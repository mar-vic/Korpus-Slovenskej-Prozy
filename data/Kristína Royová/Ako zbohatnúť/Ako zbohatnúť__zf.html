<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e171">
       </a>
       1
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Prišli v dedine B. dvaja mužovia k presvedčeniu, že sú hriešni, a že veľmi potrebujú
         Božiu milosť. Prosili, hľadali Boha. Zmiloval sa nad nimi Pán Ježiš, odpustil obom; hoci
         vari ten jeden Mu bol dlžen päťsto peňazí, a druhý päťdesiat, On obom dal nového Ducha,
         nové srdce, a oba stali sa šťastnými ľuďmi.
   </p>
   <p>
    Dostali ešte i tú milosť, že Boh obrátil aj ich ženy, a tak bez prekážky a domáceho
         sváru mohli začať slúžiť i so svojím domom Hospodinovi.
   </p>
   <p>
    Jeden z nich býval na hornom konci dediny. Bol to dosť majetný sedliak. No mal na
         majetku značnú dlžobu, ktorá sa mu naň nalepila pri rozličných prípadoch. Lebo, hoci i bol
         — ako ľudia vraveli — statočným a poriadnym človekom, predsa si aj on kedy-tedy posedel v
         krčme, a pri rodinných slávnostiach sa minulo mnoho. Nuž a človek veru často nevie, ako
         narobí dlhy; cítieva ich obyčajne, až keď príde na splácanie.
   </p>
   <p>
    Ten druhý muž býval na dolnom konci dediny. Mal len neveľkú chalúpku a bol obuvník. Ten
         skôr vedel povedať, kam sa podela jeho mzda. Hoci bol dobrým, hľadaným majstrom, predsa
         dakedy nemal kúska chleba v dome; — zato krčmárove deti jedli za jeho groš koláčiky.
   </p>
   <p>
    Keď sedliak Srnianek začal nový život, nezbadali to tak hneď ľudia. Ale keď si obuvník
         Hladký zamiloval Pána Ježiša, netak sa ľudia podivili. Jedni krútili hlavami: „Taký lump —
         a aký zrazu nábožný! Aj ráno aj večer spieva so ženou, modlí sa a sedí v Písmach; kto bude
         vymetať krčmárove kúty?“
   </p>
   <p>
    „Ach, čo,“ mienili druhí; „nebude zo psa slanina, ani z vlka baranina. Počkajte len
         trochu, veď on dospieva!“
   </p>
   <p>
    Ale nedospieval!
   </p>
   <p>
    Prešlo dakoľko rokov, a Hladkého by si už ani nepoznal. Bol on ešte muž mladý, no
         lumpáctvom celý pokrivený a zhyzdený. Dnes chodil rovno. Smelé oči hľadeli do sveta voľne.
         Líce pokrývala farba zdravia, a vôkol pier, ktoré kedysi vedeli tak ošklivo hovoriť — akoby
         im dakto vtlačil pečať samej dobroty. Také boli tie reči z nich dobrotivé, milé a pekné. I
         žena mu omladla a zase bola taká švárna, ako kedysi, keď si ju bral, ba ešte šumnejšia.
         Vtedy bola len také nerozumné decko, dnes rozumná, dobrá žena. I na tom domku si videl, že
         tam vtiahol ten Kráľ, ktorý je samá čistota a krása. Či zvonku, či zvnútra celý bol čistý,
         okná plné kvetín, kuchynka ako zo škatuľky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e197">
       </a>
       2
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ako to obyčajne býva, vybral si každý z mužov daktoré slová zo Svätého písma, ktoré mal
         najradšej a podľa ktorých si mimovoľne usporiadal svoj život. Srniankovi sa najlepšie
         zapáčilo, čo je napísané v 5. knihe Mojžišovej v 28. kapitole, vo veršoch 3 — 5:
    <span class="emphasis">
     <em>
      „Požehnaný budeš v meste a požehnaný budeš na poli. Požehnaný bude plod tvojho
            života, plod tvojej zeme i plod tvojho hoväda, mladé tvojho rožného statku i matky
            tvojho drobného stáda. Požehnaný bude tvoj kôš, tvoje koryto na cesto. A prídu na teba
            všetky tieto požehnania a budú ťa sprevádzať, keď budeš počúvať na hlas Hospodina,
            svojho Boha.“
     </em>
    </span>
   </p>
   <p>
    Nuž on uveril, že keď bude Boha poslúchať a statočne sa živiť, že Boh mu teraz — keď sa
         skrze nový rod stal Božím dieťaťom — istotne vyplní toto svoje zasľúbenie.
   </p>
   <p>
    A skutočne, nádeje ho nesklamali. Zo dňa na deň vzmáhal sa tak, že sa ľudia nad tým až
         divili. I dlhu si niečo odrazil, i rolí prikúpil, i stodolu zväčšil. Ba kúpil si i kone; aj
         svoje na nich rýchlejšie porobil, aj cudzie za mzdu.
   </p>
   <p>
    No všetci, čo ich v dome boli, museli sa správať podľa toho apoštolského výroku: „Ak
         niekto nechce pracovať, nech ani neje.“
   </p>
   <p>
    Prvý rok zhromaždil hospodár, či v zime, či v lete každé ráno deti i čeľaď k Božiemu
         slovu. Keď vzdali Bohu chválu a odovzdali sa do Jeho svätých rúk — až potom začali prácu.
         Ale keď s roľami začalo pribúdať rožného dobytka, pomaly sa ranná pobožnosť vynechala a
         preložila sa na večer. No večer i Srnianek i žena boli takí uštvaní, že i to čítanie i to
         počúvanie i ten spev išiel len tak nasilu, srdce pri ňom nič nepocítilo.
   </p>
   <p>
    Sedliakovi sluhovia nepoznali Krista. Jeho deti, hoci už hodne dorastajúce, vedeli o Ňom
         dosť málo. Pri čítaní tiež zívali, driemali, áno, keď bola kapitola dlhá, aj pospali. Keby
         sa nebáli, ani raz by neprišli k tomu čítaniu. I tak raz syn, raz paholok zostal usýpať zrna
    <sup>
     [
     <a class="footnote" href="#ftn.d56e219" name="d56e219">
      1
     </a>
     ]
    </sup>
    a dcéra našla si nejakú „nutnú“ robotu v kuchyni.
   </p>
   <p>
    Predtým v zime to ešte bývalo lepšie; ale začali tie furmanky s koňmi, muselo sa na
         toho-ktorého čakať, kým prišiel, už či z hôr, či z mesta. Nahneval sa raz Srnianek, že on
         takej bezbožnej chase
    <sup>
     [
     <a class="footnote" href="#ftn.d56e227" name="d56e227">
      2
     </a>
     ]
    </sup>
    nebude Božie slovo čítať, ktorá pritom spí. — Škoda vraj hádzať perly pred
         svine — prestal s tým čítaním úplne. Už si len oni dvaja so ženou čítali, aj to nie spolu;
         ktorý kedy mal čas. Neraz, keď premožený únavou sedel nad tým Svätým písmom, smiala sa mu
         chasa: „Hľa, nás hrešil a sám nad tým spí!“
   </p>
   <p>
    Dostali ku koňom rozpusteného chasníka z druhej dediny, a ten raz hovorí: „Načo sa ten
         gazda robí takým svätým a vedie také nábožné reči? Však on nie je o nič lepší ako my. Za
         grajciar by hnal voš do Viedne. Hrdluje, čo aký kôň; či je kto zdravý alebo nezdravý,
         nikoho nešanuje. U neho sa nikto dobre nemá, len ten dobytok, lebo ten chce čo najlepšie
         predať. A gazdiná, tá bola ešte neporiadnica! Ani sama neočistí, ani druhým nedá oprať.
         Hovorila nedávno, že Ježiš Kristus chce bývať s ľuďmi; no, veru by som rád vedel, keby tak
         ozaj prišiel navštíviť gazdov, kam by si sadol?! V izbe samé smeti, pod posteľami slama,
         perie, po laviciach narozťahované čo len kto chce. Veru, tomu Svätému písmu aj pristane na
         tom stole, v tom prachu a medzi všelijakými haraburdami. A neviem, keby On tak ozaj chcel s
         nami večerať, ako by Mu to chutilo: gazdiná špinavý stôl utrie zásterou, ktorá by sa iste
         na stenu prilepila. Do nej si sama pred chvíľou očistila nos. — A potom sa dá na takom
         stole cesto miesiť.“
   </p>
   <p>
    Nuž niečo snáď nebolo také zlé; ale ten chasník mal pravdu. Pri tej veľkej práci
         nestačila Srnianková neraz ani seba ani deti obriadiť. Prať sa smelo len tak úchytkom.
         Vybieliť po dome mohla len v noci, keď už ostatní spali; sama pritom dobre nevidela od
         únavy.
   </p>
   <p>
    Prv ešte bývalo lepšie, ale teraz už kamdiaľ horšie a horšie. To veľké požehnanie, na
         ktorom Srniankovcom toľko záležalo, vyžadovalo všetku silu tela i ducha. Nebadali
         Srniankovci, že statok sa síce zveľaďuje, ale že ten Kristus, ktorý sa to bol v nich zrodil
         v tom blaženom čase, keď našli milosť u Boha, zase umiera, a že im z toho Božieho života
         nič viac nezostalo, len známosť a tá strašná zodpovednosť.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e219" name="ftn.d56e219">
        1
       </a>
       ]
      </sup>
      <span class="emphasis">
       <em>
        usýpať (zrno, sečku, seno)
       </em>
      </span>
      — dať zrno (seno, slamu, sečku)
               dobytku (hydine) na kŕmenie
     </p>
    </div>
    <div class="footnote">
     <p>
      <sup>
       [
       <a class="para" href="#d56e227" name="ftn.d56e227">
        2
       </a>
       ]
      </sup>
      <span class="emphasis">
       <em>
        chasa
       </em>
      </span>
      — mládež; rozpustení mladí ľudia
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e242">
       </a>
       3
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Aj u Hladkých mali jeden taký obľúbený citát a že sa ho pridŕžali, mnohý povedal o nich,
         že sú blázni. Pre Hladkého to bolo dôležité, že Syn Boží povedal:
   </p>
   <p>
    <span class="emphasis">
     <em>
      „Hľadajte najprv kráľovstvo Božie a jeho spravodlivosť, a to všetko vám bude
            pridané.“
     </em>
    </span>
   </p>
   <p>
    K tomu veršu tak pekne pristal druhý:
   </p>
   <p>
    <span class="emphasis">
     <em>
      „Nestarajte sa o zajtrajší deň, lebo zajtrajší deň sa bude starať o svoje veci.
            Dosť má deň na svojom trápení.“
     </em>
    </span>
   </p>
   <p>
    „Ten človek si vám vždy spieva,“ hovorili susedy, „či v zime, či v lete, či sa mu dobre
         vodí, alebo zle, on si vždy spieva.“
   </p>
   <p>
    Nemali Hladkí okrem tej chalúpky len svoje štyri ruky a drobné deti. Prvý rok to išlo
         dosť tvrdo, než sa vyplatili všetky drobné dlhy, a vymenilo sa, čo kde bolo zastavené.
    <sup>
     [
     <a class="footnote" href="#ftn.d56e267" name="d56e267">
      3
     </a>
     ]
    </sup>
    Potom bolo treba slušne zašatiť deti i seba. Neraz videli susedia Hladkého šiť
         až do polnoci. Remeselník bol on dobrý, a žena mu pomáhala, čo len mohla; aj na okolí dali
         si k nemu šiť. Termín nepretiahol, robotu robil dobrú, prívetivo sa s človekom pozhováral,
         a keď nebolo ako zaplatiť, uznal, počkal. Niektorí ho síce naťahovali nesvedomite; on sa s
         nimi nedoháňal.
    <sup>
     [
     <a class="footnote" href="#ftn.d56e273" name="d56e273">
      4
     </a>
     ]
    </sup>
    A Boh ich vždy naklonil, tak že mu predsa poplatili.
   </p>
   <p>
    No pri takom poriadku by sa bol mohol obuvník ľahko zmôcť, keby nebolo tej výpovede:
    <span class="emphasis">
     <em>
      „Hľadajte najprv kráľovstvo Božie.“
     </em>
    </span>
    Hladký mal viac časopisov, a
         tie ho voľačo stáli. Z nich sa dozvedel o nejednej potrebe v kráľovstve Božom, a každej
         chcel — čo ako málo — pomôcť. Len si už so ženou porátali, koľko by mohli dať, poradili sa,
         on napísal; ona zaniesla na poštu. Tým sa stalo, že Hladkého meno bolo známe na mnohých
         miestach. Mnohí muži, omnoho vzdelanejší, prišli sa podívať na toho prívetivého kresťana,
         ktorý také srdečné listy písaval a zaujímal sa o všetko dobré. Nosili mu knihy, takže po
         krátkom čase mal už celú peknú knihovničku.
   </p>
   <p>
    Práve pre ten citát stal sa z Hladkého človek, ktorý nechcel zostať taký sprostý, ako ho
         našiel Boh, keď vzhliadol v milosti na neho. Myslieval si on: „Mám hľadať, šíriť kráľovstvo
         Božie na zemi; a ak mám sám patriť do neho, hanba by mi bolo zostať takým sprostým a ani
         len nevedieť, čo ten môj Kráľ robí za chotárom, ako sa šíri Jeho kráľovstvo medzi ľuďmi. A
         keď mám raz bývať v onej novej zemi so všetkými Božími dietkami, musím predsa vedieť i ako
         sa im tu vodí, čo robia, koľko musia znášať. A musím niečo vedieť o tých národoch, z
         ktorých pochádzajú.“
   </p>
   <p>
    Nuž, a
    <span class="emphasis">
     <em>
      „všetci budú učení od Boha“
     </em>
    </span>
    . Keď Boh videl, že Mu Hladký
         chce robiť česť, tak mu v tom pomáhal svojím Duchom a do jeho domu mu posielal i
         primeraných ľudí.
   </p>
   <p>
    Za tých pár krátkych rokov sa s mladým obuvníkom vďačne porozprával nejeden vzdelaný
         človek. Neraz volal Srnianka, keď mal nejakú milú návštevu. Ale tento buďto nemal kedy,
         alebo keď aj prišiel, otváral ústa, o čom sa to Hladký rozpráva so svojím hosťom. Lebo on
         sa držal len svojho požehnania. A keďže to požehnanie spočívalo na tom kúsku zeme, ktorá mu
         patrila, tak bol k tejto zemi prikutý celou mysľou, celým srdcom, že nemohol ani pochopiť,
         ako sa to ktosi môže starať o ľudí, ktorých nikdy nevidel. „Ja od nikoho nič nepýtam, nech
         sa každý stará o seba!“
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e267" name="ftn.d56e267">
        3
       </a>
       ]
      </sup>
      <span class="emphasis">
       <em>
        zastaviť
       </em>
      </span>
      — dať do zálohu
     </p>
    </div>
    <div class="footnote">
     <p>
      <sup>
       [
       <a class="para" href="#d56e273" name="ftn.d56e273">
        4
       </a>
       ]
      </sup>
      <span class="emphasis">
       <em>
        doháňať sa
       </em>
      </span>
      — hádať sa, dohadovať sa
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e296">
       </a>
       4
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    No keď k Hladkému chodievali tak často na návštevu rozličné dietky Božie a u neho
         čítavali Božie slovo, spievali radostné piesne na česť Pánovi — a každý ho naučil nejakú —
         prišiel obuvníka navštíviť ešte jeden hosť, ktorého oni nevideli a tak ani nemohli vyhnať,
         a to bol — diabol.
   </p>
   <p>
    Bolo to vtedy, keď Hladká zdedila po svojej tetičke tristo korún. Nahovoril neviditeľný
         hosť Hladkému, že keď má tých tristo korún, mohli by si teraz zväčšiť chalúpku.
   </p>
   <p>
    „Veru,“ prisvečila žena, „všelikto k nám chodieva, akoby to bolo dobre mať osobitnú
         izbu, ktorá by bola vždy čistá. A keď sa susedia zídu na rozhovor, nemuseli by ich deti
         mýliť.“
   </p>
   <p>
    Začali hneď robiť plány. Za kuchyňou mali veľkú komoru. Z tej bude tá izba, a vo dvore
         pristavajú komoru. Ach, temer od radosti nemohli ani spať. Tak si to krásne predstavili: v
         tej izbe nové, veľké okná, dvere, dlážka, pekná posteľ, nový stôl, lavica — až radosť.
         Nepotrebovali by oni takú veľkú izbu. Ale chceli by mať panskejšie, aby sa tí hostia cítili
         dobre.
   </p>
   <p>
    Začal Hladký zháňať materiál do šopy; rozkázal si robiť okná i dvere. Ono, keď všetko
         porátal, čo bude stáť náklad na komoru i do izby, potom majstri, náradie, dlážka, kachle —
         videl, že k tým tristo ženiným korunám musí si on šesťsto vypožičať. Nezdalo sa mu to
         ťažké, veď každý rád požičia na jeho chalupu, a mali aj kúsok role, asi pod mericu — no
         hlava mu začínala byť ťažká. A raz v noci, keď nemohol spať, zažal si svetlo a čítal v
         Písme svätom. Prišiel po ten bod:
    <span class="emphasis">
     <em>
      „Nikomu nebývajte nič dlžní.“
     </em>
    </span>
    Tak ho
         to preniklo. — Číta druhý raz. Skutočne je to tam:
    <span class="emphasis">
     <em>
      „Nikomu…“
     </em>
    </span>
   </p>
   <p>
    „Ale, keď človek musí, a nemá kde vziať, predsa si musí požičať! Či nehovorí sám Pán
         Ježiš: „Od toho, kto si chce od teba niečo vypožičať, sa neodvracaj?“ No tu predsa stojí:
         „Nikomu.“ Keď ja potrebujem materiál na obuv, koľkokrát si požičiam; no však vždy zaplatím.
         Či ani to nie je dobre? Obchodníci si vždy požičiavajú a vracajú. To je azda iné, to tak
         musí byť. No, či toto musí byť? Potrebujem ja tú izbu tak veľmi, ako hladný potrebuje kus
         chleba, keď si ho ide požičať? Zakrútil Hladký hlavou: „Tuším ma to ten lev revúci obchádza
         a chce zviesť k pýche. Však to nikto z mojich priateľov nežiada odo mňa. Dobre by bolo,
         keby som mal pre nich tiché miestečko, už kvôli tým maličkým, aby nás nemýlili pri Božom
         slove. — Pane Bože, pomôž mi; rád by som Ti poslúžil, ale zadĺžiť sa nechcem!“
   </p>
   <p>
    Modlil sa Hladký dlho; potom myslí, myslí, tvár sa mu rozjasnila, konečne zaspal. Ráno
         pri raňajkách vezme ženu za ruku: „Ty ani nevieš, akého sme my tu mali hosťa po tieto dni u
         nás!“ hovorí veselo.
   </p>
   <p>
    „Akého?“ divila sa.
   </p>
   <p>
    „Ach, nuž myslíš, žeby nás Pán Ježiš naviedol, aby sme toľko stavali a tak sa zadĺžili?
         Iste nie. Neľúbilo sa diablovi, že žijeme bez starosti. O každodenný chlieb — aby sme ho
         mali — môžem prosiť každodenne; vie zaiste Otec náš nebeský, že to všetko potrebujeme. A
         keď budeme hľadať najskôr Božie kráľovstvo a jeho spravodlivosť, to ostatné nám bude
         pridané. Ale nikde v celej Biblii nemáme zasľúbenie, žeby nám Boh zaplatil naše dlhy, keď
         si ich nerozumne narobíme. Šesťsto korún, pomysli si! Koľko by sme sa nadreli, kým by sme
         ich našetrili. Koľko rokov deň čo deň by sme sa museli len o to starať! Ľahkomyseľne z
         jedného pleca na druhé by sme si to nesmeli zhodiť; lebo kto si dlhy z hlavy zhodí, je ako
         zlodej. Požičiam — nevrátim, ten kto mi dal, príde o svoje; — čo som lepší, ako ten, kto
         ukradol? Dobre je to napísané v Svätom písme:
    <span class="emphasis">
     <em>
      „Nikomu nebývajte nič
            dlžní.“
     </em>
    </span>
   </p>
   <p>
    Osmutnela žena, lebo sa do tej novej izby už vopred zaľúbila.
   </p>
   <p>
    „Však my len dobre chceme,“ namietala nesmelo; „aj to bude ako pre Pána.“
   </p>
   <p>
    „Nebude, žena moja,“ zakrútil Hladký hlavou. „Zakázal nám On: „Nestarajte sa.“ Posiaľ
         sme sa nemuseli starať. Potom by nastali starosti; museli by sme zase tak robiť ako prvý
         rok po obrátení, ba ešte viac. Deti sú už väčšie, nemali by sme ich ako zašatiť, zaobuť,
         všetko by išlo len na úrok a na ten dlh. Pri tej veľkej práci čochvíľa by sme si nemohli a
         nevládali Slovo Božie čítať. Zanedbali by sme naše deti, a to je predsa ten živý poklad,
         ktorý nám zveril Boh náš a za ktorý máme zodpovednosť. — Nie, také otroctvo nežiada náš Pán
         od človeka.“
   </p>
   <p>
    „Veru, máš pravdu,“ prisvedčila uzrozumená žena; „mňa len to mrzí, že predsa nebudeme
         mať ten tichý kútik v dome.“
   </p>
   <p>
    „Ten budeme mať,“ víťazoslávne sa usmial muž. „No, bude to taká prorocká izbička, ako
         pripravila Sunemčanka Elizeovi. Vieš, že nepotrebujeme takú veľkú komoru. Rozdelíme ju
         novou stenou na dvoje. Však tehly ešte máme odvtedy, čo sme stavali šopu. Objednám len
         jedno okno a dvere; tie dvere dáme zo dvora, odtiaľ sa pôjde do komory. Vyrátal som aj, že
         nám na to postačí dvesto korún, keď dám spraviť aj lavicu a stôl. Z tých sto korún, čo
         zostane, zaplatím obchodníkovi za kožu, čo som dlžen, a za ostatné si kúpim zásobu, aby som
         nemusel nikomu nič byť dlžen. Žena moja, pováž si, ako to bude krásne: ty tú izbičku sama
         vymažeš, vybieliš, prizdobíš, a keď nastelieš pekné čisté periny, aj gróf sa tam môže
         vyspať. Aj keď chudobnejšie, než sme si predstavovali, bude to predsa utešené miestečko,
         nemyslíš?“
   </p>
   <p>
    Poplakala si Hladká od radosti. Vyhnali z domu pýchu, a s veľkou chuťou sa chytili do
         práce. A kto aj len povedať môže, akí boli šťastní, keď všetko, ale všetko sa im darilo.
         Keďže mnoho sami spravili, keď si dakoľko korún privzali z tých tretích sto, spravil im
         stolár aj dlážku, aj peknú novú posteľ kúpili na jarmoku. A skriňu dala si k nim schovať
         istá rodina, ktorá sa odobrala na niekoľko rokov do Ameriky a chcela, aby im ostala, kým sa
         vrátia. Ak sa tá rodina nevráti, budú si ju môcť časom odkúpiť, alebo, ak príde, dá Pán, že
         si usporia na novú.
   </p>
   <p>
    Mala Hladká už tichý kútik — čistý. Nebola izbička veľká. Ale keď tak slniečko
         zasvietilo do nej veľkým, čistým oknom pomedzi kvety po tých bielych stenách, plných
         nástenných veršov, kuklo na skrinku vstavanú do steny plnú kníh a časopisov, pozrelo sa na
         stôl, prikrytý snehobielym obrusom, kde v prostriedku ležala Biblia — tak sa mu tam ľúbilo,
         že temer celý deň neodchodilo z nej.
   </p>
   <p>
    Každý, kto sa prišiel podívať k Hladkým, posedel si rád a povedal, že je tam milo, až
         radosť. A často sedával na dubovej lavici nevidený Hosť vedľa Hladkého, keď tento svojim
         deťom čítal v Kralickej Biblii, a tešil sa z jeho šťastia a spokojnosti. Nevideli Ho ľudia,
         no cítievali Jeho prítomnosť.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e349">
       </a>
       5
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    No čo bolo medzitým u Srniankov? Umrel Srniankovi bezdetný strýc; jeho majetok pripadol
         bratovým deťom. Ušlo sa z neho Srniankovi pod päť meríc rolí, dve kravy a tisíc korún.
         Pribudlo s majetkom práce i starosti.
   </p>
   <p>
    „Požičiam to medzi ľudí,“ rozmýšľal sedliak, „ktovie, či vrátia. Chalupa je stará,
         postavím novú. Tí chudáci Hladkí budú mať dve izby, a my sa strkáme po všelijakých kútoch a
         pri jednej obchádzame — a to pri našom požehnaní…!?“
   </p>
   <p>
    Nuž dali sa Srniankovci stavať. Postavili veľký, nový dom, pokryli škridlicou. Mnoho sa
         pritom nadreli, mnoho nahrešili. Lebo Srnianek, keď mu to zdedenú sumu ďaleko prevyšovalo,
         chcel všetkých remeselníkov utískať. Tí sa nedali, a ktorí sa dali, zlorečili potom aj
         jemu, aj Bohu. A keď všetko bolo hotové, vtiahla rodina do domu celá rozorvaná a nešťastná.
   </p>
   <p>
    Keďže Srnianková nemala nič tak spravené ako to ona chcela, začala sa s mužom žrať. Toho
         i tak trápilo, že mu prirástlo dlhu. Hnal teda všetkých do práce tak, akoby každý mohol
         robiť za troch.
   </p>
   <p>
    Za krátky čas bol ten nový dom práve taký nečistý a v neporiadku, ako býval ten starý.
         Nikde tichého, čistého kútika; lebo aj keď už mali prednú izbu, v ktorej nebývali, ale
         nanosili si tam hrncov s mliekom, a ktovie čo ešte. Na posteli boli tie isté špinavé
         periny, ani nepokryté. A kamkoľvek oko pozrelo, nikde nebolo nič na mieste a nič pekné.
         Ach, nebol by sa mal Pán Ježiš ani v tom novom dome kam usadiť, tak ako v tom starom. A
         načo by si sadal? Však nik nemal pre Neho času. Slovo Božie čítavalo sa už len v nedeľu, aj
         to pre veľkú únavu nad ním všetci spali.
   </p>
   <p>
    Prišiel raz Hladký k Srniankovi, doniesol mu obuv. Pýtal si plácu toľkú, ako od každého
         druhého. Začal sa sedliak jednať:
   </p>
   <p>
    „Spusť mi, Janko; mám toľké veľké výdavky, mnoho ma stála tá stavba.“
   </p>
   <p>
    Spustil mu Hladký, ale hovorí:
   </p>
   <p>
    „Počuj, Ondrej, načo sa ty tak drieš? Bolo tebe treba narobiť toľko dlhu? Zdedili ste
         pekné peniaze, mohli ste nimi vyplatiť staré dlhy. Dom ste mali ešte nepoškodený. Keď vám
         jedna izba bola málo, mali ste predať tie zdedené role — však máte dosť svojich, ani
         obrobiť nestačíte — a pristaviť za to peknú, veľkú izbu. Dnes by si bol bez dlhu a bez
         starostí. Takto pre samú starosť čochvíľa zabudneš sa starať o kráľovstvo Božie a jeho
         spravodlivosť. Poznáš Boha, poznáš Krista, a tvoje deti vyrastajú ako tá nemá tvár. Však im
         nedáš ani času, aby premýšľali o Kristu, nie to aby si ich o Ňom učil.“
   </p>
   <p>
    Uznal to sčiastky Srnianek — ale len sčiastky.
   </p>
   <p>
    „Vieš,“ hovorí, „ja chcem ľuďom dokázať, že žije ešte ten istý Boh, ktorý požehnával
         patriarchov, a že ten, kto Jemu slúži, aj tu na zemi prežije veľké požehnanie.“
   </p>
   <p>
    „Dobre, Ondrej; no, to nie je to najväčšie požehnanie, mať cez hlavu rolí, lúk, dobytka!
         Ale to je požehnanie: mať Syna Božieho v srdci a vo svojom dome. Pozri na mňa; keď sa k
         tebe prirovnám, ty si boháč, ja chudák, a predsa by som nemenil s tebou. A aký je vlastne
         medzi nami v tom telesnom rozdiel? Ty máš dom, aj ja ho mám; ty sa naješ doma koľko ti
         treba, aj ja sa toľko najem; tvoje deti sú zašatené, zaobuté, moje tiež. A raz, keď
         zomrieš, pôjdeš pred Boha s prázdnymi rukami, ako aj ja. No mne sa bude ľahšie odchádzať.
         Vy u vás či v lete, či v zime, nikdy neporobíte; ja, keď Pán zavolá, odložím hoci aj
         rozočatú obuv — veď ju druhý majster dokončí — a pôjdem. Teba bude veľmi tlačiť, že si to a
         ono nedorobil.“
   </p>
   <p>
    „Hovor si, čo chceš!“ namrzel sa Srnianek. „Ja nechcem, aby moje deti, keď umriem, boli
         žobrákmi; Božie slovo hovorí, že
    <span class="emphasis">
     <em>
      „nevidel som potomstvo spravodlivého žobrať
            chleba“
     </em>
    </span>
    .
   </p>
   <p>
    „A to ty musíš dokázať, aby tvoje deti nežobrali chlieb? Chudiatka! Či nevieš, že čo ty
         krvopotne nastĺkaš, môže sa stratiť v jednej chvíli, čo by to nikdy nebolo ani bývalo? Ja
         mojim deťom nenechám majetok, to je pravda. Ale ten Boh, ktorý — keď som hľadal Božie
         kráľovstvo a jeho spravodlivosť — pridával mi to ostatné pridá aj im.
   </p>
   <p>
    Povedal som, že by som s tebou nemenil, a musím to ešte raz opakovať. Pritom ťa prosím,
         neprikladaj srdce k majetku a nenechaj ho tak veľmi k nemu prirastať. Lebo keď ťa Boh bude
         chcieť zachrániť, musí ti ho vziať. Ktovie, kto z nás viacej deťom zanechá; či ty, ktorý
         máš mnoho majetku, no i hodne dlhu, a či ja, ktorý to, čo mi Boh dal a zveril, môžem nazvať
         svojím. Lebo nikto nemá právo položiť ruku na to, len môj Boh, ktorému patrím so všetkým,
         čo mám.“
   </p>
   <p>
    Rozišli sa obaja mužovia. Zabudli obaja na rozhovor, a všetko išlo po starom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e394">
       </a>
       6
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Toho roku bola veľmi veľká úroda na poli; a také dobré časy dal svätý Boh, že či sená,
         či zbožie, všetko popratali ľudia do stodôl. V každom stavaní si počul mlátiť. Aj u
         Hladkých v šope mlátili muž so ženou, a veľmi sa tešili, keď prišlo na meranie. A hoci mali
         roľu len pod mericu, odmerali dvadsať meríc zrna, čistého ako zlato.
   </p>
   <p>
    „Aké požehnanie,“ radoval sa Hladký, „na celú zimu máme dosť chleba!“
   </p>
   <p>
    „Nezabudni,“ pripomínala žena, „čo sme našli v Božom slove; že Bohu máme dať spravodlivý
         desiatok.“
   </p>
   <p>
    „Ó, nezabudnem; a práve tak ma teší, že to môžem rozdeliť na dvoje. Jednu mericu na
         pohanskú misu, a tú druhú pre domáce potreby v Božom kráľovstve: vydávať kresťanské spisy a
         šíriť medzi ľudí, žeby tak nehynuli v mrákotách. Keď ešte zaplatíme cirkevnú a obecnú daň,
         dosť nám zostáva na celú zimu, môžeme udeliť ešte aj núdznemu.“
   </p>
   <p>
    „Pozri,“ ukázala Hladká na deti, „ako im je dobre!“
   </p>
   <p>
    Veru dobre im bolo. Najstarší chlapec staval duby v slame, mladšie dievčatko vozilo sa v
         nej zhora nadol, a najmenší s krajcom chleba sedel a smial sa radosťou, až mu slzy tiekli
         po tučnej tváričke. Vybozkával Hladký chlapčiatko, sám mal plné oči sĺz nad tou veľkou
         Božou milosťou a láskou.
   </p>
   <p>
    „No, deti, dosť kriku,“ hovorí potom, „poďakujme Pánu Bohu, že nás tak požehnal.“
   </p>
   <p>
    Pokľakli deti podľa príkladu rodičov; i maličký zložil ručičky. A keď sa pomodlili,
         prisvedčil i on hlasitým: „Amen.“
   </p>
   <p>
    Zaspievali si:
    <span class="emphasis">
     <em>
      „Nuž Bohu ďakujme,“
     </em>
    </span>
    a chceli práve ísť do domu, keď
         sa na hornom konci dediny strhol krik:
   </p>
   <p>
    „Horí! Horí!“
   </p>
   <p>
    Vydesení ľudia vybiehali zo stavísk.
   </p>
   <p>
    Sucho bolo veľké, vody v potoku temer nič.
   </p>
   <p>
    K nebu vystupoval ohnivý stĺp.
   </p>
   <p>
    Rozbehol sa Hladký pozrieť k miestu nešťastia; vzal sekeru, putňu. Už zďaleka videl, že
         to horí Srniankovi dom. Kravy ručali, kone ako divé utekali — vyhnané zo stavania — dolu
         dedinou. Zbehli sa ľudia; krik, bedákanie — no, na ratovanie ani pomyslenia.
   </p>
   <p>
    Stodola bola plná, pred ňou veľký stoh slamy, šopa oň opretá. Od veľkej horúčosti chytil
         sa dom, škridlica praskala, lietala na všetky strany: rozpraskali sa sklá na oknách,
         čerstvo maľované rámy i dvere horeli ako sviece. A ľudia stáli a stáli; na ratovanie ani
         pomyslenia! — Zhoreli okrem Srniankovho ešte dva domy a tri stodoly, potom stíchlo všetko.
         A netrvala táto hrozná chvíľa ani pol hodiny, a už len holé, čierne múry s očadenými
         komínmi čneli k nebesiam. Ako a kde oheň vypukol, nedalo sa určiť. Prostovlasá, rozcuchaná,
         mokrá, začiernená behala Srnianková, lomiac rukami nad hlavou; ani neplakala, ani
         nekričala; no, bola ako bez rozumu. A Srnianek? Toho keby nebol Hladký nasilu vyvliekol zo
         šopy, ktorá už horela, keď chcel sečkovicu ratovať — istotne by ležal zhorený na uhoľ pod
         zhoreniskom.
   </p>
   <p>
    Keď sa ľudia rozišli každý po svojom, stál muž nad hrobom všetkého, čomu žil na zemi.
         Dom bol tam! — Celoročná úroda, to veľké požehnanie, na ktorom si toho roku toľko zakladal,
         rozpadlo sa v prach. Dlhu mal toľko, že jeho role sotva naň postačia, poistený bol málo — z
         čoho stavať? Jedna krava, tri prasiatka, husi, sliepky — všetko podusené. — Nepotrebuje
         oheň ani hodinu času, aby zničil výsledok mnohoročnej, ťažkej práce.
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         „Škoda sa kochať v sveta kráse;
        </em>
       </span>
       <span class="emphasis">
        <em>
         škoda, žiť zemi tejto len.
        </em>
       </span>
       <span class="emphasis">
        <em>
         Uderí chvíľa rozlúčenia
        </em>
       </span>
       <span class="emphasis">
        <em>
         a blaho zmizne ako sen,
        </em>
       </span>
       <span class="emphasis">
        <em>
         utratí svoju sladkú moc,
        </em>
       </span>
       <span class="emphasis">
        <em>
         a srdcom zvládne žiaľu noc.“
        </em>
       </span>
      </span>
     </p>
    </div>
   </p>
   <p>
   </p>
   <p>
    Ó, kto opíše noc žiaľu, ktorá zavládla v Srniankovom srdci? Udrela chvíľa rozlúčenia;
         opustilo ho všetko, čomu na zemi žil, a o čom vedel, cítil, že sa nikdy viac nenavráti.
   </p>
   <p>
    Ako tak stojí s rukami skríženými na hrudi na dvore medzi pohoreniskom, okolo neho
         plačúce, ožobráčené deti, napadli mu slová Hladkého: „Ktovie, ktorý z nás zanechá deťom
         viac, či ty, či ja? Chudiatka!“
   </p>
   <p>
    Áno, boli ony naozaj chudiatka: majetok zhorel, a Krista ešte nepoznali.
   </p>
   <p>
    Ucítil muž, že on je všetkému príčina. Bolo tak, ako povedal Hladký:
   </p>
   <p>
    Keď ťa bude Boh chcieť zachrániť, musí ti to vziať!
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e476">
       </a>
       7
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Neskoro večer zabúcha ktosi Hladkému na dvere; a keď vyšiel, nemálo sa podivil: vidí
         pred sebou Srnianka.
   </p>
   <p>
    „Brat môj; prišiel som za tebou v tomto svojom nešťastí, aby si sa so mnou pomodlil.
         Uznávam, že som opustil Boha, a On mňa dnes tiež opustil; azda ma ešte prijme na milosť a
         pomôže mi, lebo ja si už nepomôžem.“
   </p>
   <p>
    Vnišli oba mužovia do izby, modlili sa i plakali spolu; — a dobrý Boh sa zmiloval ešte
         raz. Nezbavil Srnianka jeho súženia, ktoré mu teraz nastalo, ale zbavil ho voľačoho, čo
         bolo tisíckrát horšie: tej žiadosti a toho lakomenia. Poznal sedliak, že všetko na zemi je
         márnosť, a že človek má tejto zemi žiť len toľko, koľko je povinný svojmu telu. A že jeho
         život nikdy nezávisí od rozmnoženia majetku.
   </p>
   <p>
    Rozdelil sa Hladký so Srniankom s tým, čo si odložil na zimu. Dal mu i polovicu slamy,
         ba vzali k sebe i rodinu, kým si nespravili aspoň koľko-toľko miesta v pohorenisku.
   </p>
   <p>
    Potom musel Srnianek predať role, aby splatil čiastku dlhu na dom, a aby mohol pokryť
         chalupu. Snáď — ba iste — nikdy sa už nezmôže, aby bol bohatým sedliakom. Ale do domu
         vtiahol zase ten vyhnaný Pán a Jeho česť. Ráno i večer zneli z nepokrytej chalupy — no i
         potom, keď už bola čistá a sporiadaná — spevy a modlitby.
   </p>
   <p>
    Otriasla tá strašná udalosť i srdcami Srniankových detí; nespali už pri Božom slove,
         neutekali od neho. A keď k Hladkému zavítal nejaký milý hosť, prišla ta obyčajne celá
         sedliakova rodina.
   </p>
   <p>
    Nuž bolo to tak: Vymanil sa raz Srnianek z diablovej ruky, Bohom omilostený opustil
         širokú cestu, vydal sa na cestu úzku. Ale aby nemohol hľadať najprv Božie kráľovstvo a jeho
         spravodlivosť, tak dal mu zase diabol do rúk mnoho práce, a všetko Božie požehnanie ho
         naučil užívať falošne: nie na Božiu slávu, nie na dobro blížnych, ale na uspokojenie
         lakomých žiadostí. Roky hľadel na to svätý Boh. No pretože On miloval svoje blúdiace dieťa,
         tak mu tú veľkú prácu vzal z rúk a povedal:
   </p>
   <p>
    „Nuž, teraz máš čas hľadať mňa, hľadať moje kráľovstvo a jeho spravodlivosť, a veriť, že
         to ostatné všetko ti bude pridané.“
   </p>
   <p>
    Lebo pre Božie dietky Novej zmluvy je Božie požehnanie vo veciach nebeských, večných.
         Tie zemské im Boh udieľa len podľa potreby a na prídavok. A najvyšším darom medzi nimi je
         taká myseľ, ktorá sa vie uspokojiť s tým, čo má.
    <span class="emphasis">
     <em>
      A najväčším boháčom na zemi je
            ten, kto je bohatý v Bohu.
     </em>
    </span>
   </p>
   <p>
    (1904)
   </p>
   <p>
   </p>
  </div>
 </body>
</html>
