<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2523020">
       </a>
       Prišiel domov
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ej, také sú tie naše hory slovenské, že keď sa po nich pustíš chodiť, zdá sa ti, že im
         ani konca ani kraja nenájdeš. Prejdeš jeden vrch, za ním hlboká dolina a zase vrch a zase
         dolina a tak sprava i zľava, a to radom. A ak cesty a chodníky neznáš, ani sa dovnútra
         nepúšťaj, lebo hovoria ľudia — či je pravda alebo nie, ja neviem, len čo od malička počúvam
         — že všetky cesty vedú do Ríma; ale to ti môžem povedať, že koľkokoľvek je ciest v našich
         horách, každá len dovnútra vedie, ale ani jedna von, ak sa len naspäť neobrátiš.
   </p>
   <p>
    A tak vám je v tých horách pekne, ani neznáš, na čom oči nechať. Každý strom tak si vám
         stojí popri jarku a každý kríček, že by si si ho inde ani predstaviť nemohol. Pekne všetko
         na svojom mieste. Tie veľké niesli sa hore za slnkom, rozložili široké koruny, akoby tie
         menšie pred víchrami chceli chrániť. A dobre je v tých našich horách. Ak chceš byť sám,
         môžeš aj hodiny ísť a nestretneš človeka, ktorý by ti dal zlé slovo, škaredý pohľad, a nad
         hlavou, keď vetrík konáre a koruny pohybe, tak tie stromy hrajú a pri nohách potôčiky
         spievajú. V dolinách až sa tak ozýva spevom vtáčatiek, bzučaním včiel, čmeliakov a iného
         okrídleného drobizgu. Chceš si odpočinúť? Hľa, aké postele, vystlané machovými poduškami!
         Ach, áno, také sú tie naše hory tam, kde ich ľudia ešte nemilosrdno nepreriedili, ako pekná
         tajomná povesť. Keby ľudia rozumeli, čo by im ony vedeli rozprávať, všetky svoje práce by
         nechali a tak by tú ich rozprávku počúvali. Nuž i ja vám chcem aspoň niečo z toho povedať,
         čo mne ony rozprávali, keď som sa ešte mohla nimi prechodiť.
   </p>
   <p>
    Rozprávali mi raz o babičke Mikulovej a jej deťoch.
   </p>
   <p>
    Bývala ona vraj od svojho štrnásteho roku pod Plešivcom, neďaleko rúbaniska v poslednej
         chalúpke Lazovských kopaníc. Už vyše sto rokov stála chalúpka na tom mieste, kde ju bol
         postavil starý Matej Mikula pre svojho najstaršieho syna, aby mu, keď ho spravili hájnikom,
         bolo blízko do hôr. Je pravda, že od východu na západ tiahli sa vtedy nepriehľadné rady
         starých, pevných stromov, ako také veľké vojsko, ktoré, keď prišla babička Mikulová pod
         Plešivec, ako vojsko vo vojne popadali a povstala slnkom ožiarená seč až po samé Šiance.
         Dnes, keď vlasy babičkine podobali sa tomu snehu, ktorý dakedy aj cez srpeň
    <sup>
     [
     <a class="footnote" href="#ftn.id2523122" name="id2523122">
      1
     </a>
     ]
    </sup>
    v úbočinách a jarkoch tu ležal, stála na rúbanisku po kuse mladá štíhla hora a
         zase divoké kry červených i čiernych malín, lúčinky, za leta posiate jahodami a bohatosťou
         kvetov, ktorým, ako sám Syn Boží povedal, ani Šalamún sa nevyrovnal.
   </p>
   <p>
    Nuž, tá chalúpka Mikulovie tak si tam cez všetky tie roky stála, akoby to už na veky tak
         malo zostať, tá stará rozkonárená nahnutá hruška a tá machom hrubo porastená, až temer o
         breh opretá strecha, podopretá už dávno starými stĺpmi pri dverách. Z chalúpky hľadeli do
         hôr dve malé okienka ako také staré oči, ktoré už mnoho nevidia.
   </p>
   <p>
    Pred chalúpkou stála zafarbená lavička. Dobré to muselo byť drevo; sedávala na nej
         babička kedysi ako mladá, pekná žena a na lone hrali sa jej sprvu milované deti, potom už i
         vnúčatká. — Ach, bývalo kedysi okolo chalúpky, ba i v nej netak živo. Neraz ľudia, keď
         prišli po práci za hájnikom — dedilo sa hájnictvo u Mikulov z otca na syna — neraz si
         hovorili: „Ľudia, kam sa toľkí popracete? Však sa tam vnútri ani narovnať nemôžete!“
   </p>
   <p>
    No oni sa popratali, priam ako tie kuriatka, keď ich aj dvadsať bude, pod kvočkine
         krídla. A takí vám vyrástli v tej chalúpke šuhajci, ako pierko rozmarínové a dievčatá ako
         horské ľalie. Len sa tak mládenci a dievky o ne trhali. A neviem, čo to bolo, čo nie, každý
         Mikula dostal peknú ženu. Aj babička bola veru pekná. Však okrem tej krásy iné s ňou aj tak
         Mikula nedostal; ale on do smrti nebanoval. Vedel, že mu ľudia netak môžu závidieť; bola
         len jedna Betuška Mikulová. Nuž, bývalo tu veselo, bývalo, ale čo by sa na svete
         nepominulo? Rozišli sa deti, kam ktoré, dcéry za mužmi, synovia po remeslách a už sa nikto
         domov nevrátil. Odniesli a odviezli raz starého hájnika Mikulu do dediny. Veľký sprievod ho
         vyprevádzal, ale nedovezú ho už nikdy babičke naspäť; zostala sama.
   </p>
   <p>
    Prišla potom medzi ľudí taká choroba, aká predtým nebývala; ťahala každého preč od jeho
         milých; nakoniec i najmladšiu dcéru Mikulovej Aničku aj s mužom, a že mali viacej detí,
         nechali babičke to najslabšie, aby sa mala čím potešovať. Nuž tak si babička vnúčatko
         vychovávala, až jej už dnes bolo na dobrej pomoci a netak k potešeniu.
   </p>
   <p>
    Nemohla ho do školy posielať štyri hodiny ďaleko, no tak si ho učila sama čítať a písať.
         Bola babička z dediny, otca mala múdreho; dal si ju vyučiť v písme; aj pri deťoch, aj pri
         vnukoch dobre sa jej to zišlo, obzvlášť pri malej Zuzanke. Dieťa bolo slabé, neskoro sa
         učilo chodiť, aj až do desiateho roku skoro v chôdzi ustalo; nebolo by mohlo ísť kus cesty
         a potom hodiny sedieť. A babička nemala preň dosť na obuv a na šaty. Nuž tak, keď bolo
         Zuzanke dvanásť rokov, vystrojila ju babička k svojej neteri do dediny; tam cez jednu zimu
         chodila do školy a na vynaučovanie a po konfirmácii
    <sup>
     [
     <a class="footnote" href="#ftn.id2523243" name="id2523243">
      2
     </a>
     ]
    </sup>
    vrátila sa naspäť k svojej babičke. Netak jej za ten čas chýbala. Za mladi
         vedela babička pekne vyšívať; ale tu sa ukázalo, že niekedy býva, že žiačka prevýšila
         učiteľku. Napodiv to dieťa vyšívalo, akoby si ihlou maľoval. Aj priasť vedela; napriadla čo
         jak tenkú nitôčku; a každú v hore zelinu poznala, len mu ju babička raz pomenovala. Dobre
         sa teraz babička s vnučkou opatrovali.
   </p>
   <p>
    Zuzanka vyšívala, babička si opatrovala tri ovečky, kozičku, kŕdeľ sliepočiek, ba aj
         káčatká, však mali potok blízko. Hora im vždy čo-to darovala: zeliny, korienky, ktoré
         babička sušila a ženy si ich od nej, ktorá za múku, ktorá za strovu
    <sup>
     [
     <a class="footnote" href="#ftn.id2523279" name="id2523279">
      3
     </a>
     ]
    </sup>
    zamieňali; jahody, maliny, hríby skoré i neskoré, ale všeličo. Malý sádok okolo
         chalúpky, veľmi dobre proti vetru chránený, každý rok zarodil, takže mávali Mikulovci na
         celú zimu čerstvého i sušeného ovocia. Vlani, keď inde ovocia nebolo, aj sa cele zaobuli a
         zaodiali z toho, čo za hrušky a jablká dostali.
   </p>
   <p>
    Babička, keď mala času, už len pomaly priadla; chcela si vnučke nachystať, aby táto
         nezostala bez plátna, až raz ona oči zavrie. Aj pekné dve podušky jej už prichystala. Keď
         tak spolu v zime alebo aj v lete vonku sedeli, rada babička rozprávala vnučke o svojej
         mladosti a o tom, ako tu spolu s jej deduškom v láske a svornosti žili. Neraz, keď chcela
         vnučku pochváliť, povedala jej: „Devulienka moja, nezaprieš, že si vnučka Mikulová; čo
         začneš, všetko sa ti darí; aj on bol taký. Všetko, ale všetko sa mu hodilo. Napriadol,
         natkal vlny čo bársaký tkáč, bárs sa tomu remeslu jakživ neučil. Aj sebe aj chlapcom súkna
         na háby
    <sup>
     [
     <a class="footnote" href="#ftn.id2523326" name="id2523326">
      4
     </a>
     ]
    </sup>
    vždy sám spravil, a to ináč trvalo, ako to, čo teraz chlapci nosia. Trochu
         ponosíš, už sú lakte a kolená vonku. Mám ešte jeden kus súkna, ten posledný, čo zhotovil;
         ešte si ho sám z valchy
    <sup>
     [
     <a class="footnote" href="#ftn.id2523343" name="id2523343">
      5
     </a>
     ]
    </sup>
    doniesol, prv než ho choroba premohla. Neraz som ho už chcela zaniesť predať, a
         nemôžem sa odhodlať, keď sa chudák toľko s tým natrápil, a cudzí by mal jeho mozole len tak
         odpoly zadarmo dostať? Nuž neviem, čo len ešte vyčká.“
   </p>
   <p>
    „Babička, a tie šaty po mojom tatíčkovi prečo nepredáte? Keď oni už nestroja sa vrátiť,
         tam ich jakživ nosiť nebudú!“
   </p>
   <p>
    „Keď aj to mi je ľúto; sú celkom nové, len pár razy ich mal v kostole oblečené, a bol si
         to tiež kúpil od deduška z nášho súkna. Vždy si len myslím, že ešte ktorý-ten príde. Či to
         potom ktorý oblečie, neviem, keď oni sú už všetci popanštení, aj tvoj otec aj strýcovia aj
         bratanci. No ako sa komu ľúbi; ale mne sa zdá, že boli ináč na obraz Boží podobní v tých
         otcovských šatách, ako dnes v tých cudzích. Vnuci, keď už od malička tak rástli, už v tom
         vedia chodiť, ale im to musí netak onakvo vypadať, keď sa do tých škrobených košiel
         ponavliekajú!“ „Babička, a kto odišiel prvý do Ameriky?“ „Náš najstarší chlapec Matej; a
         ten nám už potom aj ostatných za sebou poodvolával. Je pravda, všade je zem Božia, ale ja
         si neraz myslím: nasial Pán Boh toľko stromov v jednej hore, koľko ich zem vládze vyživiť,
         aby nevyschli a iste aj toľko ľudí v jednej krajine, aby ich tá krajina uživila. Prečo sa
         len ľudia z miesta na miesto premávajú? Či je to tak Božia vôľa? Mne to tak pripadá, ako
         keď matka deťom chleba podelí a ony si začnú krajíčky a smidky merať a vyberať, ktorá je
         väčšia, namiesto toho, čo by mali materi veriť, že tá lepšie vie, koľko komu treba. Prečo,
         keď sme my vyžili v tej otcovskej zemi, nemôžu vyžiť naše deti? Že sú horšie časy, ako
         kedysi, to nie je pravda. Keď si ja dnes napakujem už či nosákov
    <sup>
     [
     <a class="footnote" href="#ftn.id2523423" name="id2523423">
      6
     </a>
     ]
    </sup>
    s ovocím alebo s hríbami, alebo tú hydinu do koša a predám, aj tri razy toľko
         donesiem, ako som kedy doniesla. Predávali sme 6-7 vajec za šesták,
    <sup>
     [
     <a class="footnote" href="#ftn.id2523439" name="id2523439">
      7
     </a>
     ]
    </sup>
    dnes v zime dostala som za päť dva. Za tridsať grajciarov býval pár kureniec, a
         to už hodných; dnes za jedno malé dostaneš päťdesiat grajciarov. Alebo tie jahody, keď som
         ich predala za mladi hrnček hodný za osem grajciarov, mala som na soľ, dnes najmenej
         tridsať môžem za taký pýtať. Tak to máš so všetkým. Nebývalo nikdy toľko peňazí medzi ľuďmi
         ako dnes, a predsa každý kričí, že ich nieto: Keby bolo spokojnosti, bolo by všetkého
         dosti. Vychovala by táto otcovská zem svoje deti, keby jej neutekali preč. A to je to
         najsmutnejšie, že ten, ktorý odíde, už sa ani vrátiť nechce.“
   </p>
   <p>
    Tak si babička čas po čase vnučke posťažovala a potom si zase ďalej žili spokojno a
         veselo. No raz začiatkom jari prišiel už dávno túžobne čakaný list od detí z Ameriky. Boli
         v ňom všelijaké správy, zlé i dobré, miešané ako to už býva, a medziiným písal syn Matej:
    <span class="emphasis">
     <em>
      „Nášho Jozefa napadla túžba ísť sa za Vami, mamičko, podívať; ani sa
            nenazdáte, bude u Vás. Sme tomu radi, aspoň sa trochu vyrazí. Veľké potešenie z neho mať
            nebudete, tak ako ho ani my nemáme, a je to škoda. Od istého času jako by to ani on
            nebol. Snáď Vám, mamičko, moja drahá, skôr povie, jako nám. Tu to neni tak, jako u nás
            pod Plešivcom. Keď si pomyslím, jako sme sa shŕkli okolo Vás a každý si vyžaloval, Vy
            ste potešili, tatíčko potrestali, jako kedy bolo treba. Hneď sme pomáhali Vám, hneď sme
            robili s tatíčkom; vždy ste nás mali na očiach a my Vás. A tá svoboda naša v tých
            horách! — Keď na to myslím, (bárs sme v svobodnej Amerike), moje deti tak mi pripadajú,
            jako otroci. Je pravda, že si tu človek veľa zarobí, ale zase aj veľa minie. Neraz som
            si už myslel: Ach, kebych sa len raz ešte mohol napiť vody z našej studne a len raz
            kebych si Vás ešte mohol vidieť, mamička moja! Už som si aj myslel, že Vám pošlem lístok
            na loď, aby ste za nami prišli, že si Vás doopatrujeme; no keď sa podívam okolo seba,
            nemôžem to urobiť. Vy by ste nám tu umreli bez našich hôr.“
     </em>
    </span>
   </p>
   <p>
    Vyplakala sa babička nad týmto listom; veľa razy jej ho musela vnučka čítať. Neraz si
         pri tom spomínali vnuka, ktorý chcel prísť za babičkou a ktorého sa babička mala opýtať, čo
         mu chýba. Zavierala ho starenka od tej hodiny do srdca, no i do modlitby. Hoci takej
         modlitby v knižke nebolo, ona si to vždy tam doložila.
   </p>
   <p>
    Milovala babička Boha, hovorievala o Ňom, že je dobrý, verila Mu, že sa o ňu len On
         staral, aj starať bude. Dakedy sa jej zdalo, že by mala o Ňom niečo viac vedieť; od mladi
         po tom túžievala, ale keď sa tak aj zostarala a nikdy nepostretla človeka, ktorý by bol
         niečo viac mal z tých Božích známostí, odkladala si zvedieť pravdu až za hrobom. Ľudia
         žijúci uprostred prírody nemôžu Boha necítiť, keď ich tak zôkol-vôkol krásnym dielom svojim
         obklopil.
   </p>
   <p>
    Raz bol krásny májový podvečer; slniečko strojac sa zapadať objalo ešte raz obrovské
         hory, starú pod nimi chalúpku, otočenú neveľkou lúčinkou, na ktorej pásli sa bielučké
         ovečky; no všetky lúče akoby sa boli zhrnuli vôkol tej dobrej, starej tváre starenky,
         stojacej na chodníčku, zahľadenej do tienneho stromoradia.
   </p>
   <p>
    Čakala babička vnučku, ktorú bola do kostola vystrojila a ktorá sa akosi neskoro
         vracala. Nevšímala si, že sliepočky pribehli za ňou z húštia, upierajúc žiadostive svoje
         očká k nej, ani že odviazala sa kozička a zastala si tesno vedľa svojej gazdinej; i
         bielučké, dlhoušaté zajačky stávali na zadné nožičky a poplašené pasúcimi sa ovečkami
         strečkovali dupajúc späť do chalúpky. Nad hlavou babičkinou rozváňala ružovokvetá sladká
         jabloň. Aj v horách všetko voňalo jarou, životom: kvety, trávina, zem, strom, skaly —
         všetko.
   </p>
   <p>
    Ba ako pripadal tento obrázok šuhajovi, ktorý, oprený o prvý strom v hore, stál a díval
         sa naň? Mladá hora v seči akoby sa mu chcela pokloniť, áno tie hory akoby ho vítali: Vitaj,
         vitaj, dávno ťa čakáme! Zvláštne dojatie prelietlo obličajom priblednutých aj napriek
         ohoreniu. Pohľad zviezol sa mu na starú chalúpku, meral ju očami, akoby sa chcel opýtať, či
         tými nízkymi dverami dá sa vojsť dovnútra. Vtom obzrela sa babička, oči sa im stretli a tie
         babičkine, ako boli staré, tak boli dobré. Nikto jej nepotreboval vysvetľovať, kto je
         mládenec s tou peknou Mikulovskou tvárou, s tou štíhlou po pansky odenou postavou.
   </p>
   <p>
    „Joženko, prišiel si už?“
   </p>
   <p>
    Dve staré ruky vystreli sa oproti rýchlo pokročivšiemu. Jozef Mikula, ktorého tam za
         morom ani matka, ani otec už dávno neobjali, bo nikdy nebol na to čas, ucítil, aká je to
         dobrota, keď také staré ruky objímajú a keď taký dobrý, starý hlas peknými slovami
         prezrádza, že v tom starom srdci horí oheň, teplý oheň lásky.
   </p>
   <p>
    „Predsa som si vás teda našiel, babička; no ako ste ma poznali?“
   </p>
   <p>
    „Ako som ťa poznala? Ach, syn môj pekný, však si celý do našej rodiny; kebys mal naše
         háby, nikto by nepovedal, že si tu pod Plešivcom nevyrástol. No kade ideš?“
   </p>
   <p>
    „Idem zrovna od mesta; kúpil som si mapu, podľa nej prišiel som až sem.“
   </p>
   <p>
    „Tak? No to je dobrá vec, kto sa takému niečomu rozumie; ale budeš hladný, poďme
         skorej.“
   </p>
   <p>
    Netajil, že je hladný. Keď vošli do čistučkej, chudobnej izbičky, sadol si za starý,
         dubový stôl, za ktorým aj jeho dedo aj pradedo už sedával. Babička čerstvá ako jarabica
         behala z kuchynky do komôrky a do izby, znášajúc mu, čo bolo pri ruke. Čierny chlebíček,
         čerstvé mlieko od kozičky, v pahrebe narýchlo upečené vajíčka a nakoniec ešte čerstvej
         vody, tej istej, po ktorej jeho otec tam v cudzine tak túžil. Podoprel si zrazu čelo do
         dlane a do srdca vtiahlo mu dač dosiaľ nepoznané. Celou dušou, celým srdcom cítil, že
         prišiel domov.
   </p>
   <p>
    Divili sa ľudia veľmi, že dostala babička návštevu — vnuka z Ameriky. Radi by vedeli, čo
         prišiel, i ako dlho sa zabaví, no on, hoci aj nebol pyšný a prívetivo ľuďom na otázky
         odpovedal, keď chceli jedno-druhé z Ameriky vedieť, o sebe ani slovíčka nezačínal. Nuž, keď
         bol taký mlčanlivý a cudzí ešte, sami sa ho spýtať nechceli.
   </p>
   <p>
    Mala babička trochu starosti, ako sa bude cítiť v tej ich chalúpke, ktorou všetky jej
         deti pohrdli? On sa spokojil, ložu si spravil na výške.
    <sup>
     [
     <a class="footnote" href="#ftn.id2506527" name="id2506527">
      8
     </a>
     ]
    </sup>
   </p>
   <p>
    „Nebudem vám nijako zavadzať, babička,“ povedal jej, „len ma tu u vás nechajte a majte
         ma trochu radi.“
   </p>
   <p>
    Ráno otvoril tobolku,
    <sup>
     [
     <a class="footnote" href="#ftn.id2506549" name="id2506549">
      9
     </a>
     ]
    </sup>
    dal babičke sto korún: „Kúpte, babička, čo bude treba do komory; ale mne kvôli
         si nerobte žiadnej práce. A ešte by som vás prosil, či nemáte v dome nejaké šaty po
         deduškovi? Chcel by som tu tak chodiť, ako oni chodievali.“ — Ach, poradovala sa babička.
         Predsa len darmo zaťove šaty neodkladala, veď boli Jozefovi ako uliate.
   </p>
   <p>
    „Daj si, synku, druhé ušiť, aby si mal aj na nedeľu.“ Darovala mu i poklad po mužovi,
         roky schovávaný. Keď počul, že oboje súkno jeho dedo zhotovil, pohladil ho a vôkol
         bezúsmevných pier pohral mu prvý raz úsmev.
   </p>
   <p>
    Nuž dostal i košele po ujcovi babičkou napradené i ušité i všetko, čo treba, a keď sa
         poprezliekal, skoro by sa ho babička bola naľakala, taký bol svojmu dedkovi podobný, priam
         ako keď tento kedysi chodieval za ňou ešte k jej matke na vohľady.
    <sup>
     [
     <a class="footnote" href="#ftn.id2506589" name="id2506589">
      10
     </a>
     ]
    </sup>
   </p>
   <p>
    Prvé dni si obzeral hory, vyšiel na Plešivec, pomáhal tam potom furmanom zvážať siahy;
    <sup>
     [
     <a class="footnote" href="#ftn.id2506606" name="id2506606">
      11
     </a>
     ]
    </sup>
    mali veľmi zlú cestu. No keď sa už dosť poobzeral po tom krásnom Božom svete,
         dal sa obzerať i chalúpku. „Ona je už taká chatrná ako ja,“ vzdychla si babička, „ale snáď
         ešte spolu dodržíme.“
   </p>
   <p>
    „Musíme ju zreparovať,
    <sup>
     [
     <a class="footnote" href="#ftn.id2506629" name="id2506629">
      12
     </a>
     ]
    </sup>
    aby dodržala zároveň s vami; ste ešte čerstvá, babička.“ Zľakla sa, že bude
         chcieť nové okná dávať, keď sa na ne díval.
   </p>
   <p>
    „Sú malé,“ hovorila mu, „ty nie si na také zvyknutý.“ „Nezáleží toľko na tom, koľké je
         okno, ale čo cezeň vidieť a aký vzduch nám ide.“ Nechal okná tak, len ich pripevnil novými
         závesmi; zato postavil sporák v kuchyni a ten z izby vyňal; namiesto neho prišli nové, ale
         iste staromódne kachle, nízke a hodne široké. Aj tie postavil sám a lavičku okolo tiež sám
         spravil. Aj lavicu s operadlom opatril novými nohami. Potom sa pustil do strechy.
   </p>
   <p>
    Zuzanka bratancovi pri každej práci pomáhala. Kedykoľvek išiel nakupovať, vždy jej niečo
         priniesol. Raz, keď bol na jarmoku, doniesol jej stadiaľ dve knižočky. „Čítaj, potom nám
         povieš, čo tam bolo pekného.“
   </p>
   <p>
    Ale prešiel skoro týždeň, než konečne prišla Zuzanka k tomu, vziať knižočku do ruky.
         Bola nedeľa. Babička išla do kostola, vnuk písal listy a dievča sadlo si na novú lavičku
         pod jabloňou a čítalo. No čím viac čítala, tým vážnejšou stávala sa tá nežná tvárička:
         konečne skanuli slzy z modrých očí na otvorenú knihu. „Čo plačeš, Zuzanka?“ oslovil ju
         zrazu bratanec.
   </p>
   <p>
    „Ach, keď je to tu také smutné!“ rozplakalo sa dievča ešte viac. Vzal knižočku. Mala na
         prvej strane obrázok. Muž v rozodranom rúchu, na rukách i na nohách rany z tŕnia, nesie na
         ramenách malé, naľakané jahniatko. „Vidíte, ujček (nazývala ho tak), tu je o ňom písané,
         ako odišiel veľké stádo v horách, lebo sa mu jedna ovečka stratila. Hľadal ju vo dne,
         hľadal v noci, ale dlho nájsť nemohol, pretože ona pred ním utekala. Plakal, volal: „Ovečka
         moja, ovečka!“ Všetky šaty si roztrhal, aj ruky aj nohy. Neviem, ako je tam ešte ďalej, či
         ju len našiel; ale mi ho tak bolo ľúto, však aj tej sprostej, zlej ovečky, lebo ja viem,
         keby sa naša niektorá tak zatúlala, nikdy nepríde domov, ak ju hľadať nepôjdeme. Prečítajte
         si to, ujček, prosím vás, ja musím ísť pozrieť, aby kačice ďaleko neodplávali.“
   </p>
   <p>
    Keď ho dievča tak pekne poprosilo, sadol si mladík pod jabloň a tak bolo okolo neho
         ticho, ani v nejakom veľkom kostole. Číta si on históriu dobrého Pastiera; prečítal od
         začiatku po koniec, podoprel hlavu do rúk a rozmýšľa. „Viem,“ povie zrazu s veľkým
         zármutkom, „že je tu reč o Kristu; Ty si to ten dobrý Pastier, a tá ovca stratená som ja,
         no čo si už pomôžem? Ja sa za Tebou, Kriste už viac nedostanem; veď Ty mňa už hľadať
         nebudeš.“
   </p>
   <p>
    Odložil knižku, vzal klobúk a išiel oproti babičke. Stretli sa v húšťave Lazovskej;
         sedela na pni a odpočívala. Sadol si k jej nohám. „Babička, rozprávajte mi niečo zo svojho
         života.“
   </p>
   <p>
    „A čo by som ti, syn môj pekný, mala rozprávať? Môj život je priam ako tamten pramienok.
         Pán Boh ho vypustil, no tak tiekol všelijako, všelikade, aj medzi ružami aj medzi tŕním, aj
         po zelenom machu mäkúčko, aj po ostrých skalách; ale vždy bolo nebo nado mnou, či slnko
         radosti svietilo a či pršal dážď sĺz. Vieš, synku, keď sa človek Pána Boha drží, keď sa Ho
         nespúšťa, ani On nikdy svoje stvorenie neopustí. Neraz som to v tých horách videla, idúc na
         hríby. Keď bolo po búrke, také tie kvetinky ležali polámané, hlienom zalepené, myslíš: Už
         je po nich — a o niekoľko dní ožili, zdvihli sa, kvitli. Nedá Pán Boh svojmu stvoreniu
         zahynúť. Keď mu aj ktorú-tú haluz alebo lístok odlomí, to všetko len z lásky. Som len
         sprostá osoba, od koho sprostejšia, od koho múdrejšia, ale to viem a v srdci svojom cítim,
         že Pán Boh všetko stvoril a zdržuje z lásky. Neraz som tú Jeho lásku zakúsila, aj jeho
         potešovanie!“
   </p>
   <p>
    „Babička, a ako to bolo, keď ten váš potôčik tiekol medzi ružami?“ opytuje sa mládenec a
         hľadí pritom na prameň, ktorý z neďalekej skaly žblnkajúc vyviera a tečie medzi vencami
         nebesky modrých nezábudok a slnečné žltého záružlia. „Bolo to vtedy, keď ste žili ešte ako
         malá u svojho tatíčka?“ — Dobrý úsmev ožiaril starú tvár ženinu; pohladila vnuka po hustých
         gaštanových vlasoch. „Tak ako tam ten potôčik tie nezábudky obrastajú, tak je to s tým
         naším detinstvom, ktoré sme u rodičov prežili; už či bolo dobré, alebo smutné, nikdy naň
         človek nezabúda, no vtedy ešte ruže nekvitávajú. Tak aj ten môj potôčik vtedy začal medzi
         ružami tiecť, ako som raz išla na jarmok a viedla cez Lazy našu kravičku. Naraz stretla som
         tam tvojho deduška. Keď sa, syn môj pekný, na teba pozriem, vždy mi moja mladosť napadne.
         Však sa mu len veľmi podobáš! Ale on nebýval taký smutný. Rád sa zasmial; lebo vtedy, keď k
         nám chodieval, dokiaľ si ma pod Plešivec nedoviedol, aj jeho potôčik medzi samými ružami
         tiekol!“
   </p>
   <p>
    „A potom už nie, babička, už nie?“
   </p>
   <p>
    „Dosť dlho áno, synku; no počuješ, ako tie vtáčatká spievajú? Ako by nespievali? Je jar
         a majú sa rady. Ale v žatve už ich spievať nepočuješ; no preto sa ešte radšej majú, aj keď
         prídu pre nich starosti. Tak bolo aj u nás; ale sme sa preto, chvála Bohu, vždy dobre mali,
         neraz aj o suchom chlebe. Už nám tá naša cesta zo dňa na deň spolu išla v zlých aj v
         dobrých hodinách. Čo jedného tešilo, tešilo oboch a nikdy nebolelo len jedného. Však to tak
         má byť, synku; na to Pán Boh jedného človeka pre druhého stvoril.
   </p>
   <p>
    No ja len rozprávam, rozprávam; kedy ty, synáčik môj, začneš rozprávať mne? Aj keď sme
         si už privykli; akoby si odjakživa u nás bol rástol, ešte si mi ani len slovíčko o sebe
         nepovedal.“
   </p>
   <p>
    „Nepýtajte sa ma babička,“ zakryl si mladík rukou oči, snáď aby mu starenka nevidela
         tvár. No ona predsa videla, že ho srdce bolí, a myslela, že niekedy je dobre takú boľačku
         slovom prepustiť; vytečie a odľahčí sa. „Syn môj, prečo by si starej žene nepovedal? Je to
         pravda, čo jedna pieseň hovorí:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Ej, lepšie na doline,
      </em>
     </span>
     <br/>
     <span class="emphasis">
      <em>
       jako na rovine;
      </em>
     </span>
     <br/>
     <span class="emphasis">
      <em>
       hora mňa počuje
      </em>
     </span>
     <br/>
     <span class="emphasis">
      <em>
       nič nevyžaluje,
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    a ústa tvojej babičky dnes-zajtra zavrie smrť na desať zámkov.“
   </p>
   <p>
    „Ach ešte nie, babička,“ stisol mladík ruky starenkine v svojich, „nuž a keď chcete,
         poviem vám, čo sa mi stalo, čo som prišiel pochovať do otčiny. — Máte pravdu,“ zhlboka
         vzdychol mladík, sadol celkom k nohám starenkiným, „nezabudne človek svoje detinstvo, už či
         bolo dobré, alebo zlé, povedali ste; to moje dobré nebolo. Tatíčko nemali pre nás deti
         nikdy času; celý týždeň sme ich videli len pri jedle a v noci. V nedeľu buďto sa zišli
         známi k nám, alebo oni išli medzi nich. Mamička celé dni len varili, aj pre nás aj pre
         stravníkov, a prali, a my deti, čo sme mali robiť? Potĺkali sme sa po uliciach mesta a
         učili všetkému zlému. Potom sme chodili do školy; obzvlášť ja som ešte menej rodičov
         vídaval. Neraz, babička, tak som si žiadal, aby ma mamička pohladili, alebo bozkali, alebo
         tatíčko aby sa so mnou trochu porozprávali. Keď niekedy, čo sa nečasto stalo, dali sa
         vzdychať za domovom a opisovať, ako oni v horách rástli, až som tie slová tak hltal. Už za
         mala som si sľuboval: Musíš tie hory raz vidieť, musíš! Ach, u nás nebolo nikdy času
         milovať, bárs však moji rodičia boli poriadni a dobrí na nás. Statočne sa trápili, aby nás
         vychovali. Ostatní moji bratia a sestry už im koľko-toľko aj vynahradili ich ustávanie, len
         ja ešte nie. Chceli, aby som školy vychodil a stal sa lekárom; nuž, tak som mal sám so
         sebou dosť práce, aby na mňa nakladať nemuseli, obzvlášť keď som prišiel do vyšších škôl.
         To je v Amerike dobre, že zdravý človek mnoho si môže zarobiť za krátky čas. Tak aj ja v
         prázdninách vždy som si toľko zarobil, čo mi bolo ďalej treba.
   </p>
   <p>
    Nuž, a keď som už skúšky poskladal i trochu pracoval v svojom povolaní, prv než sa
         riadne dakde osadím, chcel som si túžbu detinstva vyplniť, a tak ma tu teraz vidíte, tu pri
         vašich nohách.“ Mládenec stíchol.
   </p>
   <p>
    „Čo nepovieš, synku,“ zalomila starenka rukami, „ty že si doktorské školy vychodil? A
         vedel by si už aj ľudí liečiť?“ Mladík sa usmial. „Podarilo sa mi už viacej dosť ťažkých
         prípadov vyliečiť, tým som si aj na cestu zhospodáril.“ „Nedarmo sa mi, synku, zdalo, že si
         ty akýsi naozajstný pán; no ako ty tu môžeš v tej našej chudobe privykať?“
   </p>
   <p>
    „Verte, babička, nebolo mi ešte nikde lepšie, ako teraz u vás. Jedlo máme to
         najzdravšie, vodu dobrú, vzduch kráľovský a vy ma máte radi; všakver ma máte radi?“
   </p>
   <p>
    „Ba, ako sa tak môžeš pýtať, synku? Však vidíš, cítiš, že si mi milý ako moje vlastné
         dieťa!“
   </p>
   <p>
    „Cítim, babička.“ Vnuk položil si hlavu starenke do lona. Ach, čo ho len tak trápilo, čo
         to prišiel pochovať, nepovedal; nemala smelosti mu pripomenúť. „No keď si ty doktor,“
         začínala radšej ďalšiu rozprávku, „snáď si sa nedávno aj zasmial, keď ženy boli u mňa na
         radu a ja som im ktorúsi tú zelinu dávala?“
   </p>
   <p>
    „Ba nezasmial, obdivoval som vás, babička, a chcel poprosiť, aby ste ma naučili všetky
         vám známe zeliny poznávať aj ich liečivú moc.“
   </p>
   <p>
    „Rada, synku; lebo nevie človek, čo kedy môže potrebovať, a čo ja poznám, všetko mám aj
         skúsené, i to je od Boha dar.“
   </p>
   <p>
    „Zajtra strojili ste sa ísť na zeliny; pôjdeme spolu, no už snáď aby sme išli domov, oba
         sme hladní.“
   </p>
   <p>
    „Veru áno, a aj Zuzanka aby sa nestarala.“
   </p>
   <p>
    Od toho dňa nechodila už babička sama korienky a zeliny hľadať, chodili spolu s vnukom.
         „Do smrti sa človek učí,“ tešila sa starenka, keď vnuk posiaľ jej samej neznáme zeliny
         ukázal a povedal, akú zase ony majú moc, zlú lebo dobrú. Čo ona rozprávala, to si vnuk do
         knižočky vpisoval a všade si aj ten korienok a tú bylinku nakreslil. Doma, keď prišli,
         varil všelijaké lieky, učil babičku aj Zuzanku, načo je ktorý dobrý. Doniesol si z mesta
         väčšie i menšie fľaštičky, popísal na ne, koľko kvapôk treba užiť proti všelijakým
         chorobám. Nedovolil babičke ženám prezradiť, že je učeným lekárom, len toľko smela povedať,
         že zná aj on ľuďom pomáhať, keď prišli k nej na radu. No boli toho čochvíľa plné všetky
         kopanice. Povedali si to ľudia na jarmoku. Ktorý-ten rozprával, ako mu liek osožil, a
         začali so všelijakými boľačkami chodiť. „Ej, ej,“ chválili si ženy, „ten vám zná všetko;
         len sa na človeka podíva, už vie, čo mu chýba a povypytuje sa čo bárs aký doktor.“ Ešte sa
         len jahody červenieť začali a už celé procesie chodili pod Plešivec.
   </p>
   <p>
    „Počuj, synku, nedobre to robíš,“ starala sa babička, „dozvedia sa o tebe doktori, veru
         ti spravia hanbu. Prečo tým ľuďom nepovieš pravdu?“ „Nebojte sa, babička, a len ma
         nechajte. Liečim zadarmo; a keby ma brali na otázku, ukážem svoje listiny a poviem, že som
         sa chcel svojim krajanom zavďačiť počas svojich prázdnin; nikto mne ani vám mrzutosť
         nespraví. No, aby ste sa nebáli, keď pôjdem po prvý raz do mesta, predstavím sa tamojším
         lekárom a lekárni a poprosím, aby ma nezrádzali a aby ma nechali na pokoji.“ Nuž prestala
         babička so starosťami; videla, že vnuk ožíva, že sa častejšie usmeje. Dobre robiť ľuďom, to
         bol liek na boľačky srdca.
   </p>
   <p>
    Priznala sa Zuzanka, že by ona rada viacej vedela, ako vie, nuž bratanec aj ju si vzal
         na starosť. Každý deň učil dievča lepšie čítať, písať a rátať. Doniesol jej školské knihy,
         naložil úlohu. Dievča učilo sa rado a dobre, aj keď len dve hodiny denne pritom strávilo,
         že malo už rozum vyvinutý, pekne doháňalo, čo bolo pri ňom zameškané.
   </p>
   <p>
    Raz, ako tak babička s vnukom horami kráčali, mladík nošku
    <sup>
     [
     <a class="footnote" href="#ftn.id2507102" name="id2507102">
      13
     </a>
     ]
    </sup>
    na pleci, nosák v ruke, starenka len uzlík hríbov prevesený, pozrela zrazu
         babička na vnuka, do tej jeho peknej, chôdzou zrumenenej tváre. „Počuj, Joženko, čo by tí
         tvoji páni spolužiaci povedali, keby ťa takto videli?“ „Nič, babička; v Amerike sa, chvála
         Bohu, nikto za prácu nehanbí. Veľmi by sa divne pozreli, keby vás, starú osobu, videli s
         tou nošou kráčať a mňa bez nej s vami. Za morom sú len dva rozdiely: silní — slabí, bohatí
         — chudobní. Mala Amerika veľmi dobrých a slávnych prezidentov, to je tam toľko, ako tu
         kráľ, ktorí sa z veľmi chudobných chlapcov až tak vysoko dostali. Aj ten rozdiel je tam
         ešte patrný; múdri a sprostí.“
   </p>
   <p>
    „No, však to všetko je aj tu, práve preto ja som stará, sprostá žena.“
   </p>
   <p>
    „To nepripustím, babička!“
   </p>
   <p>
    „Ale, synku!“
   </p>
   <p>
    „Nie, nepripustím, vy ste nikdy sprostá neboli, len podľa súdu sveta neučená; ale ani to
         neobstojí, veď vás život mnoho, mnoho naučil, viac ako jedného z kníh učeného človeka. Kto
         sedemdesiat rokov prežil na zemi a vždy bol šťastný v zlých i dobrých hodinách, kto muža,
         deti, vnukov vedel oblažiť — k tomu tisíce ľudí múdrych, ale nešťastných, mal by ísť do
         školy?!“
   </p>
   <p>
    „Ej, ej, synku, pekne ti ďakujem, tak ma ešte nikdy nikto nepochválil, ani môj Matej
         nie. Naposledy povieš, že aj ty chodíš ku mne do školy.“
   </p>
   <p>
    „To môžem s dobrým svedomím povedať.“
   </p>
   <p>
    „Nuž dobre, synku, ale čo ja teba môžem naučiť?“
   </p>
   <p>
    „Zabúdať na seba, žiť pre druhých a spokojiť sa so všetkým, tak ako to príde.“
   </p>
   <p>
    „To všetko len Pán Boh môže naučiť, Joženko. Lež prečo by si ty musel zabúdať na seba?
         Nepovieš mi? Onehdy tam v horách si začal, ale neprišiel si až potiaľ, kde leží grunt
         tvojho smútku.“
   </p>
   <p>
    „Načo vám to vedieť, babička? Vám tým neosožím, sebe nepomôžem. — Čo sa zlého stalo, už
         sa neodstane, a čo je stratené navždy, na to radšej ani nemyslieť.“
   </p>
   <p>
    „Ale ty, syn môj pekný, myslíš, a to deň čo deň; ver mi, uľahčíš si, keď svojej starej
         babičke povieš pravdu. Niekedy, keď má človek nad čím plakať, uľaví sa mu, keď druhý s ním
         zaplače.“
   </p>
   <p>
    „No tak si sadnite, babička a odpočiňte zatiaľ, kým vám poviem príčinu svojho nešťastia.
         Viete, babička,“ hovorí po chvíľke, keď už na briežku sedeli, majúc okolo seba tie šíre
         slovenské hory, ktoré nič nevyzradia, „až odkedy som tu u vás a každý deň počujem Boha
         spomínať a všetko len Jeho riadeniu pripisovať, otvárajú sa mi oči, takže poznávam hlavnú
         príčinu svojho nešťastia.“
   </p>
   <p>
    „To je, synku, dobre; keď človek poznal chorobu, ľahko potom boľačky liečiť.“
   </p>
   <p>
    „Moju len Jeden vyliečiť môže, a Toho som si rozhneval.“ Mladík podoprel hlavu do rúk,
         bola mu ťažká. V horách stíchlo, len na neďalekom strome klopal ďateľ.
   </p>
   <p>
    „Počujete toho vtáka, babička? Tak klopal raz na moje srdce Ježiš Kristus, ale ja som Mu
         otvoriť nechcel. Viete, babička, tam v Amerike ako je mnoho bezbožnosti a všeličoho, nad
         čím by ste vy iste zaplakali, tak je zase aj mnoho ľudí, ktorí Syna Božieho ináč znajú, ako
         Ho vy tu znáte, a oni nezostanú len pri tejto známosti, oni aj iných volajú k Nemu. Raz
         bolo medzi nami študentmi také zhromaždenie ľudí; zišlo sa nás asi 2000 všelijakej
         národnosti. Ten, ktorý nás prišiel volať, slúžil Kristu a celý svoj život venoval tej Jeho
         službe. Mnohí uverili jeho kázaniu, zložili bremeno svojich hriechov ku krížu na Golgote.
         Aj ja som tak učinil. Tú radosť, ten hlboký pokoj, ktoré v srdci mojom potom zavládli,
         opísať vám nemôžem. Nič ma viac od Boha nedelilo. No kazateľ nás potom žiadal, aby sme sa
         celí odovzdali Kristu; vyzýval všetkých, ktorí chcú celý život slúžiť jemu, Synovi Božiemu,
         aby sa prihlásili dnes. Vôkol mňa, pred i za mnou vstávali mnohí. Ako zvuk hromu znel okolo
         mňa: „Sľubujem, že som hotový vstúpiť do služby Kristovej, kedykoľvek ma zavolá a kamkoľvek
         ma pošle. Amen“. „Vo mne všetko schladlo, bo ja som sľúbiť nemohol.“
   </p>
   <p>
    Mladík prešiel si rukou cez husté vlasy. „Ach, babička, aj mne vtedy, tak ako môjmu
         deduškovi, keď za vami chodievali, prekvitali v srdci ruže. Vedel som, že dievčina, ktorú
         som veľmi, áno nadovšetko miloval, so mnou nepôjde, a radšej by som bol zomrel, ako ju
         stratiť. A tam, babička, tam leží základný kameň môjho nešťastia a zármutku. Vzoprel som sa
         Duchu Svätému, neposlúchol Pána Ježiša, keď ma volal; no tak On odišiel, ale s Ním odišla i
         moja radosť aj pokoj. Aby som nemusel poslúchnuť, nešiel som viac do podobného
         zhromaždenia. Umienil som si, že sa zachránim bez úhony, že budem Bohu slúžiť pri chorých
         ľuďoch. Aj som tak robil, nakoľko len bolo možné, ale pokoj mi to neprinieslo.“
   </p>
   <p>
    Mladík zamĺkol; v horách stíchlo. „Synku môj pekný, a čo je s tvojou milou?“ smutno
         spytuje sa starenka; divná akási tieseň zaľahla jej na srdci.
   </p>
   <p>
    „Nemám nijakú, babička.“
   </p>
   <p>
    „Povedz mi všetko, Joženko môj, ako to bolo?“
   </p>
   <p>
    „Ľahko sa dá dopovedať: milovala druhého. Chodievali sme k jej rodičom dvaja; len
         jednému mohla náležať. Je pravda, že spočiatku sama seba klamala, a tak i mňa. Ach, ja som
         bol svojej veci taký istý; keď som sa stal lekárom, išiel som sa jej hneď spýtať, či pôjde
         životom spolu so mnou, no ona mala už prsteň na ruke. Bol som len rád, že okrem nás dvoch
         nikto o ničom neznal. Rodičia sa mi divili, čo sa so mnou stalo. Vysvetliť im svoje veľké
         nešťastie som ani nemohol, ani nechcel, no tak som im povedal, že túžby detinstva pôjdem
         splniť. A tu mňa máte, babička; a už sa mňa, prosím vás, na ňu nikdy nepýtajte. Zabudnúť
         nemôžem, milovať nesmiem; je už ženou druhého.“
   </p>
   <p>
    „Neboj sa, synku, dobre si urobil, že si odišiel, tu medzi nami len predsa skorej
         zabudneš; aj keď sa ti to dnes zdá nemožné, dá to milostivý Pán Boh. Ale o tom slúžení
         Kristu nemohol by si mi niečo ešte povedať? Že oni tam ináč Syna Božieho znajú, si hovoril.
         Ver mi, synku, od mladosti sa mi vždy zdalo, že by som Ho mala aj ja akosi lepšie znať.“
   </p>
   <p>
    „Viete, babička,“ pohladil mládenec ruky starenkine, „vy, ako vás učili, len Boha Otca
         spomínate, veríte v Neho, máte Ho radi a ste Mu poslušná. Viete aj, čo za vás obetoval,
         vlastného Syna, pravda?“ „Áno, synku, tomu verím, že Kristus Pán za mňa umrel a že pre tú
         Jeho smrť odpustí mi po smrti moje hriechy a naloží so mnou podľa svojej svätej vôle.“
   </p>
   <p>
    „Nuž, babička, tak aj mňa učili rodičia veriť, ale to nie je dosť. My nielen veriť máme
         v Ježiša usmrteného, ale v toho, ktorý vstal a žije s nami deň čo deň.“
   </p>
   <p>
    „Synku, však aj ja verím, že v tretí deň vstal z mŕtvych.“
   </p>
   <p>
    „No tak verte aj, že žije s vami tam vo vašej chalúpke. Ja som až vtedy poznal, že žije,
         keď som k Nemu prišiel, hriechy svoje všetky mu priniesol a keď On mi ich odpustil.“
   </p>
   <p>
    „Že ti ich odpustil?“ krútila starenka hlavou. „To nerozumiem; však som neraz už bola
         pri svätej spovedi, aj som tomu všetkému verila, čo tam hovorili; ale že by som bola
         istotne mohla povedať, že mi už všetko odpustil, to ešte nikdy nie.“
   </p>
   <p>
    „Nezabudnite, babička, že ja patrím medzi tých neverných, o ktorých stojí v tej strašnej
         pesničke: „Nešťastní, čo pre sveta márnosť Krista sa navždy zbavili“; ja vám to dobre
         vysvetliť nemôžem, ale však máte v dome Bibliu, budem vám z nej každý deň čítať a nájdem
         vám všetky tie miesta, ktoré o tom hovoria. Snáď nájdem aj sebe ešte nejakú nádej. No,
         poďme, už sme ďaleko.“
   </p>
   <p>
    „Máš pravdu, no ja by som ťa aj do noci počúvala.“
   </p>
   <p>
    Od toho dňa v chalúpke Mikulovej so svätým Písmom začínali aj končili deň. Nevedela sa
         starenka načudovať, keď jej vnuk tie sväté pravdy Božie čítal. „Ako je to len možné, že sme
         tú svätú knihu v dome mali, toľko dobrých vecí tam bolo, a my sme ich nehľadali?“ opakovala
         často vnučke. Zuzanka sedávala ticho, ako pena, ani oči z bratanca nespúšťajúc, už či čítal
         alebo otázky babičkine zodpovedal.
   </p>
   <p>
    Raz v nedeľu podvečer sedeli pred chalúpkou; slniečko strojilo sa zapadať a okolo nich
         bola taká svätá tichosť ani v dakom nádhernom kostole. Mládenec mal otvorenú Bibliu na
         kolenách, hľadel na tie zlaté slnečné lúče, ako sa stlali po horách, padali do doliny a
         polievali všetko tekutým svetlom.
   </p>
   <p>
    Tam v doline zvonili zvony na večer a tu v seči okolo potoka spievalo vtáctvo večerný
         chválospev. „Ujček,“ ohlásila sa vtom Zuzanka, ktorá si nemohla zvyknúť, aby bratanca len
         tak menom pomenovala — „ujček, to je tak, ako v tej mojej knižočke; aj tam v nebi iste tak
         zvonili a taký bol spev, keď ten Pastier tú ovečku svoju našiel! Nemohli by ste nám to z
         Biblie prečítať?“
   </p>
   <p>
    Odtrhol pohľad od diaľky, prehrnul listy, našiel 15. kapitolu evanjelia podľa Lukáša a
         čítal:
    <span class="emphasis">
     <em>
      Kto z vás je taký človek, ktorý má sto oviec a stratiac z nich jednu,
            nezanechá tých deväťdesiatdeväť na púšti a nejde za tou stratenou, dokiaľ ju nenájde? A
            keď ju nájde, vezme ju na plecia a raduje sa. A keď príde domov, zvolá priateľov a
            susedov a povie im: Radujte sa so mnou, lebo som našiel svoju ovcu, ktorá sa bola
            stratila. Hovorím vám, že tak bude aj v nebi väčšia radosť nad jedným hriešnikom,
            činiacim pokánie, ako nad deväťdesiatdeväť spravodlivými, ktorí nepotrebujú
            pokánia.
     </em>
    </span>
   </p>
   <p>
    „Synku, ako sa to má rozumieť?“ vzdychla babička.
   </p>
   <p>
    „Však ste počuli, babička!“ odhrnul šuhaj vlasy z čela. „Ten pastier mal sto oviec;
         jedna sa mu stratila, nechal tých deväťdesiatdeväť v dobrej opatere a išiel tú stratenú
         hľadať; a keď ju našiel, nebil ju, ale vzal na ramená, zaniesol domov a veľmi sa radoval a
         chválil sa susedom a priateľom, že našiel svoju ovečku.“
   </p>
   <p>
    „To však rozumiem, ale tie jednotlivé body na čo ukazujú? Čo to Syn Boží pod tým
         myslel?“
   </p>
   <p>
    „Ach, babička,“ ohlásila sa vnučka, „však ten pastier, to je On, Syn Boží, a tie ovečky
         stratené, to sme my. On prišiel, aby hľadal a spasil to, čo bolo zahynulo, čo sa Mu
         stratilo.“
   </p>
   <p>
    „Aj tomu rozumiem, deti; ale tomu nerozumiem, čo to znamená, byť strateným, a ako to Syn
         Boží človeka hľadá a nájde?“
   </p>
   <p>
    Pred chalúpkou stíchlo; len hory hrali a celá príroda spievala chválospevy Tomu, pre
         ktorého, skrze ktorého a ktorým je všetko.
   </p>
   <p>
    „Keď som včera zbierala jahody,“ začalo zrazu dievčatko rozprávať, „myslela som na to,
         že Pán Ježiš, Syn Boží, je všade, a tak sa mi zdalo, že On je ten pastier a ja tu v tej
         seči tá zatúlaná ovečka. Hovorila som si predtým tú výpoveď, ktorú ste mi dali učiť:
    <span class="emphasis">
     <em>
      V dome môjho Otca je mnoho príbytkov. Keby nebolo tak, povedal by som vám to;
            lebo vám idem prihotoviť miesto a keď odídem a prihotovím vám miesto, prídem zase a
            poberiem si vás k sebe, aby ste tam, kde som ja, aj vy boli.
     </em>
    </span>
    Myslela som, že
         tam, kam on odišiel, musí byť veľmi krásne a prišlo mi veľmi ľúto, že ja tam nepristanem.
         Neraz som bola zlá, neraz som vás, babička, neposlúchala. Ach, ujček, tak mi bolo úzko! Aby
         som sa potešila, vytiahla som si tú vašu knižočku. Tá ovečka tiež bola zlá; ona utiekla,
         neposlúchala, a ten pastier ju predsa išiel hľadať. Kľakla som si a prosila som Ho, aby aj
         mňa hľadal, aj mne odpustil a —“ Zuzanka postala zahľadená do hôr.
   </p>
   <p>
    „A čo, Zuzanka, On ťa počul, pravda, a našiel, On vzal si ťa na ramená svoje, či áno?“
         Hlas mládencov sa striasol, akoby mu radosť aj žalosť srdcom zachvela. „Áno, ujček, ja
         viem, že On ma našiel.“
   </p>
   <p>
    Dievčatko zazrelo kozičku, že sa zamotala do povrazu, ktorým bola o nohy k plotu
         priviazaná; bežala tam. Babička indy taká o svoje zvieratá starostlivá akoby to ani
         nevidela. „On ma našiel,“ zvučalo vôkol nej. Vnuk ju v myšlienkach nemýlil, mal sám dosť čo
         myslieť. Ach, tak išiel aj on raz, tak niesol aj jeho ten dobrý Pastier. Aj on vedel, že ho
         prijal, že mu odpustil, že medzi ním a svätým Bohom nič nestálo, nič ho od Neho nedelilo. A
         dnes — a teraz! Nikdy tá veľká, večná strata tak pred ním nestála, ako v tejto chvíli. „Veď
         príde chvíľa — ach, keby bola už dnes — keď ten ukrižovaný, zmŕtvychvstalý, nanebovstúpený
         Ježiš tak príde, ako sľúbil: a poberie svoje ovečky so sebou. Čo bude vtedy s tebou, duša
         moja?“
   </p>
   <p>
    „Babička, nemám ešte založiť? Chceli ste variť polievku,“ zavolala vtom Zuzanka, vrátila
         aj babičku aj vnuka z tých hlbokých myšlienok.
   </p>
   <p>
    „Áno, dcérenka moja, sprav oheň, hneď prídem,“ prisvedčila starenka, a keď dievča zmizlo
         v chalúpke, upreli sa staré, dobrotivé oči tak akosi ľútostivo do mladíkovej tváre.
         „Joženko, myslíš, že je to pravda, že On ju počul a prijal?“
   </p>
   <p>
    „Veríte, babička, že je Kristus Boh, a že je všadeprítomný a vševidiaci?“
   </p>
   <p>
    „To verím, synku.“
   </p>
   <p>
    „Veríte, že je aj tu, že nás počuje?“
   </p>
   <p>
    „Tomu som dodnes ešte neverila, lebo som tomu akosi nerozumela; ale však to všetko
         stvorenie má Ho pri sebe. Neraz som myslela, keď tak rosa na lúkach ležala a slnko
         svietilo, že sa v tých kalíškoch vzhliada Božie oko. No kde je v Svätom písme o tom istý
         doklad?“
   </p>
   <p>
    „Ach, babička, prv než odišiel do neba, či nepovedal nám:
    <span class="emphasis">
     <em>
      Hľa, ja som s vami
            po všetky dni až do skonania sveta?“
     </em>
    </span>
   </p>
   <p>
    „Áno, pravdu máš, to tam stojí, a nebo a zem pominú, ale Jeho slová nepominú.“
   </p>
   <p>
    Babička vstala a vošla za vnučkou. Ale keď asi o polhodinu odpočívali už na lôžku, dala
         si starenka ešte raz vnučke rozprávať, ako to bolo, ako našiel dobrý Pastier svoju ovečku.
   </p>
   <p>
    „Vás však, pravda, už dávno našiel, babička? Vy ste boli vždy dobrá; vy ste Ho
         nehnevali, ani ste nikdy nehrešili?“ spytovalo sa dievča už polo vo sne. Babička nedala
         odpoveď; ona, ako to už pri starých ľuďoch býva, tej noci ani oka nezotkla, a ako tak
         ležala s očami zavrenými, videla ešte raz pred sebou celý svoj život. Nebolo v ňom veľkých,
         do očí bijúcich hriechov. A predsa, keď sa pred svätého Syna Božieho postavila, keď si
         premyslela, že On vždy všetko videl, vedela zrazu, čo je to, byť strateným, a že zrovna
         tak, ako jej vnuci — potrebuje, aby ju Pán Ježiš hľadal, aby jej odpustil. Napadli jej
         zrazu slová, ktoré vždy, keď išla ku spovedi, počúvala:
    <span class="emphasis">
     <em>
      Budeme-li vyznávati
            hříchy své, věrnýť jest Bůh a spravedlivý, aby nám odpustil hříchy a očistil nás od
            všeliké nepravosti.
     </em>
    </span>
    Dnes im rozumela a keď im duchom porozumela, išla,
         prosila, uverila a vzala odpustenie aj očistenie a s blaženým pocitom hlbokého pokoja
         zavrel nad ránom sen pekné oči starenkine, ktorá so Simeonom smela zvolať:
    <span class="emphasis">
     <em>
      „Videli oči moje spasenie Tvoje!“
     </em>
    </span>
   </p>
   <p>
    *
   </p>
   <p>
    Keby aj len po kvapkách voda odtekala, keď bude mať dobrý spád, aj veľká rieka odtečie;
         a keď aj len po hodinách dni utekajú, predsa sa tá krásna jar a utešené leto v horách
         pominú. No ony sú vždy pekné tie naše slovenské hory, aj keď prezlečú na seba rúcho
         jesenné, červenožlté, ružovozelené, kávové, zlatošedivé, ba aké len chceš farby, takým je
         lístím hora pokrytá. Z papradia utvorila jeseň celé háje pre víly a trpaslíkov. Pavúky
         pradú zlaté nite babieho leta. Všetky živočíchy z bohatstva zeme, rôznym ovocím hore i dolu
         pokrytej, zásobujú sa na zimu spolu s ľuďmi, ktorí jeden cez druhého donášajú, čo cez rok z
         Božieho požehnania narástlo a dozrelo.
   </p>
   <p>
    Aj u Mikulov chystali si teraz na zimu, a dobre im bolo, ako ešte nikdy nie. Mal kto
         ovocie pozberať; Zuzanka už len prekrajovala, babička sušila. Aj hríbov nazbierali hojnosť.
         Nedal vnuk babičke nosiť ich dolu. „Uvidíte raz, koľko utŕžite za suché.“
   </p>
   <p>
    Ešte babička toľko dreva nemala, odkedy starého Mikulu trávnik prikrýval, koľko jej ho
         vnuk s vnučkou nachystali. Aj ovečky, zajace a kozičky boli dobre zásobené. Okrem toho
         doniesol vnuk babičke teplé papuče, aj sesternici vysoké čižmičky a každej na nové šaty.
         Mohol im to ľahko zadovážiť. Ochorel v meste starý lekár, týždne musel ležať: rád mladému
         lekárovi prepustil svojich chorých. Neboli medzi nimi len samí chudobní, ktorých liečil
         zadarmo; bárs však aj tí všeličo babičke nanosili, kto čo mohol. Po dva razy aj celý týždeň
         prešiel, než sa mohol mladý Mikula vrátiť domov do chalúpky. Dva razy boli ho aj páni, s
         ktorými sa zoznámil, v horách navštíviť. Keď išiel do mesta, vzal si na seba svoje americké
         šaty; no nič si z toho nerobil, že ho tu pri svojej návšteve našli v kroji, ako rovnal
         záruby narúbaného dreva.
   </p>
   <p>
    Len babička, keď ho tak videla všetkým možným ich obstarávať, hoci nikdy o tom spolu
         nehovorili, cítila, že to robí preto tak dôkladne, pretože už skoro pôjde preč.
   </p>
   <p>
    „Ach, synku môj pekný, ako ťa my oželieme,“ myslievala starenka, „ako tu len bez teba
         budeme? A keby si mi aspoň šťastný išiel! Nám si svetlo priniesol, a sám blúdiš ešte bez
         neho!“ Ak sa modlievala babička pred tým za vnuka, prv než ho znala, čím viac modlila sa
         dnes!
   </p>
   <p>
    Nikdy jej ani jedno z jej detí toľko lásky nepreukázalo, ako on. Odkedy uverila, že je
         Pán Ježiš na každý deň s ňou a že ju, starú osobu, prijal na milosť a niesol každým krokom
         Bohu a nebu bližšie, nebolo nad ňu šťastnejšej osoby na svete. Predtým bola vždy spokojná,
         pretože bola Bohu vďačná, teraz bola šťastná. Radosť v Bohu, od ktorého ju nič nedelilo,
         bola jej silou. Žila si so Zuzankou chvíľami uprostred tej krásnej prírody ako v raji. Keď
         vnuk odíde, nezostanú samy, a predsa ťažko na to myslieť, že ho to slniečko tu doma
         uprostred tých hôr už snáď len tak málo bude osvecovať. On však o odchode nehovoril nikdy,
         no častejšie dostával listy a býval nad nimi veľmi zamyslený.
   </p>
   <p>
    *
   </p>
   <p>
    Bolo zase také krásne nedeľné ráno, také jesenné, kde celý ten Boží svet akoby sa v samú
         peknotu bol poobliekal. Babička so Zuzankou odišli do kostola a mladík vyprevadil ich kus
         cesty; kráčal tými slovenskými horami sám a sám. Zrazu postál, zahľadel sa na seč slnkom
         osvietenú, na modravé, fialové vrchy, na lúky pretečené striebristým potokom, pokryté
         bujnou zeleňou. Srdce sa v ňom zovrelo. Vedel, že to všetko musí opustiť, že taký život
         slobody a pokoja, aký žil tu v tých rodných horách, už nikde na celom šírom svete žiť
         nebude, že všade bude už len cudzina. Tu žil v ľuďoch Kristu, robil im dobre, bez odmeny,
         miloval ich ako bratov, ako sestry. Okúsil dač z toho, čo okúšal Ježiš Nazaretský, keď žil
         medzi ľudom a chodil dobre činiac. Kristus všetky slzy zotieral.
   </p>
   <p>
    „Ja som smel aspoň daktoré bolesti stíšiť, zostal by som najradšej navždy medzi nimi,
         učil ich cez zimu, keď budú mať viac času, ako majú žiť, aby z neopatrnosti neumreli. Keby
         som zadržal ten prostučký spôsob života, nepotreboval by som mnoho. Ach, aspoň jeden rok
         čistého života, prostého sebectva! Veď či, keď som sa viacej naučil, nie som povinný
         poslúžiť tým, ktorí v nevedomosti tonú? Áno, zostal by som, keby tento život v zátiší
         neniesol so sebou klamné nádeje. Veď mne sa chvíľami, ako i teraz, zdá, že splynul som
         znovu s Kristom, že môjho hriechu niet. Môžem sa už zase modliť, nebo nie je už medené.
         Slovo Božie nemá už len samé hroby, je tam toľko krásnych zasľúbení; ó, keby som mal
         istotu, že sú ony ešte pre mňa! Ó, Pane Ježišu, Synu Boží, len jedno slovo prehovor ku mne,
         aby som mal istotu! Ak si ma navždy zavrhol, odídem preč stadiaľto, aby som tie krásne,
         nájdené duše nejako nezatienil; ak však jestvuje pre mňa nádej, že ešte raz predsa prídem
         domov, ó, Synu Boží, daj mi len jedno jediné slovo!“
   </p>
   <p>
    Nad hlavou mladíka stojaceho s ramenami na hrudi skríženými šumeli bory, pri nohách
         bublala voda, vodopádu v skalách. Slnce zlatilo doliny a zavinulo tú mladú, sklonenú hlavu
         v kráž
    <sup>
     [
     <a class="footnote" href="#ftn.id2506006" name="id2506006">
      14
     </a>
     ]
    </sup>
    svetla a v tom nedobytnom hrade mysle, za tým jasným čelom, kde všetky
         myšlienky zlé i dobré navždy sú ukryté, ako by dakto otvoril dvere, a mysľou šuhaja
         preleteli dobre známe slová —
    <span class="emphasis">
     <em>
      Vtedy pristúpil k nemu Peter a povedal: Pane, koľko
            ráz, ak zhreší proti mne môj brat, odpustím mu? Či do sedem ráz? — Ježiš mu rečie:
            Nehovorím ti, že do sedem ráz, ale až do sedemdesiatsedem ráz
     </em>
    </span>
    — každé raz
         akoby malo šíp a bodalo ním znova do srdce.
   </p>
   <p>
    Ach, to teda žiadal Kristus; sedemdesiatsedem ráz odpustiť tomu, kto by prosil! — Z očí
         mladíkových padli šupiny. On nikdy nekázal to, čo sám nečiní. — Nuž, ja som Ho prosil v
         posledných týždňoch, znovu a znovu prosil, a keď On tak kázal odpúšťať, či by sám
         neodpustil aj mne? Áno, On mi odpustil, On ma prijal znovu, smiem sa už k Nemu hlásiť. On
         je môj a ja som Jeho znovu a večne. —
   </p>
   <p>
    Štíhla, mladá postava ocitla sa v machových poduškách a slzami vďaky a blaženosti
         skúpaná tvár skryla sa v nich. Sväté nedeľné ráno zapadalo nad svetom. Tu na zemi plakal
         človek, ale hore, pred anjelmi Božími znelo plesanie spoločnej radosti s Pastierom, ktorý
         hľadal zablúdenú ovcu a znovu našiel. Áno, tam bola radosť väčšia ako nad deväťdesiatimi
         deviatimi nezablúdenými, ktoré nepotrebujú pokánie.
   </p>
   <p>
    Keď vrátila sa babička s vnučkou z kostola — boli tam i na pohrebe nejakej žene,
         zabavili sa až do pozdného odpoludnia — vítal ich už ohník v sporáku i všetko pripravené na
         obed. Vnuk obsluhoval babičku kráľovsky. Rozprávala mu jedno-druhé, no pritom neušlo jej
         starým očiam, že z tých inokedy vážnych zrakov svieti nebývalá žiara radosti a že sa
         bezúsmevné pery konečne usmievajú. A keď potom, ako obyčajne, sedeli pred chalúpkou pri
         západe slnka, vzal mladík ruku starenkinu do svojich a hovorí:
   </p>
   <p>
    „Babička moja, už sú všetky boľačky vyliečené, rany zahojené. On ma nezavrhol na
         večnosť, mám už zase pokoj v duši, bo ma už viacej nič od Neho nedelí. Krásne sú slovenské
         hory; ony mi síce v svojej tíšine umožnili hľadať cestu naspäť do pevnosti, z ktorej som
         bol vypadol, ale lekárstvo mojej duši priniesť nemohli, lebo niet ho nikde, ale zase na
         srdci Pána Ježiša. Teraz, babička, keď Pán Ježiš vtiahol znova do môjho srdca, prestala
         moja cudzina na zemi, a ja konečne opravdivo ďakujem svojmu nebeskému Otcovi i za tento
         krásny pozemský domov, za vás, babička, za vašu a Zuzankinu lásku, za všetko. Áno, ja som
         až teraz prišiel domov.“
   </p>
   <p>
    „Len škoda, synku,“ vzdychla po chvíľke veľkého potešenia babička, „keď ťa už dobrý Pán
         Boh tak milostivo potešil a keď si už naozaj všetko, čo ťa tlačilo, pochoval, to nás iste
         odídeš; ba ako nám len bude bez teba?“
   </p>
   <p>
    „Mýlite sa, babička, nepôjdem prv, kým ma Pán Ježiš dakam inam neodvolá. Chcel by som
         vám najprv oči zatlačiť. Odovzdal som sa Mu celý, živý i mŕtvy. Kam ma dá, na čo použije,
         na všetko som hotový, no verím, cítim, že dá mi popredne priniesť ľuďom svetlo tu v tých
         našich horách, kde mne samému vzišlo.“
   </p>
   <p>
    „Nám však si ho už priniesol, synáčik môj pekný, nech ťa Pán Boh veľmi požehná; nikdy my
         dve Mu dosť za teba nepoďakujeme.“
   </p>
   <p>
    „Ujček, a to budete tým ľuďom zvestovať, že je Pán Ježiš tým dobrým Pastierom, ktorý tie
         stratené ovečky prišiel hľadať? Tak, ako hľadal vás i nás?“
   </p>
   <p>
    Áno, Zuzanka, ale aj, že On nielen prikázal sedemdesiatsedem ráz odpustiť vinnému, ale
         aj že popredne sám tak činí. Toho, kto zablúdil a znova príde k Nemu, nezaženie, nevystrčí
         von, a že nemusí na zemi ani jedna zablúdená duša zahynúť, ale každá tak, ako ja, môže z
         tej cudziny prísť domov.“
   </p>
   <p>
    (1926)
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523122" name="ftn.id2523122">
        1
       </a>
       ]
      </sup>
      <span class="emphasis">
       <em>
        srpeň
       </em>
      </span>
      — august
     </p>
    </div>
    <div class="footnote">
     <p>
      <sup>
       [
       <a class="para" href="#id2523243" name="ftn.id2523243">
        2
       </a>
       ]
      </sup>
      <span class="emphasis">
       <em>
        konfirmácia
       </em>
      </span>
      — slávnostné prijatie 14-ročných chlapcov a
               dievčat za členov cirkvi (u evanjelikov)
     </p>
    </div>
    <div class="footnote">
     <p>
      <sup>
       [
       <a class="para" href="#id2523279" name="ftn.id2523279">
        3
       </a>
       ]
      </sup>
      <span class="emphasis">
       <em>
        strova
       </em>
      </span>
      — jedlo
     </p>
    </div>
    <div class="footnote">
     <p>
      <sup>
       [
       <a class="para" href="#id2523326" name="ftn.id2523326">
        4
       </a>
       ]
      </sup>
      <span class="emphasis">
       <em>
        háby
       </em>
      </span>
      — šaty
     </p>
    </div>
    <div class="footnote">
     <p>
      <sup>
       [
       <a class="para" href="#id2523343" name="ftn.id2523343">
        5
       </a>
       ]
      </sup>
      <span class="emphasis">
       <em>
        valcha
       </em>
      </span>
      — stroj — zariadenie na valchovanie vlnených
               tkanín
     </p>
    </div>
    <div class="footnote">
     <p>
      <sup>
       [
       <a class="para" href="#id2523423" name="ftn.id2523423">
        6
       </a>
       ]
      </sup>
      <span class="emphasis">
       <em>
        nosák
       </em>
      </span>
      — nádoba s uchom nad otvorom
     </p>
    </div>
    <div class="footnote">
     <p>
      <sup>
       [
       <a class="para" href="#id2523439" name="ftn.id2523439">
        7
       </a>
       ]
      </sup>
      <span class="emphasis">
       <em>
        šesták
       </em>
      </span>
      — pätina zlatky (v Uhorsku); hovorove,
               dvadsaťhaliernik
     </p>
    </div>
    <div class="footnote">
     <p>
      <sup>
       [
       <a class="para" href="#id2506527" name="ftn.id2506527">
        8
       </a>
       ]
      </sup>
      <span class="emphasis">
       <em>
        výška
       </em>
      </span>
      — samostatná izba na bývanie (väčšinou len spálňa) v
               minulosti, umiestená nad obývacími priestormi domu
     </p>
    </div>
    <div class="footnote">
     <p>
      <sup>
       [
       <a class="para" href="#id2506549" name="ftn.id2506549">
        9
       </a>
       ]
      </sup>
      <span class="emphasis">
       <em>
        tobolka
       </em>
      </span>
      — peňaženka
     </p>
    </div>
    <div class="footnote">
     <p>
      <sup>
       [
       <a class="para" href="#id2506589" name="ftn.id2506589">
        10
       </a>
       ]
      </sup>
      <span class="emphasis">
       <em>
        vohľady
       </em>
      </span>
      — návšteva mládenca v dome dievčaťa
     </p>
    </div>
    <div class="footnote">
     <p>
      <sup>
       [
       <a class="para" href="#id2506606" name="ftn.id2506606">
        11
       </a>
       ]
      </sup>
      <span class="emphasis">
       <em>
        siaha
       </em>
      </span>
      — stará dĺžková miera 1,896 m; tu; siahovka, objem
               dreva
     </p>
    </div>
    <div class="footnote">
     <p>
      <sup>
       [
       <a class="para" href="#id2506629" name="ftn.id2506629">
        12
       </a>
       ]
      </sup>
      <span class="emphasis">
       <em>
        zreparovať
       </em>
      </span>
      — opraviť, obnoviť
     </p>
    </div>
    <div class="footnote">
     <p>
      <sup>
       [
       <a class="para" href="#id2507102" name="ftn.id2507102">
        13
       </a>
       ]
      </sup>
      <span class="emphasis">
       <em>
        noška
       </em>
      </span>
      — malá noša; batoh priviazaný popruhmi na chrbte
     </p>
    </div>
    <div class="footnote">
     <p>
      <sup>
       [
       <a class="para" href="#id2506006" name="ftn.id2506006">
        14
       </a>
       ]
      </sup>
      <span class="emphasis">
       <em>
        kráž
       </em>
      </span>
      — okruh, sféra
     </p>
    </div>
   </div>
  </div>
 </body>
</html>
