<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522994">
       </a>
       1. Dobre opatrený
      </h2>
     </div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.id2523006" name="id2523006">
      1
     </a>
     ]
    </sup>
   </p>
   <p>
   </p>
   <p>
    „Tatíčko pôjdu do Rakús!“ oznamoval malý, trojročný Janíčko každému, kto do domu
         prišiel.
   </p>
   <p>
    „A ty kde budeš?“ opýtali sa nejedny ústa; a dieťa vždy veselo odvrávalo:
   </p>
   <p>
    „Ja pôjdem s nimi!“
   </p>
   <p>
    Prišiel večer, posledný pred cestou. Michal Biely sedel so svojím dieťaťom na lavici.
         Obaja dívali sa, ako mamička miesila cesto na pagáčky.
   </p>
   <p>
    „Pôjdeme do Rakús; už pôjdeme, už zajtra!“ prikyvoval chlapček kučeravou hlavičkou;
         nevidel sĺz, skanuvších z oka matkinho, ani vlhkého lesku v zraku otcovom.
   </p>
   <p>
    Áno, mali rodičia ísť, mali, ale — bez neho. Konečne muselo dieťa pravdu zvedieť. No kto
         a ako mu ju povie?
   </p>
   <p>
    Vzala Biela pagáčky, vyšla do kuchyne. Bola ona poriadna žena, deti svoje i muža držala
         si čisto; no, patrila ona k tým otupeným turanským obyvateľkám, ktorým srdce nepukne, keď
         sa od dieťaťa odlúčia.
   </p>
   <p>
    Aj ju tak kedysi rodičia odbiehali. Vídavala ich len po dva mesiace cez rok; i vtedy
         nebolo jej dobre u nich. Ostatný čas trávila vždy medzi cudzím svetom, opatrovaná ako —
         neprirovnávajúc — keď dakto do opatery dal psíka susedovi.
   </p>
   <p>
    Keď trochu vyrástla, ocitla sa v službe podomových kupcov (hauzírerov). Túlala sa s nimi
         od ôsmeho roku, až dokiaľ sa nevydala, takže jej to túlanie prešlo do krvi.
   </p>
   <p>
    Nuž, keď teraz ona mala deti, bárs si aj poplakala, predsa nepuklo jej srdce, že ich tak
         musí odbehnúť, bárs vedela: „že nebudú opatrené, očistené, umyté, snáď ani dosť najedené,
         tak ako ja kedysi.“ No rozmýšľala: „Aká pomoc? Musíme ísť za obchodom, so sebou ich vziať
         nemôžeme; ja som preto vyrástla, aj ony vyrastú.“
   </p>
   <p>
    Najhoršie bolo teraz o malého Janíčka. Tie väčšie boli už tiež také otupené, že ani
         neplakali, keď ich vlani a predlanským rodičia odchádzali.
   </p>
   <p>
    No Janíčko bol vlastne ešte maličký, nevedel, čo sa s ním robí; ale teraz bude plakať!
   </p>
   <p>
    „Musím ísť a kúpiť mu nejakú hračku, aby sa s tým upokojil,“ myslela Biela. Jej mužovi
         bolo ťažko okolo srdca. On až keď sa oženil, začal „hauzírovať“. Jemu spočiatku tvrdo
         padlo, privykať na ten nestály, tulácky život; a vždy ho to trápilo, keď musel deti
         plateným ľuďom nechávať, a čo práve teraz!
   </p>
   <p>
    Ako tak sedel s chlapčiatkom na lone, bárs ústa mlčali, vydral sa mu z duše výkrik
         bolesti. Veď musel konečne dieťa vyviesť z omylu.
   </p>
   <p>
    Nechcel maličký veriť bračekovi a sestričkám, že by tatíčko jeho nevzal; veď ten tatíčko
         bol pre neho všetkým. Celý deň sa okolo neho premotal. Prizeral sa naňho pri práci;
         usiloval sa čo mohol, poslúžil, a krátil i sebe i otcovi čas milým štebotaním. Ostatné deti
         často — i dnes — boli u starých rodičov; on najradšej len doma.
   </p>
   <p>
    „Tatíčko môj! A hneď, keď sa vyspíme, pôjdeme do tých Rakús?“ spytujú sa ružové,
         neúnavné ústočká.
   </p>
   <p>
    „Áno, Janíčko! Mamička aj ja pôjdeme hneď ráno; ale teba nemôžeme so sebou vziať, lebo
         je zima, a boleli by ťa nožičky!“ odvráva otec, ale neodváži sa na dieťa pozrieť. Nevydržal
         by pohľad tých veľkých, čiernych očí, taký nevinný a naľakaný zároveň.
   </p>
   <p>
    „A ja kde budem?“ ústočká dieťaťa začali sa triasť.
   </p>
   <p>
    „Ty budeš aj s Mariškou, Paľkom a Aničkou u tetičky Stachovie,“ chlácholí otec; a ja ti
         kúpim koníka a pošlem ti z Rakús trúbu.“
   </p>
   <p>
    „Kúpite mi koníka?“ zajasalo dieťa; „a kedy mi kúpite?“
   </p>
   <p>
    „Ešte dnes, aby si sa mal u tetičky s čím hrať.“
   </p>
   <p>
    „Ale,“ vraví malý po chvíli mlčania — čo dialo sa medzitým v duši dieťaťa, nemožno
         uhádnuť — „aj vy budete u tetičky s nami bývať?“
   </p>
   <p>
    „Ach, nie; my musíme ísť do Rakús, vyrobiť na chlebíček; ale prídeme. Janíčko nás bude
         čakať, a my prídeme.“
   </p>
   <p>
    „Prídete zajtra?“ uspokojilo sa dieťa.
   </p>
   <p>
    „Zajtra!“ prisvedčil otec a myslí pritom na tých dlhých desať mesiacov, na tie
         nebezpečné cesty, na všetko to, čo môže ležať medzi týmto „dnes“ a tým „zajtra“. Bárs mu
         srdce krája bolesť, teší sa tým, že chlapček sa nerozplakal.
   </p>
   <p>
    Vrátila sa po chvíli matka, a akoby uhádla, čo otec sľúbil, priniesla koníčka na
         kolieskach. Prišli s ňou ostatné deti, nastala radosť.
   </p>
   <p>
    „My pôjdeme k tetičke Stachovie, tatíčko a mamička idú do Rakús,“ oznamuje malinký: „ale
         prídu zajtra!“
   </p>
   <p>
    Strávili deti šťastný večer, dostali dobrú večeru, videli pagáčky, ktoré matka pre nich
         k ránu odkladala.
   </p>
   <p>
    Ale keď sa Janíčko na druhý deň ráno o ôsmej zobudil zo sladkého sna, v ktorom neucítil
         slzy matkine, ani horúci bozk otcov — bol sirotou — ach, sirotou, bárs mal otca i matku.
         Lebo niet väčšej siroty nad dieťa podomových kupcov.
   </p>
   <p>
    Cudzia tvár ľahostajnej ženy skláňala sa nad ním. Bola to mladá, statočná žena; ale
         studená — ako ten ľad vonku. Ona nemala nijakú lásku k deťom, nijaké porozumenie s ich
         srdiečkami. Jej bol srdcelomný Janíčkov nárek — ktorý sa ničím nedal uspokojiť, len tatíčka
         a tatíčka si pýtal — obťažným. Zakríkla konečne chlapca; a dieťa, na takýto spôsob
         nezvyknuté, stíchlo skutočne. Pritúlilo k sebe koníčka a pagáčik — ktoré veci akosi ho s
         tým spojovali, čo všetko stratilo, a schúlené v kútiku, zmorené vlastným fňukaním,
         zadriemalo. No i zo sna ešte počul si žalostné stonanie násilne udusenej bolesti, s ktorou
         sa nik nepodedlil.
   </p>
   <p>
    Prešli týždne. Nebolo dieťaťu práve zle u tetičky Stachovie. Nebolo mu horšie, než
         ostatným deťom podomových kupcov, ba ešte lepšie; lebo ujček Stacho sa neopil, nehrešil. No
         ale ani otcom on nebol. A tetička? Tá pre deti nemala srdca; dala sa im najesť, práve tak
         ako tomu „ošípanému“ vonku; ináč pre ňu mohli mať i ruky i tváre i šaty špinavé, gombíky
         poodtŕhané, háby sem i tam roztratené a deravé.
   </p>
   <p>
    Malý Janíčko, ktorý doma chodil taký pekný, vyzeral zakrátky čas ako malý žobráčik.
         Pretože sa malá dierka nezašila, viseli z neho čochvíľa len handry. Okolo neho bola vždy
         cudzina.
   </p>
   <p>
    Nevedelo dieťa povedať, čo cíti, keď s ním razom zachádzali ako s veľkým. Nik ho nevzal
         už na lono, nik nepohladil, nepoceloval. Nemal sa ku komu pritúliť; motal sa po dome ako
         stratený. Brat a sestričky išli do školy; on nikoho nemal, len svojho koníčka a trúbu,
         ktorú mu otec skutočne poslal, na ktorej ale trúbiť nesmel, lebo ujček a tetička to
         neľúbili.
   </p>
   <p>
    Ó, bolo útlemu srdiečku tak zima, ani čo by si z teplej hrady priskoro presadil slabú
         bylinku a vystavil vetrom i mrazom. Predtým také veselé dieťa stávalo sa zamĺklym; plakalo
         často bez príčiny. Dostalo za ten plač hrešenie; prestávalo plakať z bázne. Ó, biedna,
         vädnúca kvetinka, nezahriata slncom lásky!
   </p>
   <p>
    Raz vybehol chlapček pred dom, a sám ani neznajúc, prečo a kam, pustil sa dolu ulicou.
         Hľadí po domoch, po záhradách pri nich; — a povie nahlas, akoby otázku zodpovedal:
         „Tatíčkovi ide, bude čakať; oni prídu zajtra!“
   </p>
   <p>
    Hľa, tu dom — dieťa ho poznalo — dvere i okná zavreté. Usadil sa chlapček na schodoch,
         položil si do lona koníčka i trúbu. Slniečko zasvietilo do ušpinenej, peknej tváričky. Aká
         bola teraz šťastná — konečne po týždňoch.
   </p>
   <p>
    Išla okolo súcitná žena; nebola taká poriadna, ako Stachová, ale milovala deti, vedela,
         čo deťom treba. Prihovorila sa malému, pohladila ho, utrela mu špinavú tváričku. Ucítilo
         dieťa teplo chýbajúcej lásky; zdôverilo sa, že čaká tatíčka, že prídu. Niesla žena cukríky
         svojim deťom, nadelila malej, opustenej sirote; a ešte i keď ďalej išla, niekoľko razy sa
         obzrela, ako si chutne ukusoval chlebíčka, ktorého mu tiež nadelila.
   </p>
   <p>
    „Chúďatko, keby ťa tvoja mať videla!“ — vzdychla si polohlasne a zašla.
   </p>
   <p>
    A dieťa sedelo a dojedalo chlebíček. Tu dostavil sa k nemu nečakaný kamarát: chudý,
         chlpatý psík. Patril psík tiež podomovým kupcom; odišli mu páni. Odkázaný na to, čo kde
         dostal, túlal sa po osade. Naľakal sa Janíčko najprv Hektora; ale keď Hektor tak priateľsky
         širokým chvostom krútil a tak prívetivo pozeral, akoby chcel povedať: „Daj aj mne toho
         chlebíka kúštik, som taký hladný!“ — porozumel tejto nemej reči a udelil.
   </p>
   <p>
    Psík sadol si mu k nohám, a keď spolu chlebík zjedli, nemal vôľu kamaráta odísť. Snáď
         cítili to oba, že sú rovnak opustení. Začali sa k sebe túliť; Janíčko ukazoval svojho
         koníka, a pes ani čo by rozumel, oňuchal a obdivoval ho; chlapec zatrúbil, Hektor zavyl — a
         bavili sa pekne spolu tak dlho, kým pre chlapca neprišli a psa nezahnali.
   </p>
   <p>
    *
   </p>
   <p>
    Od tých čias podnikal Janíčko častejšie takúto prechádzku, a temer vždy našiel tu svojho
         kamaráta Hektora. Chlapca za to bili, hrešili — nič nepomohlo. Nad všetok strach pred
         bolesťou väčšia bola túžba po domove, po tomto miestečku, kde čakal tatíčka. A bárs
         následkom toho, že nechali ho v studenom čase bosého chodiť, dostal divý kašeľ, býval
         rozpálený a slabý, predsa len, čo ako biedne, zašiel si „domov“.
   </p>
   <p>
    Ó, ako by sa mu bolo zišlo aspoň vtedy, aby ho dakto na lono vzal, pohladil, poceloval!
         Zaviedli ho k lekárovi; ten povedal, že proti tomu kašľu lieku nemá, len vraj aby dieťa
         bolo vonku. No tak ho nechali na povetrí. Nikoho nebolo, o koho by svoju ubolenú, horúcu
         hlavičku oprelo, komu by sa požalovalo.
   </p>
   <p>
    V noci svojím kašľom stávalo sa obťažným — hoci však Stachová mala pevný sen. Ona ani k
         vlastným deťom nevstala, aby ich opatrila, tým menej k cudzím. No predsa jej bol chlapec na
         obťaž.
   </p>
   <p>
    Raz vybralo sa chlapčiatko zase domov. Našlo tam Hektora. Keď ho náležite kašeľ zmoril,
         oprelo si horúcu hlavičku o huňáča, a psík trpezlive zostal ležať, akoby rozumel, že sú si
         rovní, že patria spolu. Pristavil sa pri peknom tomto obrázku opustenosti súcitný sedliak.
         Poznal chlapca; videl, že je dieťa akési rozpálené — zaniesol ho domov.
   </p>
   <p>
    V noci rozpálilo ho ešte viac; ráno zavolala Stachová lekára. Nuž vraj dostal chlapec z
         toho divého kašľa zapálenie pľúc. Nariadil lieky, obklady. Robila žena všetko svedomite,
         ale bez súcitu a bez srdca.
   </p>
   <p>
    Na tretí deň, keď chlapček bol najťažšie nemocný, Stachovci museli ísť na pole. Pri
         Janíčkovi zostali len deti, no i tieto rozutekali sa radšej po dvore, nechali izbu
         otvorenú. Kde sa vzal, tu sa vzal, vnišiel zrazu do dvora — a ňuchajúc, konečne i do izby —
         Hektor. Oprel predné labky o posteľ, ňuchá, ňuchá chlapca; zavyl, akoby sa prihováral.
         Docielil, čo chcel: chlapčiatko otvorilo oči, videlo kamaráta, usmialo sa.
   </p>
   <p>
    V domnení, že leží na schodoch, spravilo mu miesto vedľa seba; oprelo ťažkú hlavičku o
         huňáča a hovorí trhano:
   </p>
   <p>
    „Tatíčko prídu z Rakús, prídu zajtra; Janíčko pôjde domov;“ — a hovorilo ešte viac, ale
         slova mu už nerozumieť.
   </p>
   <p>
    Úbohý Hektor! Možno si predstaviť, akej odmeny sa mu dostalo za to, že potešil ešte raz
         — naposledy — srdiečko opusteného, malého kamaráta. Keď dva dni zatým sedel na schodoch
         Janíčkovho domova a čakal, išiel okolo pohrebný sprievod. Niesli štyria mládenci malú
         rakvičku. Hektor ich videl a netušil, že ten, ktorého on čaká, odpočíva si v nej taký
         tichučký a šťastný, že nebude on už nikomu obťažný, že vzal si ho ten Otec, ktorý ho v tej
         samote vídaval, ktorý jeho srdiečku rozumel, ktorý dal napísať:
    <span class="emphasis">
     <em>
      Hoci môj otec a
            moja mať ma opustili, Hospodin však ma k sebe privinie
     </em>
    </span>
    .
   </p>
   <p>
    *
   </p>
   <p>
    V lekárskom svedectve stálo, že dieťa umrelo na zapálenie pľúc. Ale bola to mýlka. Malo
         tam stáť, že umrelo na nedostatok lásky. Pochovali ho na turanskom cintoríne vedľa mnohých
         iných, ktoré tiež na túto chorobu zo sveta zišli.
   </p>
   <p>
    Stachová bola presvedčená, že ona svedomite vykonala všetko, čo mala, pri cudzom
         dieťati.
   </p>
   <p>
    Matka si poplakala, ale hovorila: „Však jemu je tam lepšie.“ Ona často, kým ešte bol
         nemluvniatkom, spomínavala: „Keby si ho len Pán Boh vzal.“ Mala svoje deti rada, ale
         obťažno jej bolo na toľké vyrábať.
   </p>
   <p>
    Opravdivo želel za dieťaťom len jeho otec, a tomu jediným potešením bolo, že však ho
         nechal v dobrých rukách, u statočných a poriadnych ľudí.
   </p>
   <p>
    *
   </p>
   <p>
    Ten malý hrobček však kázal a káže (len škoda, nik ho nerozumie), že nikdy nemá si brať
         do opatery deti ten, kto nemá pre ne srdca, komu sú ony tak ľahostajné, že sa nezná vnoriť
         ani do ich radosti ani do žalosti.
   </p>
   <p>
    Ach, najnešťastnejšie sú takéto siroty so živými rodičmi — deti hauzírerov! Keď zomrú,
         opravdivo môžeme o nich povedať:
   </p>
   <p>
    „Dobrý Pán Boh, že si ho vzal.“ —
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523006" name="ftn.id2523006">
        1
       </a>
       ]
      </sup>
      <span class="emphasis">
       <em>
        hauzírer (i hauzírant)
       </em>
      </span>
      — podomový obchodník
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506413">
       </a>
       2. V posledných hodinách
      </h2>
     </div>
    </div>
   </div>
   <p>
   </p>
   <p>
   </p>
   <p>
    Smutnejšieho domu, ako tzv. „magacín“ v Turej nemožno si predstaviť. Oddelený od
         ostatných domov, von do poľa vystrčený, upomínal malinkými, husto mrežovanými oknami viac
         na väzenie, ako útulok milosrdenstva. Nuž a bol ním, a to útulkom opustených, biednych a
         tulákov, jediným, akým sa mestečko mohlo vykázať. Polovicu prízemku
    <sup>
     [
     <a class="footnote" href="#ftn.id2506438" name="id2506438">
      2
     </a>
     ]
    </sup>
    zaujímalo skladište dosák, kde vždy vidno i hodne jednoduchých bielych rakiev
         pre chudobných. Časť dlhej veľkej miestnosti používala sa z času na čas v súdnych
         prípadnostiach za pitevnú sieň. Na druhej strane boli tiež dve miestnosti. Prvá bola dosť
         veľká, s jediným zamrežovaným oknom, cez ktoré slnečné lúče iba sporo
    <sup>
     [
     <a class="footnote" href="#ftn.id2506458" name="id2506458">
      3
     </a>
     ]
    </sup>
    prenikali. Popri stenách stáli hrubé postele so slamníkmi a perinami, podľa
         hodnosti obyvateľov. V kúte staré kachle so sporákom, porúchaný stôl pred okienkom, dakoľko
         starých truhiel, niečo kuchynského nábytku, to bolo celé zariadenie. Vedľajšej miestnosti
         ťažko by si našiel názov. Nebola to ani sieň, ani kuchyňa, zato skladište rôzneho
         haraburdia. Medzi tým stáli máry a v jednom kúte posteľ. V izbe sa z času na čas obielili
         začmudené steny, no tu opadávala malta tak, že bolo vidno hrubé kamene a tehlu.
   </p>
   <p>
    Ako už bolo naznačené, bol „magacín“ jediným útulkom milosrdenstva v mestečku Turá. Len
         čo daktorý z jeho obyvateľov vyšiel úplne na mizinu — ak totiž nikoho nemal, kto by sa ho
         mohol zaujať — vykázali mu za útulok tento dom. Tam dostal prístrešie, kurivo, i 20
         halierov na deň. Nejeden z týchto úbožiakov dokončil tu svoj biedny život neošetrený,
         neoplakaný. Aj nemocných žobrákov sem prijímali. Keď našli dakoho mŕtveho na ceste,
         ponechali ho tu v rakve medzi živými až do pohrebu.
   </p>
   <p>
    V tom čase, keď som sa zoznámila s týmto smutným domom, mal len dvoch obyvateľov:
         obstarnú, opilstvu oddanú ženu, a 19-20-ročného mladíka, suchotinára.
   </p>
   <p>
    Bolo to moje prvé postretnutie s podobnou biedou, a preto sa mi vtedajšie dojmy tak
         pevne, nezabudnuteľne odtlačili do pamäti. Vždy si ešte predstavujem tvár oného mladíka.
         Neumytá, nečesanými čiernymi vlasmi objatá tvár, s veľkými, hlboko vpadnutými očami, bledá,
         vyziabnutá — mala v sebe následkom dobrosrdečného, smutného výrazu predsa voľačo pútavého,
         dojímavého.
   </p>
   <p>
    Úbožiakovo postavenie sa nedá opísať. Chorobou priviazaný na tvrdé špinavé lôžko, musel
         sa dusiť dymom a zápachom pripálených jedál a skysnutých polievok. Za opatrovníčku mal len
         mravne spustnutú, deň a noc opitú ženu! Ó, ako som ľutovala, že nemôžem úbožiaka vyslobodiť
         z toho hrozného prostredia! No keďže ho moje návštevy tešili, aj rôzne občerstvenia, ktoré
         som mu prinášala, dobre mu chutili, s radosťou som ho temer každodenne prichádzala pozrieť.
         Rozprávali sme sa obyčajne po nemecky, aby nás spustlá opatrovníčka nemohla rozumieť.
         Chudák, žaloval sa mi, že mu prepila čižmy i peniaze, ktoré mal, a hoci aj berie jeho 20
         halierov na deň, predsa mu niekedy nechce podať ani vody. Zje všetko, čo mu dobrosrdeční
         ľudia pošlú. Varí málokedy, ale obyčajne sa to nedá zjesť. No to by vraj všetko zniesol,
         keby len nebolo jej zlorečenia a špinavých rečí. Vlasy mu vraj dupkom vstávajú pri jej
         kriku. Prial si, aby radšej ohluchol, žeby to viac nemusel počúvať. Kým som tam bola,
         mlčala, alebo sa dakam stratila.
   </p>
   <p>
    Mladík nemal žiadnu vieru, ani náboženstvo. Boh a Kristus boli mu len hmlisté pojmy.
         Hoci nebol blbý, predsa celkom duševne vyvinutý nebol. Ach, nik si nedal s tým prácu, aby
         mu povedal o Bohu a o večnosti — a on stál už na prahu hrobu bez toho, že by vedel o
         priepasti, nad ktorou sa nachádzal.
   </p>
   <p>
    Nuž my oba stáli sme nad tou priepasťou. Ja, vďaka výchove, hoci som všetko znala, čo
         kresťanka vedieť má — osobného Spasiteľa som nepoznala. Duša vedela len o Bohu, no za Otca
         Ho ešte nebola prijala.
   </p>
   <p>
    Ba, čo muselo cítiť láskyplné srdce nášho vykupiteľa, keď nás videl a počúval na tomto
         mieste podobnom žaláru? Oboch stratených a oboch až po krížovú smrť milovaných!
   </p>
   <p>
    Ako viseli oči opusteného mladíka na perách, ktoré mu rozprávali o láske Božej, zjavenej
         v jednorodenom Synovi, a o Jeho utrpení!
   </p>
   <p>
    Pri nasledujúcej návšteve spýtala som sa mladíka, už veľmi ťažko dýchajúceho: „Kam
         prídeš po smrti?“
   </p>
   <p>
    Blažený úsmev preletel mu tvárou. Dodnes ho vidím, ako sa naradoval, aby mohol
         odpovedať: „Do neba!“
   </p>
   <p>
    „Tak? A prečo prídeš do neba?“ skúmam.
   </p>
   <p>
    „Keď Kristus Pán zomrel za mňa na kríži!“ odvetil dôverivo.
   </p>
   <p>
    So zvláštnymi pocitmi vrátila som sa domov. Bol to náš posledný rozhovor. Túžba chorého
         sa splnila. Ohluchol temer celkom. Nemusel už viac počúvať kriky a nadávky spustlej ženy.
         Ale aj jediná posledná príležitosť, počuť evanjelium, bola preč.
   </p>
   <p>
    Ticho a trpezlivo odpočíval ešte dakoľko dní na lôžku. Jeho krásne, tmavé oči žiarili mi
         v detinskej oddanosti v ústrety pri poslednej návšteve. Potom usnul, a už sa viac na zemi
         nezobudil. „Ach, počul tak málo evanjelia — z tak neskúsených pier! Kde je jeho duša?“
         Tieto myšlienky zachvievali vtedy mojím srdcom. Dnes, keď znám, že nie je to známosť, ktorá
         spasí, ale
    <span class="bold">
     <strong>
      viera
     </strong>
    </span>
    , — a že túto vieru, ktorá mne tiež musela
         byť len Bohom darovaná, mohol Duch Svätý aj v onom opustenom vyvržencovi vzbudiť — dnes mám
         tú nádej, že sa raz i s ním zídem pred Baránkovým trónom.
   </p>
   <p>
    No ako je to možné, že v kresťanskom meste Turá mohol jestvovať osemnásťročný mládenec
         bez Boha?! Celkom jednoducho! Bol synom podomových obchodníkov. Jeho rodičia obchodovali v
         okolí Viedne. Len čo sa im ktoré dieťa narodilo, priniesli ho do Turej babke na opateru.
         Táto stará, neprívetivá žena brala deti len kvôli zárobku. Aby úbohé nemluvniatka
         nekričali, navarila im makového odvaru. Nuž deti spali a spali. Zo siedmich chlapcov
         vyrástli buďto blbci, alebo slabomyseľní, duchom nedospelí ľudia.
   </p>
   <p>
    Školu síce navštevovali a daktorí naučili sa aj niečo čítať a písať, ale v pamäti nič
         nepodržali. S biedou prešli pri konfirmačnom vyučovaní. Že im z toho ale nič nezostalo,
         ukázalo sa na našom mladíkovi. Zo siedmich synov stali sa vagabundi, lebo niktorý sa
         nemohol remeslo doučiť. Okrem jedného zomreli všetci mladí. A ten posledný je tiež len
         tulák a žobrák.
   </p>
   <p>
    Ó, niet nešťastnejších detí nad deti hauzírerov!
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506438" name="ftn.id2506438">
        2
       </a>
       ]
      </sup>
      <span class="emphasis">
       <em>
        prízemok
       </em>
      </span>
      — prízemie
     </p>
    </div>
    <div class="footnote">
     <p>
      <sup>
       [
       <a class="para" href="#id2506458" name="ftn.id2506458">
        3
       </a>
       ]
      </sup>
      <span class="emphasis">
       <em>
        sporo
       </em>
      </span>
      — málo, chudobne
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506687">
       </a>
       3. Z tajných zločinov
      </h2>
     </div>
    </div>
   </div>
   <p>
   </p>
   <p>
   </p>
   <p>
    V izbe, na ktorej na prvý pohľad si poznal, že v nej dávno ženská ruka neriadila, ležalo
         v špinavej roztrhanej košieľke asi štvorročné dieťa. Ležalo na holých hrachovinách, pod
         hlavičkou malo podušku podobnú viac vechťu než perinke, zakryté kusom starej, ako zem
         čiernej haleny. Vedľa postele malo postavenú zaprášenú stoličku, na nej v špinavom
         zhrdzavenom plecháči trochu vody.
   </p>
   <p>
    Rado nazrelo by maličkými oknami slnce do izby, chcelo by snáď vidieť úbohé opustené
         chlapčiatko; ale prach, mušacince a špina prekážajú.
   </p>
   <p>
    Tak ležalo dieťa deň po dni samo už týždne. Matka odišla do Rakús za obchodom, otec
         chodil po robotách, a keď nebol na robote, sedel v krčme. Ráno, keď odchodil, dal dieťaťu
         kedy trochu polievky, kedy kúsok chleba k raňajkám. Potom nabral do plecháča vody, a tak ho
         odišiel až do večera. Večer, ak prišiel triezvy, dal mu večeru. Izbu prevetrať, zamiesť,
         dieťa umyť, očesať, obliecť mu ani nenapadlo. A bola to taká pekná detská hlavička i
         napriek periu v čiernych vlasoch i napriek ošklivej špine na tváričke. Tam, kde ju slzy
         obmyli, videl si, aká bola hladučká a jemná. Ach, a tých sĺz, ktorých nik nezotieral, bolo
         dosť; prišli vždy, kedykoľvek dostavil sa hlad, a slúžievali za pokrm.
   </p>
   <p>
    I dnes, ako sa tak chlapčiatko posadilo na posteli, zaliali sa nimi veľké, modré, hlboko
         vpadnuté očká. Dnes nebol to len hlad, bola to i bolesť, ktorá ich vynútila. Vychudnutým
         tielkom zatriasla zima; spuchnutý, zatvrdnutý žalúdoček pôsobil bolesť, ktorej nik nehľadal
         úľavu. Odvyklo chlapčiatko volať na tatíčka, odvyklo pýtať jesť. No dnes i volalo: „Tata! —
         Mama!“ i jesť pýtalo — ale vôkol hlucho, nemo — ako v hrobe.
   </p>
   <p>
    Zrazu zočili veľké vpadnuté oči predmet, na ktorý sa upreli s trasúcou dychtivosťou.
         Bola to na zemi ležiaca kôrka, ktorá iste mužovi, keď ráno odchádzal, vypadla z vrecka.
         „Chlieb, — chlieb!“ zajasalo dieťa; ale ako ho dostať? Posteľ je vysoká, ako z nej dolu?
   </p>
   <p>
    Pošmyklo sa chlapča k okraju postele, nakúka dolu, a pustí sa plakať. Keď dosť plakalo,
         spustí napred jednu nožičku, potom druhú, zachytí sa oboma rúčkami postele, no tieto sú
         slabé, nedržia tielko, a tak prv, než sa chlapec nazdal, bol už na zemi, pravda, dolu
         hlavou. Najskôr leží chvíľu omráčený, potom sa rozhliadne a zase zočí kôrku. — Ani
         nezaplakal, len štvornožky lezie k vytúženému predmetu. Kôrka je suchá, ušpinená,
         zaprášená; no dieťa drží ju už oboma rúčkami a opiera do nej svoje drobné biele zúbky. Je
         hltavo, na prsičkách mu pritom chrčí, a keď mu padne omrvinka, zodvihne ju zo zaprášenej
         zeme.
   </p>
   <p>
    Keď zjedlo chlieb, doštveralo sa zase k stoličke a čiastočne vypilo, čiastočne po sebe
         vylialo poslednú vodu z plecháčka a teraz sedí a díva sa na posteľ. Na zem dostalo sa dolu
         hlavou, ale ako na posteľ?
   </p>
   <p>
    Plače, kričí, že už viac ani nemôže, a keď všetko darmo, schúlilo sa úbožiatko na tej
         studenej, vlhkej zemi; umdlenosť ho premohla, zaspalo. Tak našiel ho večer otec; málo
         chýbalo, že naň nestúpil, bo vnišiel bez svetla.
   </p>
   <p>
    O dakoľko dní bolo na cintoríne o jeden hrobček viac. Nikto z ľudí neznal, ako zahynulo
         dieťa. Len jedny oči videli, len jedny uši počuli a jedny ústa vyrieknu raz rozsudok i za
         tento zločin.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2506846">
       </a>
       4. Slnečný lúč
      </h2>
     </div>
    </div>
   </div>
   <p>
   </p>
   <p>
   </p>
   <p>
    Odišiel Pavel Detvan hauzírovať. Nechal doma ženu s piatimi deťmi, a už sa nevrátil.
         Nevedeli, či úbohý zomrel, či žije. Trápila sa žena, ako najlepšie mohla, aby seba i deti
         vyživila. No Boh, otec vdov a sirôt, nezabudol na ňu. Vo dne pracovala po domoch, v noci
         varila, deťom prala, šila na ne a obšívala. Mala kedysi za slobodna plnú truhlu rozpáraných
         šiat. Brala jedny za druhým a pošívala. Bola to čistotná a usilovná žena. Kto videl v
         nedeľu jej čisto oblečené deti, ktoré ako kuriatka sa k nej túlili, nepomyslel by, aká je
         veľmi núdzna. Trpela, ale nežobrala, ani deťom nedovolila. Bola ona dobrá matka. Deti
         nemali na svete nikoho drahšieho a lepšieho nad ňu.
   </p>
   <p>
    Raz z jari nebolo už v dome ani kúska chleba. Eva pestovala najmenšie, poloslepé dieťa,
         ostatné štyri sedeli hladné a smutné okolo nej. Zrazu padli pekné modré oči opustenej ženy
         na strechu naproti. Vyhodil ta dakto z chlieva staré, roztrhané nohavice.
   </p>
   <p>
    „Janko, strhni tie tatíčkove nohavice, snáď je tam ešte kúsok dobrého na záplatu!
         Obšijem ti tvoje.“
   </p>
   <p>
    Dívali sa deti, ako matka odstrihávala vrch z nohavíc od podšívky. „Mamička!“ zvolala
         najstaršia Anička, „je tam čosi vnútri!“
   </p>
   <p>
    Skutočne! V rukách rozradovanej ženy zablyskla sa strieborná zlatka,
    <sup>
     [
     <a class="footnote" href="#ftn.id2506920" name="id2506920">
      4
     </a>
     ]
    </sup>
    ktorá sa ta dakedy dávno bola dostala z roztrhnutého vrecka. Iste im vtedy, keď
         sa stratila, chýbala, ale sotva ju tak veľmi potrebovali ako dnes.
   </p>
   <p>
    „Vidíte, deti,“ hovorí matka, „učte sa z toho, že si aj nepatrné maličkosti máte
         ochrániť. Keby som nebola záplatu z tých starých nohavíc vystrihla, nikdy by sme neboli
         našli tú zlatku.“
   </p>
   <p>
    Bežal Janko kúpiť múky, chleba, mastného. Anička vzala malú Betku matke z rúk. Za krátky
         čas sedeli deti plné radosti vôkol dobrej rascovej polievky, a ukusovali si k nej
         chlebíčka, až im bolo vidieť všetky biele zuby.
   </p>
   <p>
    Pomaly začínalo im byť trochu ľahšie na svete. Mamička vyrobila, a dobrí ľudia dali
         kedy-tedy.
   </p>
   <p>
    Raz, ako tak bezstarostne spia, počuje matka dva razy zaklopať na okno. Obšívala ešte.
         Zľakla sa, kto čo chce, a nedala odpoveď. No klopanie sa opakuje ešte raz.
   </p>
   <p>
    „Evka, otvor, pusti ma!“ zvolá zvonku dobre známy, dávno nepočutý hlas. Vzchopila sa.
         Otvorí dvere, a už si stojí oproti s neverným manželom, zhavranelým otcom. Zďaleka vidno na
         ňom, že je chorý. Pil, mrhal, a teraz prišiel bez haliera. Hľadal pomoc u tých, ktorým mal
         byť živiteľom.
   </p>
   <p>
    Pobudili sa deti. Vidia mamičku sedieť pri stole, hlavu na zalomených rukách položenú,
         ako horko plače.
   </p>
   <p>
    „Prijmi ma, Evka, nikdy ti viac neublížim!“ počuli tatíčka. Čo sa ďalej rodičia
         rozprávali, nerozumejú. Veď sa veľmi poľakali! Anička a Janko cítia, že im nastanú horšie
         časy. Mariška len tuší. Kačka a Betka sú primalé.
   </p>
   <p>
    Nuž, prijala Eva chorého muža. Dokázala byť nielen dobrou matkou, ale aj vernou
         manželkou. Spočiatku pracoval, nakoľko mohol, potom obľahol, a temer rok musela ho živiť…
   </p>
   <p>
    Sami by nevedeli povedať, ako ten čas prežili, kde vzala na potrebné trovy! Na otca
         zostala deťom tá najsmutnejšia rozpomienka. Tým vernejšie vinuli sa k matke.
   </p>
   <p>
    Raz pred veľkonočnými sviatkami sedela Anička s malou slepou Betkou pred chalupou, a
         dívala sa, ako ženy nosili koše do domov. „Nakúpili, nesú, budú priecť koláčky!“ myslelo
         dievča. „My nemáme ani chleba; keby aj nám tak niekto kôš doniesol!“
   </p>
   <p>
    Ešte ani nedomyslela, ide farský mendík
    <sup>
     [
     <a class="footnote" href="#ftn.id2507039" name="id2507039">
      5
     </a>
     ]
    </sup>
    s košom — zrovna k nim, a Anička smela vyberať mnohé dobré veci, ktoré pani
         farárka poslala sirotám. Mali koláčiky prv, ako tie ženy, ktoré ešte len piecť išli.
   </p>
   <p>
    *
   </p>
   <p>
    Niet takej smutnej, studenej krajiny, kde by nebolo slniečka. Aj rodina Detvanová mala
         také svoje slniečko a týmto bola obzvlášť matke, malá Kačka. Pekné, malé dievčatko;
         tvárička bielučká, krásne modré oči, malé ružové ústočká, bledé vlásky vôkol alabastrového
         čielka. Bolo to tiché, veľmi múdre dieťa. V piatom roku začala chodiť do nedeľnej školy a
         hoci nevedela čítať, naučila sa celé odseky Slova Božieho spamäti. Už vtedy bolo vidieť, že
         o veciach Božích premýšľa a v malom srdiečku ich rozvažuje…
   </p>
   <p>
    Keď začala navštevovať obecnú školu, tvrdil učiteľ, že nikdy nemal lepšej žiačky. Za rok
         čítala správne. Nikdy nebola trestaná. Vždy sedela čistučká, skromnúčko, ale múdro na
         svojom mieste. Bola taká tichučká, že ani jedno dieťa neopovážilo sa jej ublížiť.
   </p>
   <p>
    V prvom školskom roku zomrela jej malá sestrička. Anička odišla do služby, Janko tiež.
         Mamička vybrala sa s Mariškou hauzírovať, aby trochu viac zarobili, žeby mohli i seba
         zašatiť. Kačka prišla do útulne
    <sup>
     [
     <a class="footnote" href="#ftn.id2507100" name="id2507100">
      6
     </a>
     ]
    </sup>
    pre deti hauzírerov. Stala sa i v tejto, medzi šestnástimi, z rôznych domovov a
         okolností pozbieranými deťmi, takým malým slniečkom. Ale už v ten rok začala v nej hlodať
         nebezpečná choroba — tuberkulóza kostí. Dievčatko trpelo veľkými bolesťami, najmä na pravej
         nohe, kde sa mu na stehne otvorili dve rany. No ona trpela tak tichúčko, bez zástonu a sĺz,
         ako malá hrdinka.
   </p>
   <p>
    Nedá sa opísať vplyv, ktorý to dieťa malo na ostatné deti. I tí najdivší chlapci
         zaobchodili s ňou nežno, áno s úctou. Kačkine hračky, panny, obrázky, alebo knihy
         neopovážil sa nikto vziať do ruky.
   </p>
   <p>
    Keď sa všetky bavili v záhrade na kolíske a robili krik — ako to pri takýchto deťoch ani
         ináč nebolo možné — a tu pomaly sa otvorila brána a v nej zastala malá, drobná postavička
         modrookej zlatovlásky, a daktoré z detí ju zazrelo, šlo to od úst k ústam: „Kačka ide,
         Kačka ide!“ Krik sa stíšil, deti bežali oproti, väčší vzali ju za ruky, menšie, 3 — 4-ročné
         uchytili sa jej za sukienku a krik stíchol. Ó, to sa dalo hneď poznať, kedy je Kačka medzi
         deťmi; všetci hneď boli tichší a lepší.
   </p>
   <p>
    V tom čase bol prijatý do útulne jeden chorý brat, ktorý bol ubytovaný v osobitnej
         izbičke. Začínal trpieť na strašnú chorobu v nohe. Táto choroba pripravila ho po mnohých,
         nevýslovných mukách o život vo veku 32 rokov.
   </p>
   <p>
    Tomuto len nedávno obrátenému mužovi bola malá trpiteľka Kačka s jej vždy tichou, vážnou
         tváričkou veľkým svetlom. Učil sa od nej trpieť a nežalovať sa.
   </p>
   <p>
    Keď na druhú jar prišla Kačka do útulne, bola táto zmenená na sirotinec a za
         ošetrovateľku dostala sa do neho jej najstaršia sestra Anička. Keď vo februári matka
         odchodila za obchodom, nežalovala sa Kačka nikdy. Neplakala, ale bolo vidieť, ako malé
         srdiečko trpí týmto rozdelením; zrovna tak, ako trpelo matkino srdce. Ktokoľvek mal
         príležitosť žiť s týmto dobrým, zbožným dieťaťom, musel ho milovať, a nebol by mu mohol
         vyčítať ani jedinú chybu. A predsa musela i pre túto, od útleho detinstva Duchom Božím k
         Pánovi Ježišovi tiahnutú dušičku prísť hodina, keď poznala, že je hriešna a dala sa nájsť
         dobrému Pastierovi.
   </p>
   <p>
    Bolo to na Veľký Piatok. Sedeli sme po obede a čítali históriu utrpenia Pána Ježiša.
         Rozprávala som deťom, že Pán Ježiš preto tak mnoho musel trpieť, aby mohol nájsť a spasiť
         tie stratené ovečky. Keď som sa spýtala detí: „Kto z vás je už nájdený?“ pozreli rozpačite
         jeden na druhého a jednými ústami vyriekli: „Kačku už iste našiel!“ Kačka neodpovedala ani
         slova, no jej bledá tvárička bola ešte o jeden stupeň vážnejšia. Asi o hodinu neskoršie
         našla ju Anička plakať. Najskôr nechcela povedať, prečo plače, potom konečne: — „Keď mi je
         veľmi ľúto, že Pán Ježiš tak veľmi musel trpieť za moje hriechy, a ja som Ho nemilovala!“
   </p>
   <p>
    V tej istej hodine oddala sa malá ovečka svojmu Pastierovi a stala sa novým stvorením v
         Kristu. Ak bola predtým prospešnou pri výchove detí, čím viac potom! Večer modlievala sa s
         nimi pred spaním. Kto raz počul ten nežný, sladký hlas prednášať tak dôverivo, s takou
         láskou všetky potreby Pánovi, tak prosiť, aby všetko bolo umyté v krvi Pána Ježiša, musel
         priznať, že Duch Svätý hovorí ústami toho dieťaťa. Ó, a ako modlievalo sa dieťa za svoju
         drahú, dobrú, ale neobrátenú mamičku! „Pane Ježišu,“ volala v ťažkej chorobe, „obráť moju
         mamičku, aby, až prídeš, aj ona bola hotová a mohla ísť s Tebou do toho krásneho raja!“
   </p>
   <p>
    Ešte jedno leto a jeseň prežila Kačka medzi nami. Chvíľami bola zdanlivo zdravá, ale keď
         si ju v zime vzala mamička k sebe, už len najviac posedávala. Napriek tomu však, čo mohla,
         to činila, aby matku priviedla k Pánovi. Spievala jej piesne, čítavala jej celé odseky zo
         Slova Božieho. Keď matka sedela a šila, modlila sa za ňu i s ňou, a nie darmo. Statočná,
         poriadna vdova poznala moc, ktorá spočívala v jej dieťati a keď sa porovnala s tou malou
         svedkyňou Ježišovou, otvorili sa jej oči, že je hriešna a že veľmi potrebuje Spasiteľa.
   </p>
   <p>
    Začiatkom marca, odovzdávajúc nám svoje dieťa — svoj slnečný lúč — rozlúčila sa s ním
         naposledy. Bolo to smutné lúčenie. Nikdy viacej na zemi neuzrie už svoje milované dieťa.
   </p>
   <p>
    Sotva matka odišla, obľahla Kačka úplne — aby už viac nevstala. A keď sme videli to
         utrpenie, ktoré muselo dieťa preniesť, neraz s horkosťou myslela som na tú hroznú
         zodpovednosť, ktorú otcovia-pijaci a opilci na seba berú pri svojich úbohých deťoch.
         Kačkina sestrička Betka zomrela ako slepá; tuberkulóza a škrofulóza
    <sup>
     [
     <a class="footnote" href="#ftn.id2507302" name="id2507302">
      7
     </a>
     ]
    </sup>
    dali sa jej do očí. Kačka zomrela na tú istú chorobu, lenže ju mala vo
         vnútornostiach a v nohe.
   </p>
   <p>
    V týždni pred Veľkou nocou dostúpilo utrpenie najvyššieho stupňa. Rok po svojom
         obrátení, na Veľký piatok, práve o 12. hodine, keď majestátne rozozvučali sa všetky zvony k
         pocte Božieho Baránka, odletela malá dušička domov.
   </p>
   <p>
    Bola to krásna, víťazná smrť bez boja. Stáli sme okolo postieľky. To ešte raz otvorili
         sa krásne, modré oči, pozreli po všetkých nás, — ani čo by mala vôľu čosi krásne nám
         povedať; celú tváričku ožiaril záblesk nebeskej krásy. Zlaté riasy zapadli; kratučké
         vzdychnutie — a na zemi bol všetkému koniec. So zvukom veľkonočného zvonenia uložili sme
         jarným kvietím obloženú, peknú našu kvetinku do čiernej zeme, kde už roky čaká na príchod
         svojho Pána a Jeho mocné: „Talita kumi!“
   </p>
   <p>
    Ach, rastievajú v dolinách vzácne kvety, a v nížinách ľudskej spoločnosti nájdu sa
         vzácne perly charakterov; jednou z nich bola naša milá Kačka. Všetci žiaci išli jej na
         pohreb; a ešte i jej učiteľ zaplakal, keď ju pochovávali.
   </p>
   <p>
    (1903)
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506920" name="ftn.id2506920">
        4
       </a>
       ]
      </sup>
      <span class="emphasis">
       <em>
        zlatka
       </em>
      </span>
      — voľakedajšia minca alebo bankovka v hodnote jedného
               zlatého
     </p>
    </div>
    <div class="footnote">
     <p>
      <sup>
       [
       <a class="para" href="#id2507039" name="ftn.id2507039">
        5
       </a>
       ]
      </sup>
      <span class="emphasis">
       <em>
        mendík
       </em>
      </span>
      — chudobný žiak ako pomocník (slúžik) v evanjelickej
               cirkvi
     </p>
    </div>
    <div class="footnote">
     <p>
      <sup>
       [
       <a class="para" href="#id2507100" name="ftn.id2507100">
        6
       </a>
       ]
      </sup>
      <span class="emphasis">
       <em>
        útulňa
       </em>
      </span>
      — sociálne zariadenie v minulosti
     </p>
    </div>
    <div class="footnote">
     <p>
      <sup>
       [
       <a class="para" href="#id2507302" name="ftn.id2507302">
        7
       </a>
       ]
      </sup>
      <span class="emphasis">
       <em>
        škrofulóza
       </em>
      </span>
      — tuberkulózne ochorenie podvyživených detí
               prejavujúce sa zdurením miazgových uzlín, obyčajne na krku
     </p>
    </div>
   </div>
  </div>
 </body>
</html>
