<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507052">
       </a>
       Tichá voda
      </h2>
     </div>
    </div>
   </div>
   <p>
   </p>
   <p>
    (Poviedka)
   </p>
   <p>
   </p>
   <p>
    Do mlyna som veľmi často chodieval. Menovite v zime. Keď som sa najedol pečených zemiakov
      so surovou kapustou, ktorá vržďala medzi zubmi sťa remeň na kordovánkach — ja hybaj do mlyna,
      ktorý bol hneď za vodou. Obyčajne sedeli za stolom: mlynár, majstrová a syn Martin a jedli
      vždy dačo múčneho. Ej, dobré halušky s vaječnicou varievala pani majstrová! Boh jej daj
      zdravia! Celý mlyn voňal od nich; samo palečné koleso muselo dostať chuť na ne, bo sa mi
      zdalo, že volá na majstrovú: „Daj i mne — daj i mne!“
   </p>
   <p>
    Ale ani raz mu nedala. Len mne vždy oddelila na mištičku a položila ju pod pec na lavicu.
      Ja, pravda, jedol, bárs mať neraz mi povedala: „Čo sa ta vlečieš, keď idú jesť! Ale ty nevieš,
      že je to mrzko oči na nich vyvaľovať a lyžky im čítať? Ešte sa nazdajú, že ťa hladom morím!“
   </p>
   <p>
    Čo som mal robiť? Keď som ta prišiel, skoro vždy som ich zastihol pri stole. A keď mi dali
      — čo by nejedol?
   </p>
   <p>
    Raz som tak dusil halušky, keď — málo veru chybelo, že mi daktorá nezabehla! — keď vošla
      mať moja do izby.
   </p>
   <p>
    „Poďte s nami!“ núkal ju majster Brna, robiac jej pri sebe miesto.
   </p>
   <p>
    Ale mať nešla. Odpovedala chladno: „No len zdraví!“ A zaraz do mňa: „Čože tu hľadáš,
      pačrev kadejaký! Pakuješ ho domov?“
   </p>
   <p>
    Ústa sa mi rozšírili, slzy vypadli na líce a halušky na kabaňu z úst. Večná ich škoda!
   </p>
   <p>
    „Ale, Katruška, dajte mu pokoj — nebožiatku!“
   </p>
   <p>
    „Ale sa nenajedol, či čo!“ hromžila mať.
   </p>
   <p>
    „Veď viete, Katrenka, aké sú deti! V cudzom dome by i čerta zjedli…“
   </p>
   <p>
    „Nuž ale toto je už moc!“ nedala sa utíšiť mať.
   </p>
   <p>
    Od toho dňa som v mlyne ani nepáchol. Mať ešte ako mať. Ale otec mi prikrútol, že mi
      „hlavu na kláte odtne“, ak len jednou nohou stúpim do mlyna. A čo ešte, keby oboma!
   </p>
   <p>
    Majster Brna podvečer si stal obyčajne na lavicu a díval sa, čo sa v dedine robí. Ja vždy
      si stal pred neho a díval sa mu do očí. Bol chlapisko ako jedľa, plecitý, že by horu pohol,
      zdravý ani orech. Býval vždy zamúčený a gamby mával ustavične mastné. Iste od tých halušiek.
      Tvár sa mu usmievala ani mesiačik na nebi. Ja som ho mal veľmi rád, lebo vždy na fígle myslel.
      Keď sa dve kmotry zišli a trkotali, nezvedeli, iba keď im zaľupkala za chrbtom jeho zástera.
   </p>
   <p>
    „Joj, bodaj vás, majster — ako som sa naľakala!“
   </p>
   <p>
    Majster sa rozosmial, že v poldedine sa kury splašili.
   </p>
   <p>
    „A už ste vy čert konopatý!“ potvrdila druhá. „Pravého kroka vy neurobíte!“
   </p>
   <p>
    A pritom ho mali všetky ženičky rady. Každá bola rada, keď jej prišlo mlieť, to jest v
      mlyne čakať.
   </p>
   <p>
    Ani statok nemal pred ním pokoja, keď šiel z poľa: neraz zaľupkal Brna zásterou a junce
      hybaj strečkom hore dedinou rovno do stajne.
   </p>
   <p>
    A keď už nemal vonkoncom s kým zažartovať, vybral si mňa.
   </p>
   <p>
    „No — čože! Páči sa ti, belko?“ Nahol sa ku mne a smiešne vykrivil tvár. Ja som mu hľadel
      do tváre a on v tie časy lusk — dal mi frčku od nosa.
   </p>
   <p>
    Slzy mi vypadli ako hrachy; ale nebol by dal za svet, že ja som „jeho“ belko.
   </p>
   <p>
    No i toto sa minulo. Po Všechsvätých ma mať učesala, obliekla do giat a tmavého kabátka.
      Ja plakal ako mladucha, keď ju obliekajú na sobáš. Vzala do uzlíka šošovice, päť vajec a dva
      papierové šestáky a oddala ma pod krutovládu ferule.
   </p>
   <p>
    Počiatky literného umenia neboli tak ťažké, ani rechtor taký ukrutný, ako mi prorokovali
      od rokov. „Dá tebe rechtor — počkaj!“ Tak i mňa, ako vari všetkých, odkazovali na rechtora.
      Udomácnil som sa tam a školský život vztýčil mi iné ideály, ako sú halušky s vaječnicou.
   </p>
   <p>
    ,Ach, keby ja mohol aspoň raz zvoniť, čo hneď len na maličkom!‘ Dosiahol som i to.
      Zvonieval som na strednom i na veľkom, že mi nabehli na dlaniach mozole.
   </p>
   <p>
    ,Ach, keby ja mohol byť kustošom!‘
    <sup>
     [
     <a class="footnote" href="#ftn.id2507253" name="id2507253">
      1
     </a>
     ]
    </sup>
    Stalo sa. Zapisoval som svedomite tých, „čo kričali“. Pravda, seba som vždy
      vynechal, bárs ja som kričal najväčšmi.
   </p>
   <p>
    Kto zná ľudskú náturu, prisvedčí, že pozdejšie mal som ideály iné. Vyššie, ťažšie. Lebo
      človek skladá sa vlastne zo samej ctižiadosti, ktorá mu kladie vždy nové méty a nedá užívať
      ovocie. A pre tie zabudol som na mlyn, na Brnu, i na všetko.
   </p>
   <p>
    Áno, rodina mi už bola priúzka. Zabudol som na Žofku, vlastnú sestru. A Žofka mala ma
      rada. Nič nezjedla, aby i mne nedala. A veru neviem, čo si ma tak obľúbila. Ja som jej vlastne
      otrávil celý detský vek. Musela ma varovať, čo nebola vec ľahká. Bol som vraj velikánsky zapliak.
    <sup>
     [
     <a class="footnote" href="#ftn.id2507293" name="id2507293">
      2
     </a>
     ]
    </sup>
    Koľko ráz dostala pre mňa! Ba i ja som ju neraz ubil. A ona trpela a trpela. Bola
      už dievka ako kopa, a nikdy ma nezavrátila.
   </p>
   <p>
    „Čože ho nepozatínaš!“ vytýkal jej otec, keď plakala, dostanúc odo mňa. „Iba raz ho zatni,
      veď on zmúdrie!“
   </p>
   <p>
    No bolo vidno na ňom, že si zakladá na mne a na mojej neurvalej sile. Darmo je, mal ma
      rád, Žofe akoby bol otčimom…
   </p>
   <p>
    Keď som vychodil dedinskú školu — tu stál už predo mnou cieľ nový, ďaleký. Farárstvo! Mať
      mi ho vštepovala do srdca, až sa v ňom ujal. Podjeseň vypravili ma s plačom a s plnou
      tanistrou koláčmi „do škôl“…
   </p>
   <p>
    Ach, nejdem opisovať, ako som sa sprenevieral vysokému cieľu, ktorý mať predo mnou
      vztýčila! „Vždy sa, moje dieťa, za Teba modlievam,“ písala mi do škôl, vlastne jej pisár Ďuro
      Kacina. „Vždy sa modlievam, aby si sa bál Boha a aby Ti dal rozumu dobrého, dar Ducha
      svätého…“
   </p>
   <p>
    Modlitby tie som zahanbil. Na prvé vakácie vrátil som sa taký, ani čo by nebol prišiel zo
      škôl, ale rovno zo šibenice. Ideály a túžby materine pošliapal som už nie krpcami, ale
      čižmami, na ktorých boli vyvalené opätky a chybovali podošvy. Dokonalý farár! Všetkých som
      sklamal, všetko na mňa vrčalo v dome. Ani len Dunaj, ktorý mi bol kedysi dobrý kamarát,
      nechcel prijať kúska chleba odo mňa. Iba zavrčal, keď som sa mu zblížil a obišiel ma ako
      choleru.
   </p>
   <p>
    A Žoša! Tá sa mi začala odsluhovať za všetky krivdy. Keď som sa k nej pritieral, odstrčila
      ma. „Choď ta, ty trhan!“ To bol môj úradný titul.
   </p>
   <p>
    Raz bolo spršalo, prišla veľká voda. Brna vyrazil jaz a prestal mlieť. Mladá čeliadka sme
      šli pod mlyn a chytali hláče, podustvy a pstruhy v malej vode. Ja som tam tiež bol. To bolo
      Ondrovi Chovanovi, mládencovi už na mieste, proti srsti. Sotil ma, a ja aký dlhý, tak som sa
      prestrel vo vode. Všetko sa smialo, bo nik ma už nemal za svojského, ale ako za cudzieho. Ja
      som nemohol ísť takto domov, mať by bola robila hrozný div. Vošiel som do mlyna.
   </p>
   <p>
    Brna pracoval na jaze, majstrová bola v trhu — v izbe bol Martin samotný.
   </p>
   <p>
    Nevysmial ma, keď som mu predostrel moju žiadosť; tak horúcu, že pri nej mohli šaty
      obschnúť. Doniesol svoje cajgové, zamúčené šaty — a ja, farár, premenil sa na mlynára.
      Prikladal som po triesočke na ohnisko, kde sa moje šaty sušili, vlastne údili: a čo jedna
      triesočka zhorela, tým väčšia láska rozmáhala sa mi v srdci oproti Brnovmu Martinovi.
   </p>
   <p>
    Poďakoval som mu za lásku a poberal sa domov.
   </p>
   <p>
    „Nechoď ešte, Jožko, čosi ti poviem,“ zastavil ma Martin.
   </p>
   <p>
    Čujúc to „Jožko“, zažialil som. Predtým ma inakšie nepozvali. Týchto vakácií prvý raz
      teraz som ho počul.
   </p>
   <p>
    „A čo?“ pýtam sa úslužne.
   </p>
   <p>
    „Keď som ti bol na pomoci ja, teraz buď ty mne,“ začal Martin a krv mu skočila do tváre.
      Videl som to jasne, bárs tvár bola múkou zanesená.
   </p>
   <p>
    „A akože! Len mi povedz, ako!“
   </p>
   <p>
    „Počkaj, veď ti rozpoviem.“
   </p>
   <p>
    Miesto odpovede prehŕňal sa na varštati v hoblíkoch a dlátach. „Vieš — vaša Žofka ma
      nechce,“ riekol na konci, šibnúc okom na mňa. Ja som vypľaštil naň oči ako plánky, čakajúc, čo
      bude ďalej. Martin sa prehrebal medzi hoblíkmi a dlátami. „A dosť sa mám okolo nej, a — nechce
      ma,“ doložil ticho a vzdychol si.
   </p>
   <p>
    „Hm,“ pokrútil som ja v odpoveď hlavou. Lebo som nevedel, čo na to povedať.
   </p>
   <p>
    „Keby ma chcela, ja by si ju vzal. Ale ona ma nechce, vonkonečným koncom…“ Založil si
      dlane na prsia pod zásteru a díval sa na mňa veľmi smutne. Mne šlo skoro do plaču, bárs
      nevedel som prečo. „Na fašiangy bol tanec — nešla tancovať. Na priadkach nepozrela na mňa. Na
      Trojicu som jej kúpil srdce. V druhý deň ráno tu som ho našiel na obloku. A vidíš, mne je
      vonkoncom…“ Tu sa obrátil k varštati preberať sa medzi hoblíky. „I keď sa ideme stretnúť, nuž
      ma na strelenie obíde…“
   </p>
   <p>
    „Taká je to, taká ver’!“ pokýval som hlavou veľmi rozmrzený. „Ale ty sa neozri — nech si
      tam robí, čo chce.“
   </p>
   <p>
    „Veď ja som tiež tak, že sa neozriem, ale tuto!“ Položil si dlaň na prsia. „To ti
      rozkazuje! Ja vonkoncom nemôžem — i proboval som…“
   </p>
   <p>
    Nerozumel som dokonale, čo má byť to „tuto“, iba som šípil, že to bude čosi veľkého. A
      opytovať som sa nemohol. Okamih bol privážny na také otázky.
   </p>
   <p>
    „Nuž vieš ty, čo urobíš?“ pokračoval veselšie. „Tu je táto stužka. Dal som za ňu toliar na
      jánskom jarmoku.
    <sup>
     [
     <a class="footnote" href="#ftn.id2504888" name="id2504888">
      3
     </a>
     ]
    </sup>
    Ty ju položíš vašej Žofe do spevníka.
    <sup>
     [
     <a class="footnote" href="#ftn.id2504902" name="id2504902">
      4
     </a>
     ]
    </sup>
    Ale k pargamienom, aby ju našla! A potom mi povieš, čo ona…“
   </p>
   <p>
    Nechápal som, načo jej dáva tú stužku. Snáď aby od matere dostala, že ju ukradla dakde.
      Ale Žofe uverí, že ju neukradla. Mne by neuverila…
   </p>
   <p>
    „A nepovedz nikomu, od koho je. Iba Žofe, ale iba naveľa-naveľa. A povieš mi, čo povie. Či
      hej?“
   </p>
   <p>
    „Vezme si ju!“ rozhodol som ja.
   </p>
   <p>
    „Naozaj?“ zvolal Martin a tvár mu bola vysmiata. „Bár by si nezlyhal! A čo povie, dobre si
      zachovaj. To mi prídeš povedať!“
   </p>
   <p>
    Teraz sa mi rozjasnilo, že stužku jej dáva len tak. Ja sám som sa neraz zavďačil tým, lebo
      tým, koho som mal rád. Tak Cigánovi nášmu, keď mi povedal „mladý pán“, daroval som otcovu
      drevienku. Dosť sa jej nahľadal, no nemohol nájsť. Tak i Martin chce Žošu podplatiť, aby sa
      ozrela oň, aby ho nekerovala, keď sa má s ním stretnúť. A mala veru začo! Stužka, o akej sa
      Žoše nikdy nesnívalo. Farby — ohnivá červená, žltá a belasá len tak z nej kričali. Niet takej
      lásky v našej dedine, aby sa nedala takou stužkou priviazať. Martin sám to musel tušiť. Oči mu
      horeli túžbou a nádejou.
   </p>
   <p>
    „A môžeš jej i na oči vyhodiť, prečo ma nechce,“ pokračoval Martin. „A príď mi povedať, čo
      povie…“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507253" name="ftn.id2507253">
        1
       </a>
       ]
      </sup>
      <span class="emphasis">
       <em>
        kustoš
       </em>
      </span>
      (z lat.) — dozorca
     </p>
    </div>
    <div class="footnote">
     <p>
      <sup>
       [
       <a class="para" href="#id2507293" name="ftn.id2507293">
        2
       </a>
       ]
      </sup>
      <span class="emphasis">
       <em>
        zapliak
       </em>
      </span>
      — dieťa, čo mnoho plače
     </p>
    </div>
    <div class="footnote">
     <p>
      <sup>
       [
       <a class="para" href="#id2504888" name="ftn.id2504888">
        3
       </a>
       ]
      </sup>
      <span class="emphasis">
       <em>
        na jánskom jarmoku
       </em>
      </span>
      — v blízkom Dolnom Kubíne bývali jarmoky na
          Jána Krstiteľa (24. júna)
     </p>
    </div>
    <div class="footnote">
     <p>
      <sup>
       [
       <a class="para" href="#id2504902" name="ftn.id2504902">
        4
       </a>
       ]
      </sup>
      <span class="emphasis">
       <em>
        do spevníka
       </em>
      </span>
      — evanjelici v oravskom senioráte používajú podnes
          Zpěvník evanjelický, ktorý prvý raz vyšiel roku 1842
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504978">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bolo mi akosi veselšie. Vľúdnejší na mňa neboli, ale aspoň jednému človeku bol som
      užitočný, Brnovmu Martinovi. Život mi nebol taký prázdny.
   </p>
   <p>
    V nedeľu sestra nemálo sa podivila, keď v spevníku našla stužku. Ja som sedel pri stole
      ako upečený; ale zato som striehol, čo sa ide robiť.
   </p>
   <p>
    „Mamo, pozrite! Čo som si ja našla!“ volala na mater do kuchyne.
   </p>
   <p>
    Mať vošla do izby a usmievala sa zo stužky na dcéru. Ver’ tak! Kým som sa ja učil „rosa — rosae“,
    <sup>
     [
     <a class="footnote" href="#ftn.id2505018" name="id2505018">
      5
     </a>
     ]
    </sup>
    za ten čas Žoša vpratala sa materi do srdca. Mať otrela si dlane o zásteru a vzala
      stužku do ruky.
   </p>
   <p>
    „Nová, celkom nová,“ riekla. „A pekná veru — no! Len kde si ju, dievčička, vypriadla!“
   </p>
   <p>
    „Tuto bola, ľaľa — tu som ju našla.“
   </p>
   <p>
    „Veď už viem, že tam. Ale kto ju ta vložil!“
   </p>
   <p>
    „Ja neviem,“ odpovedala určite.
   </p>
   <p>
    „Už to ty budeš najskôr vedieť.“
   </p>
   <p>
    „Ja veru nie…“
   </p>
   <p>
    „Ja tobôž a tamten,“ ukázala na mňa, pozrúc prísne v tú stranu, kde som ja sedel, „ten ani
      tak! A otec,“ vzdychla si, „ten by ti ju ver’ nekúpil. Vždy sa vyhovára, že nemá groša.“
   </p>
   <p>
    „Tak nevieme kto!“ zvolala Žofa a zasmiala sa.
   </p>
   <p>
    „A ani nešípiš?“ To sa mať opýtala šepky, presvedčiac sa, či ja nečujem. No ja som hľadel
      do nemeckej čítanky, akoby mi bol oči do nej prišil.
   </p>
   <p>
    „Iba ak Ondráš Chovanovie…“ Tu sa Žoša zajakala. Bola červená ani pivónia. Tvár jej i ináč
      sa ligotala, lebo ju šuchla umastenou rukou, mastiac si čierne dlhé vlasy: no teraz akoby bola
      osvietená, tak jej žiarila.
   </p>
   <p>
    Mať neodpovedala nič; no jej tvár dokonale prezradila, že je spokojná.
   </p>
   <p>
    Mne išlo skoro do plaču pri nemeckej čítanke. Ten rozdiel, ako hovorí s ňou a so mnou! A
      jej všetko po vôli! A iba jej žičí, a mne všetko odšomre! Ešte ani preto sa nenahnevá na ňu,
      že Ondro Chovanovie jej stužky dáva! Aký to bezbožný čeľadník. Len pred dvoma týždňami vypásol
      kostolníkovi ďatelinu. Vlani vyťahal zemiaky, že ho richtár chcel dať na mušky.
    <sup>
     [
     <a class="footnote" href="#ftn.id2505102" name="id2505102">
      6
     </a>
     ]
    </sup>
    Furmanom, čo u žida kŕmili, vyťahal všetky lôniky, takže im kolesá pospadúvali,
      sotva že vyšli z pajty. I mňa ako hodil do vody! Mohol som sa veľmi ľahko zatopiť, keby voda
      bola hlbšia. A niet v dedine človeka, čo by ho nepreklínal a neprezýval opršancom. A moja mať
      nič nepovie! Ešte sa usmeje…
   </p>
   <p>
    A keby bol vedel všetko, čo som vtedy ešte nevedel! Že to všetko narafičili matere. Že nie
      darmo od rokov a rokov chodievala mať do Chovanov a Chovanka do nás. Že i po jarmokoch spolu
      chodievali a volali sa „chmotrička moja úprimná“. Snáď i rozóliš píjali ako už na oldomáš… To
      som ja nevedel, ako nevedela Žoša ani Ondro Chovanovie. Zišli sa a sami od seba začali a
      matere sa smiali a prikyvovali hlavami.
   </p>
   <p>
    Mať jej rozplietla vrkoč a vplietla doň stužku. Ja som sedel za stolom učupený. Pozeral
      som na Žošu — nie, obdivoval som ju. Aká je dnes krásna! Kde sa len vzala! Vlasy mávala
      krátke, že mať vždy šomrala, že „ich var’ myši obhrýzli“, postavu trochu prihrbenú, i tvár
      celkom bezvýrazná, farby trochu tmavej. A teraz aká dievčica rúča! No šumná je, šumná. Ba kedy
      tá tak opeknela, veď včera nebola vari ešte taká… A vie, potvora, že opeknela. Každým pohybom,
      každým krokom to prezradzuje. Hľa, ako ide izbou — ani pávica!
   </p>
   <p>
    Cítil som sa ponížený, opovržený pri nej. Nie div, že mať len ju cifruje, len ju rada
      vidí.
   </p>
   <p>
    ,Ako chce,‘ tešil som sa, sediac s otcom na chóre, ukrytý za jeho rukávom. ,Ako chce, veď
      i ja budem kedysi veľký a tiež budem pyšný…‘
   </p>
   <p>
    Pozrel som v tú stranu, kde sedeli mládenci. Ondro Chovan má halenu samá cifra — košeľa
      oslepuje, taká je biela. Hrdý mládenec! Ale čo z toho, keď neprestajne šantuje. I teraz sa
      roztíska na obe strany; neborák Jano Kuchárovie stlačený je pri ňom sťa kabáč. A tisnú z
      druhej strany iní — Jano Kuchárovie už nesedí na lavici, ale na lone susedovom. A nedajú mu
      miesta, hoc dosť sa tam mrví. I starý strýk Machajovie sa zamiešal do toho. Zostúpil z lavice
      za ich chrbát a jedovate dohovára Ondrovi. Tvár jeho je prísna, ba hrozná, možno pre tie
      okuliare s hrubým kosťovým rámom, čo mu sedia na nose. Ale Ondro nedbá nič, tíska sa, mechrí
      sa, kým Jano Kuchárovie nevytiahne sa preč a nepresadne. A Chovan sa rechtí, akoby bol neviem
      čo vyviedol.
   </p>
   <p>
    ,Len čo sa im páči na ňom!‘ hútal som za otcovým rukávom. ,Ja by ho zaraz otrovil…‘
   </p>
   <p>
    Martin Brna tiež sedel medzi mládenci, ale sadol si medzi mladších. Možno schválne, aby ho
      tí starší tak nevytisli ako Jana Kuchárovie. Spievať nespieval. Nachýlil sa a neprestajne
      hľadel do dievockých lavíc. Tam na to miesto, kde sa mu pestrela stužka mojej sestry. Ona sa
      obzrela, ale ani raz na Martina. Vždy len v tú stranu, kde sedel Chovan. Martin to sotva
      pozoroval. Jemu bolo dosť, že vidí na nej stužku. Blázon! Keby sa nebol ozrel o ňu. Dosť bolo
      iných! Hocktorá by bola hotová. Veď Martin bol šuhaj hodný, urastený. Jeho svetlomodré šaty
      stáli mu krásne, mušlienové rukávy boli nafúkané ani pyteľ a robili ho ešte plecitejším, ako
      bol. Čo na tom, že ústa má akomak veľké? Len nech nevypúšťa z nich všakové márne reči.
   </p>
   <p>
    „A ty nevieš, kto ti dal tú stužku?“ prihovoril som sa Žoši, keď si po večierni ukladala
      šaty.
   </p>
   <p>
    „A čo ťa do toho?“ odvetila hrdo.
   </p>
   <p>
    „Ja viem, od koho je…“
   </p>
   <p>
    Čušala. Iba mrdla plecom a vyšpúlila mi posmešne ústa. Mňa to veľmi urazilo. Videl som, že
      ma za nič nemá.
   </p>
   <p>
    „Teba Chovan nechce,“ zaťal som ju z druhej strany.
   </p>
   <p>
    „Teba sa bude radiť!“ okríkla ma. Ako vidno, udrel som na citlivú strunu. Plač jej visel
      na tenulinkej nitôčke.
   </p>
   <p>
    „Ale ja viem, že nie…“
   </p>
   <p>
    „Opätky si pozri, ty — pán farár!“ Rozosmiala sa mi, ale v tom smiechu sa triasla zlosť.
   </p>
   <p>
    Sčervenal som od hanby, i zlosť ma nadišla. Len skočiť a začať ju biť dľa starej obyčaje.
      Ale čosi ma hatilo: nie že by sa bol vari bál. Zlosť bola vo mne väčšia ako strach. Akýsi iný
      cit mi zadržal ruku, ktorá sa už-už dvíhala.
   </p>
   <p>
    „Viem, viem,“ začal som tĺcť pravou päsťou na ľavú dlaň a smial som sa škodoradostne. „Ten
      takej nechce, čo smotanu kvári…“
   </p>
   <p>
    Prišiel mi v súre na um asi osemročný hriech. Pokvárili sme smotanu spolu a ona pre ňu
      vyhorela. Vtedy to tak bývalo.
   </p>
   <p>
    „Počkaj, ty trhan, poviem ti materi!“ pustila sa do plaču. Ja sa smial; no smiech ma
      prešiel, keď som zazrel, že mať vchádza do dvora. Žoša ju tiež videla a začala tuho nariekať.
      „Počkaj, tá ti dá, čo ty skladáš na mňa!“
   </p>
   <p>
    ,Ak ju mať počuje!‘ bál som sa nesmierne.
   </p>
   <p>
    „Neplač, Žofka, prosím ťa!“
   </p>
   <p>
    „Just budem — justík!“ riekla ticho, bez plaču. Ale hneď začala nanovo.
   </p>
   <p>
    „Dám ti pány
    <sup>
     [
     <a class="footnote" href="#ftn.id2505322" name="id2505322">
      7
     </a>
     ]
    </sup>
    — ľaľa, mám ich plnú knihu…“
   </p>
   <p>
    „Počkaj, čo ty budeš na mňa vymýšľať!“ nariekala teraz už plným hlasom, lebo mať už bola v
      izbe.
   </p>
   <p>
    Nebudem vypisovať, čo sa robilo. Môj chrbát na tú scénu dodnes nezabudol.
   </p>
   <p>
    „A just ju nechce!“ kričal som ja, nevediac, čo robiť od zlosti. Pokladal som za veľkú
      krivdu, že sa mať do hádky zamiešala a mňa nakrátko odbavila. „Ani stužky jej nedal, nedal,
      nedal…“
   </p>
   <p>
    „Čo, ty papľuh!“ pokročila ku mne mať naozaj nahnevaná.
   </p>
   <p>
    „Nechce, nechce!“ kričal som ja. „To jej dal Martin z mlyna…“
   </p>
   <p>
    „Kto? Povedz ešte raz!“ zvolala mať zvedavo. Moja reč ju veľmi zaujímala.
   </p>
   <p>
    „Martin mi ju dal. Ja som ju ta vložil, do spevníka…“
   </p>
   <p>
    Žofa začala nariekať. Videl som, že som sa dokonale pomstil. Mňa bolel iba chrbát, ale ju,
      vidno, bolí srdce.
   </p>
   <p>
    „To je iba ten príčina!“ štekla do mňa. Zlosť veľká spotvorila jej tvár. I tie slzy tiekli
      iba od zlosti. Mne prišlo veselo akosi. Zasmial som sa jej. „Vidíte, vždy sa posmeškuje!“
   </p>
   <p>
    Mater to tiež nahnevalo, že som taký zlostný.
   </p>
   <p>
    „Ja teba naučím, či budeš dobrý? Budeš — budeš — budeš?“ A pri každom „budeš“ zdudnel môj
      chrbát, a hlava mi buchla o stenu.
   </p>
   <p>
    Keď odstúpila odo mňa, nevedel som, čo urobiť od jedu.
   </p>
   <p>
    „Budeš mlynárkou — pani majstrová!“
   </p>
   <p>
    Môj plač sa premenil v kŕčovitý smiech, pri ktorom slzy mi tiekli dolu tvárou.
   </p>
   <p>
    Mať stála, stála. Nevedela si už rady. Videl som, ako rozmýšľa, čo už teraz robiť.
      Roztržite pozrela na mňa a ja som cítil, že som zvíťazil…
   </p>
   <p>
    „No, neplač,“ tešila Žošu, neozrúc sa o mňa. „Veď i mlynárstvo je dobrý chlieb…“
   </p>
   <p>
    „Ja ho nechcem — nechcem,“ dupkala Žoša. „Ten smrdí múkou!“
   </p>
   <p>
    „To je hriech!“ zavrátila ju mať. „Múka je dar boží…“
   </p>
   <p>
    „Nechcem, nechcem!“
   </p>
   <p>
    Ja som šiel rovnou cestou do mlyna. Bol som rozhorčený. Mať ma nielen bila, no zjavne mi
      ukazovala nelásku. Inokedy by ma to bolelo — týchto vakácií už nie. Srdce mi zatvrdlo; ja som
      cítil, že pásky medzi mnou a domom sa pretŕhajú. Dáky cit samostatnosti skrsol vo mne, k nemu
      sa pripojila hrdosť, že nad materou som zvíťazil. Veď som jasne videl, ako nahliadla, že
      stratila moc nado mnou. Ododneška dá mi ísť mojou cestou…
   </p>
   <p>
    Zato našiel som náhradu v Martinovi. Ľúbil som ho ako brata, i ctil, akoby mi bol otec.
      Moja detská duša naučila sa cítiť jeho muky; ja som chápal, čo sa s ním robí.
   </p>
   <p>
    Keď som mu rozpovedal, čo sa u nás stalo, on neriekol nič. Len gamba sa mu potrhávala a
      tvár očervenela. Po chvíli vzdychol, akoby mu kameň bol srdce privalil. Videl som, že
      vynakladá všetku silu, aby ututlal svoje city. Keby nie mňa, iste by sa rozplakal. No zazrel
      môj detský, zvedavý pohľad a premohol pohnutie.
   </p>
   <p>
    Vybehol hore schodmi a tmolil sa okolo koša, akoby niečo naprával. No to nebolo naozaj.
      Chcel sa sprostiť môjho zvedavého pohľadu. Keď zišiel ku mne, už bol uspokojený. Akási tvrdá,
      pevná odhodlanosť sedela mu na tvári. Zamieril rovno do izby, ja za ním.
   </p>
   <p>
    „Tata, ja im mlynárom nebudem,“ riekol, stanúc si naprostred izby.
   </p>
   <p>
    Brna sedel za stolom, pred ním biblia. Pozrel dohora, akoby nebol počul, čo sa pred
      chvíľou rieklo. Zložil okuliare a zastrčil do čierneho futrála. Pretrel oči a riekol: „Už si
      nasypal Rožkuli?“
   </p>
   <p>
    „Ja nebudem mlynárom…“
   </p>
   <p>
    Brnovou tvárou prelietol úsmev. No nie ten, ktorý ma tak vábil k nemu: dobrý, milý. Moc
      výsmechu sa ukrývalo za ním.
   </p>
   <p>
    „A čím?“ pýtal sa ho s tým istým úsmevom. „Vari kolomažníkom!“
   </p>
   <p>
    „Ja budem gazdom!“ rozhodol Martin. „Ale mlynárstvo, to nemôžem…“
   </p>
   <p>
    „Gazdom — hm, gazdom!“ kýval Brna hlavou, usmievajúc sa. „Len kde ho máš — to gazdovstvo!
      Kde ho máš, rád by vedieť!“ A tu už bol celkom vážny.
   </p>
   <p>
    Martin by bol chcel odpovedať — no ústa sa mu skrivili a hlas mu v hrdle zašiel.
   </p>
   <p>
    Brna pozeral naň pozorne. Vidno, že je prekvapený synovou rečou. Ale väčšmi ho
      prekvapovalo, ako sa Martin držal.
   </p>
   <p>
    „Ja, synku, gazdovstva nemám,“ riekol vážne a doložil hrdo: „A vyžil som bez neho. Lebo
      mlynárstvo je pekné remeslo a dobré. Nik nemôže sa obísť bez mlynára. Keby nie my, ľudia by
      žili ako — nerozumné tvory. Jedli by zrno nasucho. A to si zachovaj, naše remeslo je preto
      dobré, že nám sa vždy urodí. Čo by bola na celom svete neúroda, mlynár má vždy mýto; lebo
      ľudia melú a bez múky nemôžu byť.“
   </p>
   <p>
    Brna hovoril s hlbokým presvedčením. A každé slovo bolo premyslené a precítené. Jeho
      dôvodom nebolo možno odolať. Martin stál smutný. Áno, smutný bol, že tato takto ho podvracia a
      on nemôže sa obrániť.
   </p>
   <p>
    „A prečo ti tak chuť odpadla od remesla?“ pýtal sa Brna hlasom obyčajným. Už bol bezpečný,
      že syn sa poddal. Chcel ho utvrdiť ešte lepšie. „Čo sa ti na ňom nepáči — há?“
   </p>
   <p>
    Martin akoby sa bol prebral z dákej dumy. Na tvár mu sadol výraz bôľu, jeho beznádejnosť
      stala sa mu pred oči. „Nebudem! Mlynár smrdí múkou!“ riekol to hlasno, akoby tým chcel striasť
      silu otcových naučení.
   </p>
   <p>
    „Čo — ty papľuh, čo?“
   </p>
   <p>
    Brna stál a jeho tvár bola taká, akej som jej ešte nevidel. Pokročil k synovi a chytil ho
      za šticu. Keď mu ju zdrmal, zuby mu hrkotali ani orechy.
   </p>
   <p>
    „Budeš ty mne remeslo bridiť? Marš!“ Hodil ho do dverí, že div sa nevyrútili i s rámom.
      Martin sa potočil, v hlave sa mu všetko pomiešalo — i padol k varštati.
   </p>
   <p>
    Stál som, akoby ma do zeme vkopal. Bolo mi tak, akoby sa bol našiel medzi ľuďmi celkom
      cudzími, od ktorých bočíme, s ktorými sa neradi púšťame do reči. Aspoň Brna bol mi takto ozaj
      cudzí. Bál som sa ho, bolo mi pri ňom nesmierne úzko.
   </p>
   <p>
    On tiež sa nevedel vynájsť. V tomto sotva kedy bol. Nevedel, čo urobiť — lebo vidno, že
      hnev sa usadil. Ako videl syna ležať na zemi, už bol iný. Nevie, čo si počať: syna ratovať, či
      sa nútiť do hnevu? Už-už by sa bol nahol nad neho — no Martina začalo trhať. Plakal, vlastne
      reval tam na zemi, zvíjajúc sa od žiaľu, jedu a hanby.
   </p>
   <p>
    „Marš nasýpať Rožkuli!“ volal naň otec. Snažil sa byť prísnym, ale nešlo mu, nešlo.
   </p>
   <p>
    Martin sa zozbieral a vytackal ako opitý do pitvora. O chvíľu zatíchol zvonec — znamenie,
      že do koša je nasypané.
   </p>
   <p>
    Brna sadol si za stôl, zavrel bibliu a odložil na armarku. „Keď ťa to pohorší, v božiu
      nedeľu!“ V tom bolo obsažené, že banuje, čo sa prihodilo. Bol by nedbal nadpriasť rozhovor o
      dačom, no nevedel, ako skerovať do koľaje. I okúňal sa ma, ani len nepozrel na mňa.
   </p>
   <p>
    Prišlo mi ho ľúto. Zdalo sa mi, že treba niečo povedať, ale nevedel som čo. Chvíľu som
      postál, potom prikradol sa k dverám a vyšmykol som sa von ani mačka.
   </p>
   <p>
    Martin stál hore pri koši, ja som vybehol k nemu hore schodíkmi. Neplakal už, iba oči mal
      červené.
   </p>
   <p>
    „A ťa bolí?“ pýtal som sa ho.
   </p>
   <p>
    „Ja mu tu nebudem, čo ma zabije!“ odpovedal mi on.
   </p>
   <p>
    Vrátil som sa domov. Ale horký dom! Bolo mi, ani čo by bol v cudzom dome. Mať sa durdila a
      sestra ma urážala. Nepovedala mi nič, ale každý pohyb, každý krok ma urážal. Videl som na nej,
      že ju teší, ako som pre ňu pochodil. Ja som sedel pri ohnisku v kuchyni a oddal sa svojim
      myšlienkam.
   </p>
   <p>
    A tie všetky krútili sa okolo veci jedinej. Pomsta!
   </p>
   <p>
    V noci na sobotu som nespal. Plán bol rozmyslený. Vyňal som materi spod hlavnice kľúče,
      ktoré vždy so sebou nosievala. Ako zlodej vykradol som sa ponad slak
    <sup>
     [
     <a class="footnote" href="#ftn.id2505709" name="id2505709">
      8
     </a>
     ]
    </sup>
    za humno, kde bola naša sypáreň. Otvoril som známu truhlu a pri svieci, ktorú som
      si zapálil, previedol som, nad čím som skoro celý týždeň hútal.
   </p>
   <p>
    Usporiadal som všetko, aby nik nepozoroval, že tu mali prácu cudzie ruky. Sviecu som
      vyhasil, sypáreň zamkol a ponad slak vkradol sa do dvora.
   </p>
   <p>
    Práve som šiel popod stajne, keď mi srdce tuho zabúchalo. Pritisol som sa k šíram, ktoré
      na kline viseli. Pod komorným oblokom vidím stáť kohosi. Keby to otec! Zimomriavky mi
      naskočili na chrbát… Pod ovčiarňou boli rozostavené omlacky. Boli nahotovené, že sa nimi budú
      stajne pošívať. Prešiel som ta a postavil sa za omlacok a vytrčil hlavu. Stál som veľmi dlho,
      čakajúc, kedy sa tá postava pohne. Čím ďalej, väčší strach nabehoval na mňa. ,Otec ma čaká —
      otec!‘
   </p>
   <p>
    V ruke neznámeho zapálilo sa svetlo. ,Iste si fajku pripáli,‘ myslel som si. Svetlo
      zmizlo, zakryté dlaňami. Priložil ho k ústam — ja zazrel tvár nie otcovu, ale Chovanovu. Ondro
      Chovan stál pod oblokom, pripaľujúc si cigaru. V obloku som spáčil tvár našej Žoše…
   </p>
   <p>
    „Ej, keby otec vedel, dal by ti ten vohľačov!“ pomyslel som si. Videl som síce, že otec si
      nebárs láme hlavu nad Žošou, spúšťajúc sa vo všetkom na mater. Ale viem, že keby takto Chovana
      videl, že ten by sa zariekol chodiť pod Žošin oblôčik. Veď som neraz počul, čo porobili
      otcovia s vohľačmi svojich dcér! Kým je dakto mládenec, rád chodí po takých chodníčkoch, ale
      keď je raz otcom, považuje to za zločin. Ja sám som bol rozhorčený nad tým; ani nie preto, že
      to bol Chovan. Čosi ma nútilo vykríknuť a vzbúriť celý dom…
   </p>
   <p>
    Takto som sa neopovážil ani hnúť. Chovana by zamočil, to je pravda, ale najväčšmi seba.
   </p>
   <p>
    „Prídem zajtra!“ začul som Chovana, keď už odstúpil od obloka. Bolo počuť, ako Žoša
      zavrela oblok. Chovan tou istou cestou, ako ja, prešiel na záhumnie.
   </p>
   <p>
    Oblôčkom som sa vtiahol do pitvora a vošmykol sa do izby. Čakal som, či sa dakto neohlási.
      Čul som len dýchanie. Kľúče som vložil materi pod hlavnicu a ľahol.
   </p>
   <p>
    Nezaspal som, iba na svitaní.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505018" name="ftn.id2505018">
        5
       </a>
       ]
      </sup>
      <span class="emphasis">
       <em>
        rosa-rosae
       </em>
      </span>
      (lat.) — ruža, -e, najjednoduchší vzor pre skloňovanie
          ženských podstatných mien v latinčine
     </p>
    </div>
    <div class="footnote">
     <p>
      <sup>
       [
       <a class="para" href="#id2505102" name="ftn.id2505102">
        6
       </a>
       ]
      </sup>
      <span class="emphasis">
       <em>
        dať na mušky
       </em>
      </span>
      — do okov
     </p>
    </div>
    <div class="footnote">
     <p>
      <sup>
       [
       <a class="para" href="#id2505322" name="ftn.id2505322">
        7
       </a>
       ]
      </sup>
      <span class="emphasis">
       <em>
        pány
       </em>
      </span>
      — obrázky
     </p>
    </div>
    <div class="footnote">
     <p>
      <sup>
       [
       <a class="para" href="#id2505709" name="ftn.id2505709">
        8
       </a>
       ]
      </sup>
      <span class="emphasis">
       <em>
        slak
       </em>
      </span>
      — drevená stena, plot
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505815">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď som sa prebudil, otca a Žofy už doma nebolo. Šli žať. Mať si poriadila, čo bolo treba,
      a odišla za nimi s raňajkami.
   </p>
   <p>
    V takýto čas cítieval som sa voľne. Mne nikto nezavadzal a ja nikomu.
   </p>
   <p>
    Vyšiel som do dvora a prezeral ho dokonale, akoby ho nebol nikdy videl. Bol priestranný,
      keby ho otec nebol zastaval všakovými cieňami a cieničkami. Ale to už bola jeho choroba. Cez
      zimu vždy si rozhútal a v jar a po jari postavil dačo vo dvore, o čom nevedel nikto, načo to
      bude. Otec sám to často nevedel. Tejto náruživosti vyhla jediná strana od susedovho sadu. Ani
      otec nevedel, čo tam postaviť. Pravda, ťažko by bolo dačo vyhútať; tam bolo totiž hnojisko.
      Ale aby dvor bol úplne závristý, vystavil medzi hnojiskom a susedovým sadom slak, jednoduchú
      drevenú stenu bez striešky, zvýše na dobrého chlapa. No dvor, ako vieme, nebol celkom
      závristý. Ja i Chovan prelazili sme slak veľmi ľahko: medzi brvnami boli veľké špáry, po
      ktorých kráčal človek ani po schodíkoch.
   </p>
   <p>
    Pri sestrinej komore bola veľká cieňa, v nej kolesá, kurivo a palivo už viacročné. V cieni
      boli vozy i kolesá v pestrom neporiadku, tam zas kopa raždiny, inde kopa triesok, v kúte bol
      hore dnom vyvrátený ohromný štok,
    <sup>
     [
     <a class="footnote" href="#ftn.id2505883" name="id2505883">
      9
     </a>
     ]
    </sup>
    v ktorom sa cez zimu držiavala sečka statku. Steny boli ovešané drabinami a
      všakovým riadom, i police boli kadečím preplnené i všaké polená pokladené na klinoch. Bukové,
      dubové, jaseňové; našli sa i hrab, klen a podobné vzácne drevá, ktoré otec bohvie skadiaľ
      naznášal a na čo upotrebiť mieni. Možno i tie polená znášať bola uňho zábava, ako je to
      zábavou botanika, keď môže svoj herbár obohatiť dákou nezvyčajnou rastlinou.
   </p>
   <p>
    „Eh, či by to bolo, či by to bolo!“ tešil som sa v myšlienkach.
   </p>
   <p>
    Bežal som do mlyna uvedomiť Martina, čo sa v noci stalo.
   </p>
   <p>
    „A tej noci zas príde,“ doložil som. „Ale mu prelejeme olovo, počkaj len!“
   </p>
   <p>
    „Príde, ozaj príde?“ zvolal Martin veľmi rozjarený. „Počkaj, ja budem naň striezť za humny
      a nabijem ho. Ja toho naučím!“
   </p>
   <p>
    „Nie — nie! My urobíme tak, že ho otec chytí. To bude lepšie — uvidíš!“
   </p>
   <p>
    Martinovi sa to nezdalo.
   </p>
   <p>
    „Čo tvoj otec — ten ho nedolapí! Kým sa ten steperí z postele, kdeže Chovan už bude!“
   </p>
   <p>
    „Počkaj — rozpoviem ti. Ten bude vo dvore.“
   </p>
   <p>
    „Prelazí ponad slak!“
   </p>
   <p>
    „Neprelazí. Špáry poupchávame machom a zapáckame hlinou…“
   </p>
   <p>
    „Tak ti neprejde ani do dvora!“ smial sa on.
   </p>
   <p>
    „Prejde. Zvonku, od záhumnia, nebudeme špáry hýbať, iba zdnuka. Do dvora vojde ako nič,
      ale z dvora nie. A ak by chcel predsa preskočiť, alebo keby si nadstavil stolec, ty budeš tam
      vartovať. Zakaždým ho môžeš sotiť nazad do dvora.“
   </p>
   <p>
    „Tak už hej!“ začalo sa Martinovi páčiť. „Ja, ale čo!“ naraz sa zhačkoval. „Ako sa otec
      dozvie, že je ten vo dvore! Ty ho var’ budeš zobúdzať, či ja?“
   </p>
   <p>
    „I to bude. Vystavíme vysoký stôs dreva a ten sa zrúti na štok — stane sa veľký hurt, otec
      vybehne, Ondra chytí…“
   </p>
   <p>
    Martin sa rozosmial.
   </p>
   <p>
    „Máš dlhú, dlhú žinku?“ pýtal som sa.
   </p>
   <p>
    „Máme — počkaj, hneď ju donesiem.“
   </p>
   <p>
    Doniesol žinku, na ktorú majstrová rozvešiavala bielizeň.
   </p>
   <p>
    „Ty budeš žinku držať za jeden koniec, druhým koncom priviažeme ju o stôs. Ty trhneš a
      polená hybaj…“
   </p>
   <p>
    Bežali sme k nám a chytili sa do roboty. Slak sme upchávali a zapáckali hlinou. Vyhriali
      sme sa v tej robote a boli sme zamazaní hlinou. No pred obedom sme sa omyli a Martin šiel
      domov.
   </p>
   <p>
    Mať navarila obed a v tom krútení a v náhlosti ani nezbadala, čo sa so slakom stalo.
      Ostatne našla ma za stolom s nemeckou čítankou. Po obede prišiel Martin.
   </p>
   <p>
    Probúvali sme prelaziť slak, ale nemohli sme. Ten bol teda hotový.
   </p>
   <p>
    „Vieš ty čo!“ zvolal Martin veľmi veselý. „Namažeme slak zvonku kolomažou. Vieš, keď sa
      bude štverať — bude mať pamiatku!“
   </p>
   <p>
    Martin doniesol ich kolomažnicu, vyliali sme i z našej, čo sa v nej našlo, a kolomažnica
      Martinova šla na záhumnie, kde sme ju pri slaku zahrabali pod zem.
   </p>
   <p>
    „To sa ty už nestar. Ja prídem večer sem a nakolomažím slak dokonale,“ zastrájal sa
      Martin. „Keď jej smrdí múka — kolomaž jej bude voňať!“ doložil, zachmúriac tvár.
   </p>
   <p>
    Keď sme sa takto postarali, aby nám Ondro neumykol, šli sme pod cieňu. Zbývalo nám urobiť
      signál, ktorý mal otca vyburcovať zo sna. Štok a polená dávali nám na to súci materiál. Na
      štok postavili sme dva tenké dubové klátiky a na ne dosku po zdĺžine štoka. Na túto dosku
      naukladali sme vysoký stôs polien. No presvedčili sme sa, že táto stavba je veľmi klátivá: pri
      najmenšom náraze mohlo by sa všetko zrútiť, a to pred časom. Preto sme pod jeden koniec
      podložili ešte jeden klátik…
   </p>
   <p>
    „Ty — a neubije otec aj ju?“ pýtal sa ma Martin, keď sme už boli hotoví.
   </p>
   <p>
    „Ja neviem,“ odpovedal som.
   </p>
   <p>
    „Počuješ — dajme my tomu pokoj. Trafí ju ubiť, ja vonkoncom…“ Stál predo mnou v rozpakoch.
      „Vieš ty čo: budem naň striezť za humnom, a keď sem pôjde, tak ho nabijem. To bude lepšie.“
   </p>
   <p>
    „Utečie ti, alebo ťa prevládze,“ ja na to. „Už nech to len tak bude. Veď on otec sa jej
      nedotkne, keď si na ňom schladí hnev. Ja viem, že sa jej prepečie…“ Tak iste som to nevedel.
      No bolo mi ľúto zriecť sa naraz plánu, ktorý bol takrečeno už prevedený. ,Ono by jej
      nezaškodilo, keby dostala,‘ myslel som si. ,Dosť som vytrpel od nej!‘
   </p>
   <p>
    „Ale ak ju ubije!“ trápil sa Martin.
   </p>
   <p>
    „Ani mať by ju nedala. A náš otec sa nezastarie do Žofy. Veď vieš, že sa neozrie o ňu.“
   </p>
   <p>
    A to som pravdu hovoril. U nás bolo gazdovstvo delené. Pod rukou materinou boli kravy a
      Žoša, pod otcovou kone, voly a ja. Málokedy sa stalo, aby otec zamiešal sa do materiných a ona
      do otcových vecí. No dlho, dlho som musel Martina prehovárať, kým sa uspokojil.
   </p>
   <p>
    Keď sa zvečerilo, prišli moji domov a našli ma zahrúženého v nemeckej čítanke. Otec, ako v
      sobotu, upratúval po dvore a ja tŕpol v izbe. Menovite som sa triasol, keď som ho začul, že
      rúbe triesky. Keby sa tak teraz zrútilo, čo sme postavili! Alebo keby sa tak poobzeral po
      cieni a našiel, čo je na štoku! Každú chvíľu som čakal, že otec vojde so slovami: „A čože je
      to zase v tej cieni za výmysel!“ Ale zostalo iba pri strachu.
   </p>
   <p>
    Navečerali sme sa. Otec si sadol na komorný prah a pozerajúc do ohňa, kúril zapekačkou, čo
      som mu ja zapiekol. Mať sa kutila po dome, upratúvajúc a dudajúc si pieseň: „Dokonavše ten týden…“
    <sup>
     [
     <a class="footnote" href="#ftn.id2578130" name="id2578130">
      10
     </a>
     ]
    </sup>
    Sestra umývala riad a zabila pritom širanicu,
    <sup>
     [
     <a class="footnote" href="#ftn.id2578144" name="id2578144">
      11
     </a>
     ]
    </sup>
    kde sa držiavalo mlieko.
   </p>
   <p>
    „Čo ti je, dievčička — taká nemotorná!“ hrešila ju mať, ale iba očistom. Ej, ja by už bol
      dostal!
   </p>
   <p>
    A aká bola premenená! Netrpezlivosť, rozorvanosť hľadela z každého pohybu. Nehľadela na
      nikoho, i keď sa jej prihovorili — oni o voze a ona o koze. Ja, hľadiac takto na ňu, som si
      len myslel: ,Ach, či si švárna!‘ A bolo mi ľúto, že sa neozrie o mňa, že sme si ako cudzí.
      Čosi ma vábilo k nej, aby ju oblapil ako ona, kým som bol malý, a vybozkávaval, vybozkával.
      Ale ona ma hneď schladila, keď som jej prišiel do cesty, obkríknuc ma: „Nezavadzaj — sadni
      dakde!“
   </p>
   <p>
    Otec vytriasol popol zo zapekačky, zazíval a riekol: „Poďme spať!“ Dlho som čul, ako sa
      pri stole pološeptom modlí a vzdychá.
   </p>
   <p>
    Ja som zostal pri ohnisku, kým plameň nevyhasol. Sestra už bola v komore a spustila na
      dvere zátvor zdnuka. Šla spať.
   </p>
   <p>
    Vyšiel som na dvor. Mať práve zatvárala dvere na stajni. Ja som obzeral oblohu, ktorá bola
      zatiahnutá chmárami. Ani jedna hviezdka sa neukazovala.
   </p>
   <p>
    „Čo sa nepoberáš!“ riekla mi mať. „Zas budeš vylihovať do tretieho zvonenia!“
   </p>
   <p>
    „Veď ja už idem — zamknem pitvor, nebojte sa.“
   </p>
   <p>
    „Ale abys’ zas nezabudol!“
   </p>
   <p>
    „Veď!“ odpovedal som. ,Zas — zas! Kedyže som zabudol!‘ odvrával som jej, ale len v duchu.
   </p>
   <p>
    Sotva vošla do pitvora, už som bol pri slaku.
   </p>
   <p>
    „Tu si?“ volám na Martina.
   </p>
   <p>
    „Tu.“
   </p>
   <p>
    Vtom ma udrelo čosi po chrbte. Zachytím to rukou: bol to uzol z mlynárkinej žinky.
   </p>
   <p>
    „Dobre uviaž!“ kázal mi Martin.
   </p>
   <p>
    „A ty nepotrhni prvej, iba keď…“
   </p>
   <p>
    „Len ma ty neuč!“
   </p>
   <p>
    „A kolomaž?“
   </p>
   <p>
    „Všetko je — len choď a podviaž dobre!“
   </p>
   <p>
    Držiac koniec žinky, vošiel som pod cieňu a priviazal som žinku o dosku. Zamkol som pitvor
      a o chvíľu som už ležal. — Ach, noc je nekonečná, keď nechce sen na oči sadnúť! A k tomu
      strach, pochyba, obavy, neistota… V tej tme jediné, čo ma bavilo, bolo chrápanie otcovo.
      Nebolo jednotvárne. Tu mocnelo, tu slablo. Tu jedným ťahom, zas trhano, sťaby ho dakto sepkal.
      Tu ako hučanie včiel, zas ako krochkanie. Tu ako keď koleso píska, zas ako keď dakto umiera.
      Bolo mi dusno. Vlasy mi prilipli na sluchy, znoj stekal na hlavnicu. Tu mi stala pred oči
      ohnivá guľa, zavrtela sa, tancovala, dvíhala sa a padala. Tu sa rozrastá, zase splaskýňa.
      Rastie na nej stopka — rastie, rastie… To sú galúny. A predsa je to stužka! Áno, tá istá, čo
      som Žoši od Martina doniesol. Ale dlhá — dlhá. — Bumst! Guľa sa roztrhla, ja sa strhol.
   </p>
   <p>
    „Zlodeji, ňaňo, zbojníci!“ skríkol som, zaraz sa spamätajúc.
   </p>
   <p>
    „Ký to čert máta!“ ozval sa otec, sadnúc si na posteli. „Čosi zhurtovalo.“
   </p>
   <p>
    Načúvali sme chvíľu.
   </p>
   <p>
    „Nebodaj sliepka padla z pántu,“ ohlásila sa mať.
   </p>
   <p>
    „Ale kde ti sliepka! To bol hurt!“ A otec vyšiel na dvor.
   </p>
   <p>
    Ja za ním. O slak čosi búchalo. ,To nás Martin vábi,‘ myslel som si.
   </p>
   <p>
    „Čože je?“ kríkol otec. Nastalo ticho. „Veď tam čosi búcha, pod slakom!“ obrátil sa ku
      mne.
   </p>
   <p>
    „Tam kdesi, ale keď je tma!“
   </p>
   <p>
    „Idem po lampáš — stoj tu, chlapče, a krič, ak by dačo bolo…“
   </p>
   <p>
    Pod ovčiarňou zošuchotali omlacky, videl som tmavú postavu bežať k slaku.
   </p>
   <p>
    „Ňaňo, hybajte, tu je!“ kričal som, akoby ma na nože bral.
   </p>
   <p>
    Tu ma chytil ktosi od chrbta za golier. Hrozne som sa preľakol.
   </p>
   <p>
    „Čuš — nekrič!“ tíšil ma hlas Žošin. Z obloka bola nachýlená a držala ma.
   </p>
   <p>
    „Ňaňo!“ kričal som plným hlasom.
   </p>
   <p>
    „Jožko — Jožíčko, prosím ťa!“ horúca dlaň Žofina mi zakryla nos a ústa.
   </p>
   <p>
    Ja som sa jej vymykol a hybaj k slaku. Tam sa drapcoval ktosi nahor, ale zakaždým odpadol.
   </p>
   <p>
    Pod stenou sa ukázal lampáš. Postava sa učupila a štvornožky zmizla kamsi. Stál som a
      načúval. Pod ovčiarňou zošuchotala slama. Hodil som sa ta.
   </p>
   <p>
    „Ňaňo, tu je! Držím ho za krpec!“
   </p>
   <p>
    Vtom ma čosi čapilo po tvári. Pred očima mi bolo, akoby horel bengálsky oheň.
    <sup>
     [
     <a class="footnote" href="#ftn.id2578380" name="id2578380">
      12
     </a>
     ]
    </sup>
    Iskričky ohnivé mi tancovali. Keď som sa steperil zo zeme, a šuchol si tvár, vlhká
      teplota mi zahriala dlaň.
   </p>
   <p>
    „Môj nos!“ reval som. „Odrazil mi nos!“
   </p>
   <p>
    Keď som prehliadol, videl som otca, že kľačí komusi na prsiach.
   </p>
   <p>
    „Zasvieť, ký je to čert!“ rozkázal mi.
   </p>
   <p>
    Svetlo lampáša padlo na Chovanovu tvár.
   </p>
   <p>
    „Čože tu hľadáš — ha? Poď ty do izby, poď!“ A otec chytil ho za dlhú, pevnú šticu. „Poď,
      veď sa ťa ja spýtam, čo hľadáš, tu v čertovej materi!“
   </p>
   <p>
    „Ach, strýku, nerobte mi toto. Veď ja som neprišiel krasť,“ prosil Ondráš ticho, ale
      vrúcne. „Ja len toto… Ach, nožička moja drahá…“
   </p>
   <p>
    Otec ho voviedol do izby.
   </p>
   <p>
    „Čože duluješ po cudzích dvoroch, čo tu hľadáš, — strela ti v pečeni!“ A triasol ho za
      šticu.
   </p>
   <p>
    „Ach, strýku môj drahý! Nerobte! Veď viete, že som nie zlodej. Var’ ste ma v sypárni
      napopáckali, či som vám dačo ukradol?“
   </p>
   <p>
    „Čidali, žes’ tu čertov lapal! No povedz, čo tu hľadáš, povedz!“
   </p>
   <p>
    „Ja-ja som prišiel na — veď viete, ako mládenci, kde majú dievku!“ Povedal to skoro s
      plačom. Ja som sa škodoradostne rozrehotal.
   </p>
   <p>
    „Čuš, pačrev!“ zaťal ma otec, pozrúc prísne na mňa. Naraz ma pritiahol k lampášu. „Veď si
      ty zakrvavený ani mäsiar!“
   </p>
   <p>
    „Keď ma ten kopol!“
   </p>
   <p>
    „Ale tento?“ A na tvár Ondrášovu dopadla ruka otcova. „Ale ten?“ zúril otec. „Veď je ten
      nie hoden, aby môjmu dieťaťu vody podal!“
   </p>
   <p>
    Toto slovo otcovo mi nahradilo všetku bolesť i všetko, čo som týchto vakácií vytrpel.
      ,Predsa ma len rád!‘ jasal som a bol by sa mu hodil k nohám, vybozkával ruky, keby on také
      veci nedržal za hrozne smiešne.
   </p>
   <p>
    Ondro by bol dostal viac, nech nepríde mať. Ale tá postavila lampu na stôl a riekla:
      „Preboha, čo robíš za div, starý! Ale chceš na šibenici odvisnúť? Ale sa ty bojíš Pána Boha —
      v božiu nedeľu takto…“
   </p>
   <p>
    „Čo tu hľadá? Veď je to smelosť, do cudzieho dvora!“
   </p>
   <p>
    „Nevieš, že i druhí takto chodia?“ krotila ho mať. „Veď on len šiel ako druhí…“
   </p>
   <p>
    Za materiným chrbtom ozval sa plač žalostný. Otec pozrel v tú stranu a videl Žošu. Bola v
      krátkej tlačenici
    <sup>
     [
     <a class="footnote" href="#ftn.id2578507" name="id2578507">
      13
     </a>
     ]
    </sup>
    a mala cez plecia prehodenú šatku.
   </p>
   <p>
    „Ale tento?“ chytil ho otec za plece. A že sa trochu poodstúpil, svetlo lampy padlo na
      Ondra. Nik by v ňom nehľadal toho roztopašníka. Stál pokorne ani ovečka. Pravda, nie biela:
      ruky, košeľa, tvár — vôbec všetko bolo zakolomažené. „Veď to akýsi kolomažník!“ rozosmial sa
      otec a ja za ním. „No a teraz sa poberaj. Noc má svoju moc! Aby ťa ešte raz nedolapil, lebo
      živý nevyjdeš!“
   </p>
   <p>
    Mať a Žoša vyprevadili ho na ulicu a zavreli dvere.
   </p>
   <p>
    Políhali sme si, a teraz som už zaspal.
   </p>
   <p>
    V nedeľu otec vstával iba na druhé zvonenie. Keď sa holil, obzrel si ruky. „No i ja som
      samá kolomaž! Kde len bolo pri kolomaži!“
   </p>
   <p>
    „Ba či ti bolo treba takú sodomu
    <sup>
     [
     <a class="footnote" href="#ftn.id2578560" name="id2578560">
      14
     </a>
     ]
    </sup>
    robiť!“ začala mať. Vedela, že teraz každé jej slovo uváži, preto začala hneď za
      rána mu dohovárať. „Ani čo by bol sto zbojníkov zlapal!“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505883" name="ftn.id2505883">
        9
       </a>
       ]
      </sup>
      <span class="emphasis">
       <em>
        štok
       </em>
      </span>
      (z nem.) — truhlica v sýpke na obilie
     </p>
    </div>
    <div class="footnote">
     <p>
      <sup>
       [
       <a class="para" href="#id2578130" name="ftn.id2578130">
        10
       </a>
       ]
      </sup>
      <span class="emphasis">
       <em>
        „Dokonavše ten týden…“
       </em>
      </span>
      — večerná nábožná pieseň na sobotu od
          Arnolda Mengeringa (Zpěvník evanjelický č. 779)
     </p>
    </div>
    <div class="footnote">
     <p>
      <sup>
       [
       <a class="para" href="#id2578144" name="ftn.id2578144">
        11
       </a>
       ]
      </sup>
      <span class="emphasis">
       <em>
        širanica
       </em>
      </span>
      — široký hrniec
     </p>
    </div>
    <div class="footnote">
     <p>
      <sup>
       [
       <a class="para" href="#id2578380" name="ftn.id2578380">
        12
       </a>
       ]
      </sup>
      <span class="emphasis">
       <em>
        bengálsky oheň
       </em>
      </span>
      — prudký plameň z určitej zmiešaniny, pre veľkú
          sveteľnosť slúži na rôzne signály
     </p>
    </div>
    <div class="footnote">
     <p>
      <sup>
       [
       <a class="para" href="#id2578507" name="ftn.id2578507">
        13
       </a>
       ]
      </sup>
      <span class="emphasis">
       <em>
        tlačenica
       </em>
      </span>
      — sukňa z modrotlače, z plátna potlačeného rôznymi
          vzormi
     </p>
    </div>
    <div class="footnote">
     <p>
      <sup>
       [
       <a class="para" href="#id2578560" name="ftn.id2578560">
        14
       </a>
       ]
      </sup>
      <span class="emphasis">
       <em>
        sodoma
       </em>
      </span>
      — nezbeda, neporiadok; podľa biblického mesta Sodomy,
          ktorú Boh zničil pre neporiadny život obyvateľov (Genesis, 1, 19)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578584">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mne bolo ako-tak. Nos mi bol nabehnutý, to je pravda — i keď sa zahojil, neukazoval
      doprosta, ale kdesi napravo, čože mne — ale Žoša! Dostala od matere, preto, že otec materi tak
      zahromžil i preto, že rukáv na najnovšom oplecku mala roztrhaný. Čipky aké najparádnejšie starohorské,
    <sup>
     [
     <a class="footnote" href="#ftn.id2578609" name="id2578609">
      15
     </a>
     ]
    </sup>
    ktorými bol rukáv obšitý, boli rozdriapané. Žofa sa dosť verala, že ona nie, ale
      mať ju zahriakla: „A vari ja! A či heno ten ti chodieva do truhly!“ Ukázala ako na mňa. Ja som
      sa učupil nad nemeckou čítankou, keď som počul pravdu tak blízko popri uchu švihnúť…
   </p>
   <p>
    A zas minul celý rok!
   </p>
   <p>
    Na druhé vakácie vrátil som sa hrdo. Na štvorke. Mal som totiž štyri eminencie.
    <sup>
     [
     <a class="footnote" href="#ftn.id2578643" name="id2578643">
      16
     </a>
     ]
    </sup>
   </p>
   <p>
    To bolo na mňa dobre. Zachodili, menovite spočiatku, so mnou ani s princom. No mať, tá mi
      vari odvykla a či čo. Nezachodila predsa len tak so mnou ako so Žošou.
   </p>
   <p>
    Hneď prvé ráno som zašiel do mlyna. Majstrová ma ponúkla haluškami s vaječnicou, ale ja
      som skrivil nos — i tak dosť krivý. Ani čo by už nepamätal na ne. Majster vyšiel na mlynicu,
      zostal som s ňou samotný. Pritiahla ma k sebe a začala ma objímať a bozkávať.
   </p>
   <p>
    „Ach, ako mi odľahlo, keď som ťa zazrela, moje dieťa! Sťa keby toho môjho videla. Nevidel
      si ho tam dakde, keď si bol v tom svete?“
   </p>
   <p>
    Trochu som sa hanbil, že ma tak bozkáva. Keby to videli moji kamaráti — či by sa smiali!
      No nehol som sa, lebo mlynárky mi bolo naozaj ľúto. I slzy by mi boli vypadli, keby sa to bolo
      svedčilo na treťoklasníka.
   </p>
   <p>
    Pokrútil som hlavou, že veru nie.
   </p>
   <p>
    „Keby aspoň vedela, kde sa podelo, srdce by ma vari tak nebolelo. Ale možno sa tlčie
      pomedzi cudzí svet. Dakedy si mívam, že ho nikdy nevidia oči moje! Keby si vedel, čo sa ja
      naplačem!“ Sklonila hlavu a dlho-dlho plakala. „A pred ním nesmiem,“ riekla šeptom, ukážuc k
      dverám. „Hneď ma zahriakne, čo sa toľko mazním. Tak ho prosilo: ,Tato, preboha ich prosím,
      kúpia mi gazdovstvo!‘ A on nič. Ale teraz viem, že ho už mrzí,“ doložila bez plaču s akousi
      útechou. „Neraz ho nájdem stáť pri koši — ale on sa tají. Oj, krv nie voda: to sa nezatají!“
      Utrela si tvár a pokračovala: „Ale i on je na otca. Čo si vezme do hlavy, nedajbože! Ja som mu
      dosť: ,Neboj sa, dočkaj. Veď i Žofa príde k rozumu.‘ Ale ten nie… A čo mala proti nemu?“
      pýtala sa ma hrdo. „Čo mala? Ten sa pred hocktorým nezahanbí. A my tiež máme, chvalabohu,
      všetkého. Či tá nemohla tak v priateľstve? Aspoň peknú tvár ukázať! No — to sa mi veru
      vonkoncom nepáči…“ To už hovorila veľmi jedovato.
   </p>
   <p>
    „Ja som jej tiež dohováral,“ začal som ja.
   </p>
   <p>
    „No však!“ zvolala živo. „A mala sa na koho upriamiť — veru ten Chovanov…“
   </p>
   <p>
    „A nebanuje za Martinom?“ pýtal som sa ja.
   </p>
   <p>
    „Neviem — neviem… Ale kdeby! Mladô, nevie si ešte povážiť…“
   </p>
   <p>
    Vyšiel som k majstrovi, ktorý koval kameň.
   </p>
   <p>
    „No akože — pán študent!“ zvolal veselo, prestanúc kovať a popľujúc si dlaň, v ktorej
      držal mlatček. „Privykneš na kuľašu — ha?“ A žartoval takto dosť dlho. „No už i ja mám syna vo
      svete, sám sa kdesi zasial…“ Prestal hovoriť, trochu akoby sa bol zachmúril. Odišiel som
      domov.
   </p>
   <p>
    Doma som o tejto veci mlčal. Žoša bola mi ešte cudzejšia než vlani. Ja som sa jej
      nepritieral a ona ani nestála veľmi o mňa. Týchto vakácií pridružil som sa k otcovi. Brával ma
      sebou, keď išiel na jarmok alebo po inej práci do mesta. „Aspoň mi porátaš, aby ma židia
      nepocigánili,“ to býval jeho dôvod. A ja som vďačne s ním chodil, lebo som ho mal veľmi rád.
      Do mlyna som prestal chodiť, lebo čo som raz ta vošiel, mlynárka sa vždy rozplakala.
   </p>
   <p>
    Keď som mal odchodiť, dva dni predtým som sa šiel odobrať. Majster ležal na posteli, hlavu
      mal obviazanú mokrými obrusmi. Dostal vraj ružu do tváre.
   </p>
   <p>
    „No, vieš, kde je môj Martin?“ pýtal sa ma, keď zvedel, že som to ja. „V Pešti! A mne
      nepíše! Keby nie mojej sestry — ale tá sa s ním zišla. Nepísal ten!“ žartoval Brna. „No ale ja
      som vypravil za ním list. Ak chce, nech príde — ale on nepríde, keď je raz tam. A vieš, čo
      robí?“ Majster si odhrnul obrus od očí, aby mohol na mňa pozerať. „V mlyne ti je!“ riekol s
      takou radosťou, že som sa musel zasmiať. „V mlyne, braček! No reku, keď si v mlyne, Boh ti
      pomáhaj, synu! Tak som mu písal. To je taký amerikán,
    <sup>
     [
     <a class="footnote" href="#ftn.id2578804" name="id2578804">
      17
     </a>
     ]
    </sup>
    čo múku natenko mele. Uč sa, reku, synku! To ti nezaškodí. I tvoj otec bol vo
      svete — i ty skús. Beztoho sa tu dosť namlynáriš.“
   </p>
   <p>
    Nedá sa opísať Brnova radosť, s akou mi toto rozprával. Nebolo na ňom badať choroby — bol
      jarý, veselý.
   </p>
   <p>
    „Prelial mi olovo, hlavaj!“ začal Brna znovu. „Kdeby nie — nočnou hodinou utečie! Všakovak
      mi schodilo na um — ale som nič neriekol. Stará mi k hlave letela: ty taký a taký… Ale vždy
      som si hútal: Martin má rozum. A vidíš! Či ho nemá dostatok? Podučí sa, príde mi remeselník
      dokonalý. Ja som hneď vedel, že pre tú si on nič neurobí. Múdry človek! Pomyslel si: keď ma ty
      nechceš, rob si, ako vieš…“ Ale tu ho čosi zamrzelo. „Ja nehovorím, ako že vaša Žoša… Ja by
      nedbal, lebo takto by bola súca, nuž ale keď nechce…“
   </p>
   <p>
    „Dosť sa tá ešte nabanuje,“ riekol som ja.
   </p>
   <p>
    „No — ešte môže sa i prevrátiť, ak dožijeme, ak dožijeme.“ A Brna sa chytil za hlavu a
      postenal. „Neviem, čo toto prišlo na mňa. Celý som omrzený. Ťažko takému, čo nikdy nechorel!“
   </p>
   <p>
    Potešil som ho, že to všetko prejde, a vrátil som sa domov.
   </p>
   <p>
    „Žofa, či vieš, kde je Martin?“ pýtal som sa sestry.
   </p>
   <p>
    „Neviem,“ odpovedala koketne.
   </p>
   <p>
    „A chceš vedieť?“
   </p>
   <p>
    „A čo ma doň?“ vyšpúlila ústa.
   </p>
   <p>
    „No ty si, ty si,“ zajakol som sa od zlosti a vyšiel z izby.
   </p>
   <p>
    Práve mi kufor nakladali na voz, keď vybehla kováčka z mlyna.
   </p>
   <p>
    „Ľudia — Brna umrel! Či ste to slýchali!“
   </p>
   <p>
    Všetkých nás predesilo. Čul som, že mu je horšie; ale toto nikto nečakal. Taký chlap ako
      Brna a tak naraz podľahnúť!
   </p>
   <p>
    Nemohol som sa zdržať — vbehol som do mlyna. Izba bola prázdna, len mlynárka nariekala,
      oprúc hlavu o kozub. Ani nečula, že dakto vošiel.
   </p>
   <p>
    Na posteli ležal ustretý Brna. Usmievavá, milá tvár bola premenená. Nikto by ho takto
      nepoznal. Zastal som, nesmierny žiaľ mi ľahol na dušu. No vtom som pocítil, že som tu
      zbytočný; nemám tu čo hľadať. Vybehol som zas, nepozorovaný od majstrovej. So slzami v očiach
      lúčil som sa od mojich. Majster mi bol na ume.
   </p>
   <p>
    Keď som Žofe podával ruku, pošepkal som jej:
   </p>
   <p>
    „Vidíš, ani syna nevidel, keď umieral. To ty budeš mať na svedomí!“
   </p>
   <p>
    „Ja som ho nevyhnala!“
   </p>
   <p>
    „Pre teba utiekol z domu. Ej, budeš banovať!“
   </p>
   <p>
    Zaplakala nahlas, ale to iste len, že som sa lúčil od nej.
   </p>
   <p>
    Tohto roku mi mať zase dopisovala pomocou svojho kancelára
    <sup>
     [
     <a class="footnote" href="#ftn.id2578954" name="id2578954">
      18
     </a>
     ]
    </sup>
    Ďura Kacinu. Bolo to od nej veľa, lebo v druhej klase nedostal som ani jedného
      listu od nej. Prečo, netreba mi vysvetľovať. Tieto listy boli mi znamením, že i mať verí, že
      moje pokánie ide byť trvalé. A Kacina napredoval v svojom umení, čím ďalej obracal pero. Jeho
      listy nezáležali zo samých: Pozdravuje ťa ten a ten nastotisíckrát a tam a tam nastotisíckrát…
      Začal do nich trúsiť i veci bežnejšie, ktoré ma veľmi zaujímali.
   </p>
   <p>
    Tak v pôste som dostal dlhočižný list a na konci stálo: „Tak tu nič, čo by bolo nového.
      Iba že sa našej Žoši triafalo šťastie, a tá nechcela. Lebo Martin je už doma a melie veľmi
      dobre, všetci ľudia ho chvália, že je dokonalý majster, i mýto neberie bez poriadku, ale iba
      koľko načim. Tak bola tu ona stará i s Kováčkou, lebo sa pokladajú za rodinu, ale veru Žofa
      nechcela, nuž sme ju nesilili, lebo silená robota nebýva vraj spravodlivá. Nuž sa to celkom
      rozišlo, neviem, čo Martin urobí. Pravda, je i pôst, nuž var’ nebude teraz konať, iba ak by
      potom dakedy. Ja by nebola dbala, lebo Chovanovie bude tak i tak — odobrali ho z tretej klasy
    <sup>
     [
     <a class="footnote" href="#ftn.id2579005" name="id2579005">
      19
     </a>
     ]
    </sup>
    a musí ísť na tri roky. Plačú veľmi, že sa mu to stalo, keby ho boli aspoň na
      prvom raze vzali, už by mal dva roky odslúžené. Ale som si potom i tak — má už tie čepce, a
      keby sa vydala zaňho, musela by mať majstrovské a tieto by neboli nanič. Nuž neviem, ako bude,
      ale ako Pán Boh dá, lebo ten všetko rídi a spravuje najlepšie, len sa ho nespúšťaj, lebo keď
      sa ho spustíš…“ Tu nasledoval dlhý odsek nových napomenutí a všakových naučení. Ja som na to
      všetko hodil rukou a v mojej odpovedi ani nezaspomenul. Vedel som už dobre, čo by Žoša
      povedala.
   </p>
   <p>
    Keď prišli vakácie, šiel som Martina navštíviť. Vyrástol z neho chlap ani buk a každý
      mohol poznať, že sa udal na otca. Srdce sa mi stislo — nevedel som, ako ma prijme, keď so
      Žošou tak pochodil. Ale obavy zmizli. Ako ma zazrel, jeho sivé oči zažiarili.
   </p>
   <p>
    „Pekne vítam, pán Jožko, kde sa tu vzali?“ A moja ruka zmizla v jeho obrovskej dlani.
      Usmieval sa mi práve tak ako inokedy. Ústa sa mu pritom trochu nakrivili.
   </p>
   <p>
    „Prišiel som nového majstra navštíviť. Ale viac neprídem, ak mi nebudeš tykať.“
   </p>
   <p>
    Veru tak. Jediný človek začal mi onikať a ja i toho tak musel spražiť! Musí sa uznať, že
      sebazaprenie bolo vo mne veľké.
   </p>
   <p>
    „Ja som skúsil sveta,“ riekol Martin hrdo a veľmi vážne. „Viem, komu čo patrí. Oni robotia
      hlavou, a my iba rukami — preto zaslúžia poctivosť…“
   </p>
   <p>
    „Čo tam po tom! My sme boli kamaráti a budeme kamaráti! Vieš, ako sme dolapili Chovana?“
   </p>
   <p>
    Martin sa rozosmial. „Hej, dobre to bolo. Ale ty nevieš, čo som mal so žinkou! Nemohol som
      ju stiahnuť za humno, zamotala sa do polien. No a vo vašom dvore — to som nemohol ju nechať.
      Poď ja za ňou do dvora. Ale nazad! Musel som si nadstaviť stolec. A čo ešte! Celý som bol
      zakolomažený. Musel som sa naschvál múkou posypať, aby sa tato nedozvedeli. Ale poď dnu!“
   </p>
   <p>
    Tešil som sa, že Martin je zas ako bol ku mne. I na onikanie zabudol.
   </p>
   <p>
    „Veď vieš, čo sa Chovanovi stalo!“
   </p>
   <p>
    „Viem, ostrihali ho,“ odpovedal som.
   </p>
   <p>
    Martin pokyvoval hlavou, napchávajúc si peknú drevienku fajku.
   </p>
   <p>
    „Mňa vyreklamovali,“ pokračoval. „A nebolo by ma minulo. Ale keď je mlyn na mne, museli ma
      prepustiť. Draho mi to padlo! Radšej by slúžil päť rokov ako takto, bez tatu.“ Zamlčal sa.
      „Najviac banujem, že mňa tu nebolo. Ani na pohreb som nemohol dobehnúť. Ale to všetko taká
      samopaš. Teraz mi je i hanba, že som tak utiekol…“
   </p>
   <p>
    „Ale on sa nehneval na teba,“ tešil som ho.
   </p>
   <p>
    „Čože — to boli človek dobrý…“
   </p>
   <p>
    Sedeli sme bez slova, oddaní myšlienkam žiaľnym, ale milým. Ako Martin, tak i ja vždy som
      sa na nebohého Brnu rozpomínal. A keď mi prišiel na um, bol mi i žiaľ nad ním i milá
      rozpomienka naňho. Nič nepríjemného ju nikdy nezakalilo. Aký bol cez celý život, taký zostal
      až do smrti. Milý, veselý.
   </p>
   <p>
    Keď Martin rozpálil drevienku a belasý dym začal mu krúžiť nad hlavou, obrátil sa ku mne
      zase: „Veď vieš, že málo chýbalo, že sme sa nestali švagry.“ Prekvapilo ma, že môže o tej veci
      takto chladno, ba akoby vesele hovoriť. „Málo veru — z mojej strany nič, iba z jej. Nuž
      nechcela ma,“ doložil s úsmevom dobrodušným.
   </p>
   <p>
    „A ty sa nehneváš!“ podivil som sa.
   </p>
   <p>
    „To by bolo treba!“ zasmial sa. „A čo by sa mi nahradilo? Ja nie. Vidíš, bolo mi vtedy
      všakovak, lebo darmo je, srdce ma k nej tiahlo. Ale teraz som spokojný. Hnevom, krikom,
      zlosťou — nič si nespomôžeš. A tak mi je, že to ani nemohlo byť ináč. A keby ona sa bola dala
      nakriatnuť, možno by sme teraz oba nemali pokoja. Lebo keď nemala vôle, možno by ma teraz iba
      preklínala, že som ju prisilil. A takto bude nám obom lepšie. Ja azda inde sa zaopatrím a ona
      tiež. Ja jej žičím, ani nikdy som jej zle nezažičil.“
   </p>
   <p>
    Spoza úsmevu triaslo sa mu srdce bôľom. Dalo sa to zatajovať, ale zatajiť nie. Tá
      spokojnosť — tá tiež bola len násilná. A viem, vykúpená bola nejedným okamihom, presýteným
      horkou mukou. Nejednu noc sa ten premetal na posteli, trápený mukami daromnej lásky. No vidno
      bolo, že radšej trpí, akoby mal sestru zasýpať výčitkami. A vidno, že láska jeho je tak tuhá,
      že ani potom ju nepreklína, keď ona ju tak surovo pohrdla. To všetko som už vtedy pochopil
      úplne a k Martinovi pocítil ešte hlbšiu náklonnosť.
   </p>
   <p>
    Cez vakácie bol som v mlyne pečený-varený. Každý deň aspoň raz dostavil som sa ta; ťahal
      ma nielen Martin, ale štiavnička, pekne obíjaná, s dlhým pipasárom. Martin ju kúpil mne,
      akonáhle zbadal, že som už zasvätený do remesla; i tabak mi držal zvláštny, veľmi slabý, že sa
      mi nikdy nič zlého neprihodilo od neho. Naším salónom bol pôjdik, na ktorý sa šlo schodíkmi od
      koša. Mali sme tam malý stolík a dve stoličky. Moja bola upletená na spôsob kresla. Takto,
      hrešiac za chrbtom otcovým, a menovite materiným, nejednu hodinu som strávil v rozhovore s
      mladým majstrom.
   </p>
   <p>
    Raz som bol so Žošou samotný. Zahľadel som sa na ňu a srdce sa mi stislo. ,Taká pekná a
      sebevoľná!‘ vzdychlo sa mi.
   </p>
   <p>
    „Žofa — Žofa, čo si to len urobila!“
   </p>
   <p>
    „Čo!“ pýtala sa preľaknutá.
   </p>
   <p>
    „Takého vohľača odpraviť!“
   </p>
   <p>
    „Daj mi s ním pokoj!“ zvolala náružive, začervenajúc sa. „Ja neviem, čo ma s ním omŕzaš
      toľko, keď vieš, čo je!“
   </p>
   <p>
    „Ja ti chcem dobre.“
   </p>
   <p>
    „Kebys’ mi chcel dobre, žičil bys’ mi nie jeho, ale…“ odvrátila sa.
   </p>
   <p>
    „Keby Chovan bol iný človek! Ale ja viem, že ten dnes tu a zajtra inde.“
   </p>
   <p>
    „To je nie pravda. Ondráš je nie taký. Veď ho ty ani neznáš. Keby si s ním hovoril aspoň —
      ale takto…“
   </p>
   <p>
    „Jeho oči sa mi neľúbia. Nehľadí z nich nič dobrého. Ja viem, že ťa oklame.“
   </p>
   <p>
    „A ty by si bol rád!“ vykríkla rozhorčená a slzy jej vypadli. „Veď ja viem, že mi ho ty
      nežičíš. Ale nech — nech ma oklame,“ tu sa obrátila rovno ku mne, „ani potom nebudeš mať z
      toho osoh. Nech si ten v mlyne nesníva!“
   </p>
   <p>
    Ja som sa nahneval. Nie preto, že mňa tak upodozrieva, ako preto, že Martina potvára za
      pôvodcu mojich rečí.
   </p>
   <p>
    „Ten už dávno na teba nemyslí,“ riekol som jej.
   </p>
   <p>
    „Tak čo sa nežení, čo ťa ta vábi!“
   </p>
   <p>
    „Ja ta chcem chodiť a budem chodiť. A odo dneška sa neozriem o teba. Môžeš sa i na hlavu
      postaviť pre mňa.“
   </p>
   <p>
    „Azda ešte nezahyniem preto!“ Zvrtla sa mi a hrdo vyšla z izby.
   </p>
   <p>
    Ja som viac s ňou nehovoril o ničom takto dôverne. Ostatne sa mi vyhýbala. Bola po tieto
      dni veľmi smutná. Nie div. Čas, kde mal Ondro narukovať, sa blížil. Mne jej žiaľ nešiel k
      srdcu, ba tešil som sa. Aspoň trochu zmúdrie.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578609" name="ftn.id2578609">
        15
       </a>
       ]
      </sup>
      <span class="emphasis">
       <em>
        čipky… starohorské
       </em>
      </span>
      — čipky zo Starých Hôr, obec neďaleko Banskej
          Bystrice, v ktorej sa zaoberajú ženy podnes paličkovaním čipiek a ich predajom
     </p>
    </div>
    <div class="footnote">
     <p>
      <sup>
       [
       <a class="para" href="#id2578643" name="ftn.id2578643">
        16
       </a>
       ]
      </sup>
      <span class="emphasis">
       <em>
        eminencie
       </em>
      </span>
      (z lat. eminens) — výborné, najlepšie známky
     </p>
    </div>
    <div class="footnote">
     <p>
      <sup>
       [
       <a class="para" href="#id2578804" name="ftn.id2578804">
        17
       </a>
       ]
      </sup>
      <span class="emphasis">
       <em>
        amerikán
       </em>
      </span>
      — moderný mlynársky stroj, privezený z Ameriky
     </p>
    </div>
    <div class="footnote">
     <p>
      <sup>
       [
       <a class="para" href="#id2578954" name="ftn.id2578954">
        18
       </a>
       ]
      </sup>
      <span class="emphasis">
       <em>
        kancelár
       </em>
      </span>
      (z lat.) — pôvodne úradník, zastupujúci panovníka vo
          veciach, kde bol potrebný písomný styk, tu v prenesenom význame
     </p>
    </div>
    <div class="footnote">
     <p>
      <sup>
       [
       <a class="para" href="#id2579005" name="ftn.id2579005">
        19
       </a>
       ]
      </sup>
      <span class="emphasis">
       <em>
        odobrali ho z tretej klasy
       </em>
      </span>
      — odobrali ho na vojnu na tretích
          odvodoch
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579330">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bolo práve po semestrálnych cenzúrach.
    <sup>
     [
     <a class="footnote" href="#ftn.id2579345" name="id2579345">
      20
     </a>
     ]
    </sup>
    Vysvedčenie som zaslal domov a čakal naň odpoveď. Nemohla byť iná, iba príjemná.
      Tušiac, že v liste nájdem dva-tri obrázky, spriahol som sa s kamarátmi a moja gazdiná navarila
      nám bryndzových halušiek.
   </p>
   <p>
    V takejto pobryndzovej nálade našiel ma list materin. Z neho skutočne vypadli tri zlatky.
      „Predala som dve siahy súkna ešte pred Hodmi a z toho som to utrhla.“ Tak mi zvestoval Kacina.
   </p>
   <p>
    Začiatok bol dosť dobrý, ale koniec ma nepotešil.
   </p>
   <p>
    „Žofa len toľko, že neumrela. Panovali kiahne, nuž i jej sa chytili, iba na nitke, čo jej
      život obstál. Ale bolo by var’ i lepšie, čo by ju bol Pán Boh povolal, lebo na tvári je veľmi
      premenená, mala ju celú zliatu, ani na oči nevidela. Veru na dievča je to veľký a ťažký kríž…“
   </p>
   <p>
    Celý list bol zaplnený ťažkými starosťami.
   </p>
   <p>
    Ja som až teraz videl, že Žošu mám rád. Poslal som dlhý list a potešoval som mater, ako
      vedel. Nešťastie Žofino ma veľmi prejalo. Na rapavých ľudí nemohol som pozrieť, lebo mi hneď
      bola na ume.
   </p>
   <p>
    Keď som prišiel na vakácie, bol som prekvapený. Tvár mala celkom zmenenú. Nielen že bola
      rapavá, ale i akási spuchnutá. Všetky ťahy boli vyšinuté zo svojho miesta. Z predošlej krásy
      nezostalo ani pamiatky.
   </p>
   <p>
    Bol by ju chcel potešiť, ale ona bočila odo mňa. I keď som pozrel na ňu, hneď sa hľadela
      stratiť. ,Neborká, hanbí sa,‘ ľutoval som ju. ,Ale čo sa má hanbiť, keď si je nie vina.‘
   </p>
   <p>
    „Ako mi je teba ľúto!“ riekol som jej raz, keď sme boli sami.
   </p>
   <p>
    Tvár sa jej podliala krvou a chcela utiecť. Ja som ju dolapil.
   </p>
   <p>
    „Čo utekáš odo mňa? Veď sa ty nemáš prečo hanbiť.“
   </p>
   <p>
    „Keby bola radšej umrela!“ zvolala náružive, vymykajúc svoju ruku z mojej. „Aspoň by sa
      nemusela na toto dívať — mala by som pokoj.“ Tu si zakryla tvár dlaňou a zaplakala.
   </p>
   <p>
    „A načo dívať,“ ja na to. „Či som ti ja taký protivný?“
   </p>
   <p>
    „Lebo sa všetci radujete!“
   </p>
   <p>
    „Ale ja?“
   </p>
   <p>
    „Všetci ste radi! Len do očí sa takto ukazujete. Viem ja to dobre — a pusť ma!“ Vytrhla sa
      mi z ruky a odvrátila sa.
   </p>
   <p>
    „Ja sa neradujem,“ začal som sa brániť.
   </p>
   <p>
    „Vždy si mi závidel, kým bolo čo — teraz sa tešíš. Neboj sa, ja tiež mám oči — vidím!“
   </p>
   <p>
    „Ale čo sa ti robí, stvora!“ obkríkol som ju už nahnevaný. „Bolo mi ťa ľúto, lebo si
      prišla o to, na čom si si toľko zakladala. Ale teraz ma ľútosť prešla. Áno, radujem sa! Keď
      nemáš krásu, nebudeš aspoň taká pyšná. Trochu pokory nahradí všetku tvoju krásu…“
   </p>
   <p>
    Bol by jej ešte pohovoril i iné, ale odišla s plačom.
   </p>
   <p>
    Nezišli sme sa od tých čias, aby sme boli mohli ešte prehovoriť. Spočiatku som sa na ňu
      naozaj hneval, že mi bez príčiny ubližovala, ale pozdejšie som prehliadol všetko. Jej chovanie
      ku mne dalo sa vysvetliť z okolností, v ktorých žila. Naozaj málo ľudí ju úprimne ľutovalo —
      skoro všetci sa tešili. I jej kamarátky nemohli utajiť radosť. Tak je prirodzené, že nechodila
      medzi mladú čeľaď, ba i v kostole opustila svoje miesto a sadla si do tmavého kúta pod chór.
      Takáto zmena mohla iba rozhorčiť dievča, ktoré bolo naučené vývodiť medzi ostatnými.
   </p>
   <p>
    Ale to by vari ešte bola zniesla. Ale že ju on opustil — to ju zničilo. Bolo to na Turíce.
      Prišiel na dva dni domov a hneď šiel k nám. V prvú slávnosť mal obedovať u nás. Mať varila
      mäso v hrncoch po kolená. A on neprišiel. Potom nahotovila po večierni šišiek a fánok,
      navarila kávy, že príde navečer. Neukázal sa ten viac u nás. Ani odobrať sa neprišiel. K
      železnici šla ho vraj odprevadiť stará Sleziačka so svojou Dorkou. Po batohu niesli za ním
      merindu.
   </p>
   <p>
    Kto sa bude čudovať, že dievča stratilo k všetkým ľuďom dôveru?
   </p>
   <p>
    Preto bočila i odo mňa. Myslela, že ja sa teším, že na moje vyšlo. Snáď i výčitky ju
      trápili, že odpravila Martina. Lebo Martin začal v dedine vývodiť. Dievky pozerali za ním. Čo
      chcel, všetko previedol. Zaviedol zbierku na luster do kostola a za osem mesiacov sa
      nazbieralo dosť. Sám pán farár mu ďakoval v kostole za horlivosť. Teraz zase reparoval mlyn a
      spravil ho na dva kamene. Preto i nechodil som toľko k nemu, lebo mal mnoho roboty. Ba v jednu
      nedeľu navštívili mlyn dve panie z mesta. Druhý deň sa roznieslo, že to bola pani Kopanická,
      kupcova žena, a ponúkla mu dcéru svojho brata, bohatého mlynára z Rybníka.
   </p>
   <p>
    To všetko ju muselo trápiť, keď si pomyslela, aké šťastie odhodila od seba…
   </p>
   <p>
    „No, kedyže bude svadba?“ pýtal som sa Martina, keď som počul o návšteve.
   </p>
   <p>
    „Ja neviem,“ zasmial sa mi.
   </p>
   <p>
    „Ak sa máš, žeň sa, kým som ja doma. Chcem na tvojej svadbe dačo užiť.“
   </p>
   <p>
    „Zavolám ťa, neboj sa!“ sľúbil mi s veselým smiechom. „Ale hneď to nebude. I tak mi je
      dobre. Mama, chvalabohu, sú pri vláde.“
   </p>
   <p>
    „A pred dvoma rokmi tiež boli a predsa si sa chcel ženiť,“ chytal som ho ja.
   </p>
   <p>
    „Vieš, to je iné!“ odpovedal vážne. „Vtedy ma malo čo ťahať do ženenia. Vtedy mi
      rozkazovalo toto,“ vložil si ruku na srdce. „A teraz?“ pohol oboma plecami. „Teraz mi rozkáže
      iba gazdovstvo. A na to mama ešte stačia.“
   </p>
   <p>
    „Ty si šťastný človek!“ zažartoval som. „Prvý medzi mládenci. Dievky sa len tak trhajú o
      teba.“
   </p>
   <p>
    „Čo mi je z toho?“ A z hlasu mu zaznieval žiaľ. „Čo mi je zo všetkých, keď jedna, tá
      jedna…“
   </p>
   <p>
    Bol som ako ohromený.
   </p>
   <p>
    „Tak ty myslíš na Žofu!“ zvolal som.
   </p>
   <p>
    „Proboval som všakovak, ale nemôžem to ututlať.“
   </p>
   <p>
    „Teraz by si ju chcel!“ divil som sa.
   </p>
   <p>
    „A čo by bolo divného? Ja nemôžem akosi zabudnúť na ňu. I dosť sa premáham — a nemôžem…“
   </p>
   <p>
    „Tak choď, probuj ešte raz!“
   </p>
   <p>
    „To nie!“ ohradil sa. „To by sa nazdala, že jej chcem urobiť posmech, keď ju toto
      potkalo.“
   </p>
   <p>
    Zamlčali sme sa. Ja som ho obdivoval, bol by ho objal, do vody skočil zaňho. Ale som
      neurobil nič, ako že som mu ruku stisol.
   </p>
   <p>
    „A ja myslím, že by sa nenazdala. Možno by pristala,“ prehováral som ho.
   </p>
   <p>
    „Možno — ale to by bolo nasilu,“ odpovedal on a doložil sebavedome: „Vieš, i ja som už
      iný, ako som bol kedysi. Už nechcem sa len ženiť a vziať si, ktorá pôjde, alebo ktorú ja rád.
      I mňa musí ona mať rada. No a tvoja sestra, ako tá môže mať rada mňa, keď toľké roky… No,
      dajme tomu pokoj!“
   </p>
   <p>
    A tak i zostalo. Ja som sa už do toho nemiešal.
   </p>
   <p>
    Minulo pár pekných rokov. Zo mňa vyrástol šuhaj, všetci sa divili, kde som sa vzal. Sami
      rodičia boli najviac prekvapení. Vakácie som trávieval po suplikačkách,
    <sup>
     [
     <a class="footnote" href="#ftn.id2579688" name="id2579688">
      21
     </a>
     ]
    </sup>
    doma som býval obyčajne dva-tri týždne. To bolo málo, aby nadpriadol staré
      známosti. A i tak nebolo k tomu vôle.
   </p>
   <p>
    Po matúre som hneď prišiel domov na celé vakácie. Bolo si treba oddýchnuť. Bol by býval
      šťastný, lebo budúcnosť mi kynula váblivá, ale ja som vyhľadával najviac samotu. Túlal som sa
      po lesoch a čítal Sládkoviča. Nuž bol som zaľúbený vyše uší. Dcéra advokáta X., osadeného
      neďaleko lýcea, sadla mi do srdca. Oboznámil som sa s ňou na lyceálnom majálese.
    <sup>
     [
     <a class="footnote" href="#ftn.id2579721" name="id2579721">
      22
     </a>
     ]
    </sup>
    Vymastil som dve škatuľky pomády, ale nie na vlasy, lež na tú prázdnotu pod nosom.
      Zodral som dva páry topánok, čo som za ňou pásol. I Sofokla som zanedbal
    <sup>
     [
     <a class="footnote" href="#ftn.id2579744" name="id2579744">
      23
     </a>
     ]
    </sup>
    pre ňu. A keď som sa jej raz prihovoril, ona mi odpovedala: „Vy ste bezočivý!“
   </p>
   <p>
    Nuž nešťastná ľúbosť! Čo mi bolo z toho, že Pavla môjho suseda, hodinára, dávala mi cítiť,
      že oni majú peknú záhradu za domom! Čo mi bolo z toho, že som raz našiel nad posteľou zavesenú
      šumnú papučku s vankúšikom! ,Netreba mne papučiek, ani vankúšikov — beztoho nemám hodiniek!‘
      Tak som sa ohradil mojej gazdinej. Ba bol som taký bezohľadný, že som Pavlu ani nepozdravil. I
      vyhol som sa jej na ceste, keď sme sa mali stretnúť. Nevedel som, či Pavla prežila moje
      šikanérie, ale ja som bol naozaj nešťastný.
   </p>
   <p>
    „Len čo mu je, keby ja vedel!“ trápil sa otec, keď ma videl zadumaného.
   </p>
   <p>
    „A ja ti nepoviem,“ odpovedala mu mať. „To sa nezverí, taký pán!“
   </p>
   <p>
    Idúc raz do hory so Sládkovičom, stretol som v jednom úvoze pána farára.
   </p>
   <p>
    „No — kdeže, pán brat?“ zastavil ma.
   </p>
   <p>
    „Na prechádzku trochu.“
   </p>
   <p>
    „A čo to máte?“ A už bezohľadne siahol po knihe. Úsmev mu preletel po tvári a ten sa
      objavil ešte raz, keď ja začervenený stál som pred ním. „No — to sú pekné básne, pekné básne!“
      A zahľadel sa na mňa.
   </p>
   <p>
    „Detvana čítam,“ riekol som nevinne.
   </p>
   <p>
    „Mhm,“ prisvedčil. „Detvan je krásny. Hľa, i čistý je,“ prevracal karty jednu po druhej.
      „A tuto sa vám čosi popáčilo, že ste položili znak?“ A nemilosrdný pán farár už otvoril knihu,
      kde bol znak. „No, to je najkrajší pasus z Maríny:
    <span class="emphasis">
     <em>
      Nemožno mi ta neľúbiť…
     </em>
    </span>
    “
    <sup>
     [
     <a class="footnote" href="#ftn.id2579820" name="id2579820">
      24
     </a>
     ]
    </sup>
    Ja som skoro zamdlel, už preto, že tá sloka bola podčiarknutá červenou tužkou. „No
      Marína je viac zamazaná ako Detvan,“ doložil zlomyseľne a oddal mi knihu. „Ja som ju tiež
      vedel kedysi naspamäť.“
   </p>
   <p>
    Bol som ako na tŕňoch, najradšej by bol utiekol.
   </p>
   <p>
    „Ale, pán brat, vlastne: nastávajúci pán brat — či vás my nemáme počuť zarečniť? Čakám,
      čakám, kedy sa prihlásite, a vy sa nemáte k ničomu…“
   </p>
   <p>
    „Práve som chcel, velebný pane,“ zacigánil som si. „Ale…“
   </p>
   <p>
    „Na nedeľu je Farizeus a Publikán.
    <sup>
     [
     <a class="footnote" href="#ftn.id2579862" name="id2579862">
      25
     </a>
     ]
    </sup>
    Vidíte, vďačná téma. Dobre. Príďte, dám vám, čo bude treba a na nedeľu teda…“ V
      ten istý deň som doniesol hŕbu kníh z fary. Sestra mi vystúpila z komory a ja tam robil kázeň.
      V dome panovala neobyčajná tichosť. Iba sliepka, tá jarabá, nevedela, čo sa v komore chystá a
      zakodkodákala pod rezačkou. Ale nič viac, len dva razy. Otec hodil do nej triesku i umlčal
      navždy.
   </p>
   <p>
    Veľký deň prišiel. Pri posteli som našiel nové, strieborné cylinderky.
    <sup>
     [
     <a class="footnote" href="#ftn.id2579893" name="id2579893">
      26
     </a>
     ]
    </sup>
    Mať, neborká, pohýbala tuho zgazdované rynštiaky.
   </p>
   <p>
    Čo sa robilo, keď som vystúpil na kazateľnu, čo a ako som kázal — neviem dodnes. Vidiac
      toľko očí na seba upriamených, zabudol som na všetko. Len keď som sa po kázni modlil, videl
      som ženu, čo si utiera oči. Bola to moja mať, celú kázeň preplakala.
   </p>
   <p>
    Keď som chytil knihy a bral sa dolu, oči mi padli do lavice strán oltára. Tam sedel otec,
      červený, natešený. Požmurkal na mňa: znak, že je spokojný.
   </p>
   <p>
    Po večierni, ktorú som tiež ja odbavil, prišiel som domov. Našiel som všetkých doma. Mať
      ledva sa prevládala.
   </p>
   <p>
    „Chlap si, Jožo!“ potľapkal ma otec. „Dobre si nám vyzrubil, bohuprisám. I hlas bude, nech
      len zhrubne. A počkaj,“ šiel k armarke a preberal v nej dlho. Konečne mi podal britaniku. „Na
      — odo mňa.“
   </p>
   <p>
    „A kde ste ju vzali?“ divil som sa.
   </p>
   <p>
    On sa usmieval.
   </p>
   <p>
    „Len by bolo na inšie,“ zatínala ho mať. Nebola rada, že sa mu podarilo tak milo ma
      prekvapiť. „Na také pletky idú naše peniaze!“
   </p>
   <p>
    „No — ja aby nič!“ napaprčil sa otec. „Ona môže — ale ja nič!“
   </p>
   <p>
    Šomrúc odišiel nadurdený. Zažiadalo sa mu zájsť medzi občanov a počuť úsudok o mne. I mať
      šla „si posedieť“. Tiež to isté ju vyhnalo z domu.
   </p>
   <p>
    Mne bolo v izbe tesno. Zažiadalo sa mi ísť do prírody a podumať nad všetkým, čo som do
      dneška zažil. Vtom mi pohľad padol na sestru. Sedela pod pecou samotná, samotná. Hľadela na
      mňa, a v tých očiach zračila sa nesmelosť a obdiv. Prišlo mi jej veľmi ľúto.
   </p>
   <p>
    „A ty len doma, Žofa?“
   </p>
   <p>
    „Len…“
   </p>
   <p>
    Aká smutná odpoveď! Prisadol som si k nej, odložil klobúk a chytil ju za ruku. Bola tvrdá,
      upracovaná.
   </p>
   <p>
    „Čo ti je, že si taká smutná?“
   </p>
   <p>
    „Mne nič. Veď som ako kedy indy,“ vyhovárala sa, klopiac oči.
   </p>
   <p>
    „A čo sa mi ty nechceš zveriť? Veď máš iba mňa, jediného brata. I pod tvojou rukou som
      vyrástol, a ty si mi ako cudzia…“
   </p>
   <p>
    „Ja nie.“
   </p>
   <p>
    „Vidíš, smutná si a nechceš sa mi zdôveriť!“
   </p>
   <p>
    „Ako by ja nebola smutná!“ zašepla. „Všetci ti podarujú dačo, iba ja nie!“ Hlas sa jej
      zlomil a hlava s bujnými dosiaľ vlasmi klesla na moje prsia.
   </p>
   <p>
    ,Ako je to krásne, mať sestru,‘ myslel som si, hladiac ju po vlasoch.
   </p>
   <p>
    „Nie — neplač ty preto,“ odpovedal som, nemôžuc utlačiť pohnutie. „Pozri si ruky. Tie
      mozole, keď som ja sedel v tôni a priprával sa k pohodlnému životu. Nežiadam od teba nič, len
      aby si mi bola, ako keď sme boli deti.“
   </p>
   <p>
    „A ty sa nehneváš, keď som bola taká…“ Tu sa zasekla. „Sama neviem, čo ma to vtedy
      nadišlo.“
   </p>
   <p>
    Zaplakala na mojich prsiach a mne sa slzy tisli do očú. Taká hrdá, a naraz odokryje predo
      mnou najskrytejšiu ranu srdca. Bol som hrdý, že môžem byť svedkom týchto sĺz.
   </p>
   <p>
    „Neplač ty pre Chovana!“ tešil som ju.
   </p>
   <p>
    „Oj, za tým ja neplačem…“
   </p>
   <p>
    „Vidíš, krivdu som ti robil. Hneval som sa, že nechceš iného, iba jeho. Čo som ja vedel
      vtedy? Myslel som si, že to je ako druhý kabát preobliecť. Dnes už viem, čo je pravá ľúbosť.
      To je pohár plný sladkosti, ale po ňom zostane chuť ako z blenu. A dosť sa chceš vymotať — a
      to ťa drží za srdce ako kliešte.“
   </p>
   <p>
    Sám nechtiac vyspovedal som sa jej.
   </p>
   <p>
    „A čo je tebe?“ naraz sa obrátila ku mne. „Tebe sa čosi stalo.“
   </p>
   <p>
    „Vidíš — ja ľúbim a ona…“ hanbil som sa dokončiť. Žoša uhádla, čo chcem povedať.
   </p>
   <p>
    „To je veľký bôľ?“ pýtala sa ma, hľadiac mi do tváre so súcitom.
   </p>
   <p>
    „No — premôžeme i to!“ chlapil som sa. „Bude nám to obom na šťastie. Keď budem mať faru,
      prídeš ku mne. Budeme zase len spolu ako kedysi. Ja starý mládenec, ty stará panna. I taký
      život má svoje radosti a poéziu…“
   </p>
   <p>
    Ona sklopila hlavu — mlčala.
   </p>
   <p>
    Vyšiel som do poľa. Bol som celý zaujatý myšlienkou, ako urobím sestru šťastnou. Zabudne
      na Chovana i na potupu, ktorá sa jej minulých fašiangov stala. Muzikant z Lokce pýtal ju za
      ženu! No a do Lokce sa vydávať — to ešte neurobila ani jedna dievka, a k tomu za muzikanta!
      Pojmeme si kravy, ktoré Žoši patria a čakajú na ňu, kedy ich už odvedie mužovi. Pojmeme a bude
      nám tri svety.
   </p>
   <p>
    Na druhý deň sa mi zažiadalo vody sa napiť. Sestra skočila po krčah a bežala na studňu.
      Pozriem — ide cezo mlyn! ,Odkedyže tá cez mlyn chodí — veď vždy obchádzavala Plevovie sadom!‘
   </p>
   <p>
    Čakám, smäd ma trápil, Žoša mi nechodí. I smäd ma pomaly prešiel, keď konečne prišla. Bola
      uhriata. Priložím krčah k ústam, vody v ňom ani do polovice.
   </p>
   <p>
    „Akosi sa ti rozčrpkala,“ riekol som.
   </p>
   <p>
    „Ja neviem…“
   </p>
   <p>
    Odvrátila sa. Mala čierny kabátik a na chrbte medzi plecami bola dlaň. No nie ozajstná,
      ale otisk širokej dlane i piatich prstov, prevedený múkou.
   </p>
   <p>
    Uhádol som, čia je to ruka.
   </p>
   <p>
    „Počkaj, oprášim ťa, Martin ťa zamúčil. Vieš, ako otec hromžil, keď ťa Chovan
      zakolomažil?“
   </p>
   <p>
    „To len vymýšľaš!“ a so smiechom odbehla do kuchyne.
   </p>
   <p>
    Ja som zostal samotný. Oči sa mi otvorili a ja videl veci, ktoré sa mi včera nesnívali.
      Vzal som klobúk a šiel rovno do mlyna.
   </p>
   <p>
    Martin mal plnú mlynicu mletia, ako v prednovke
    <sup>
     [
     <a class="footnote" href="#ftn.id2580172" name="id2580172">
      27
     </a>
     ]
    </sup>
    — zamúčený stál pri múčnici a pohvizdoval si.
   </p>
   <p>
    „Čo robíš, Martin?“
   </p>
   <p>
    Prekvapený sa obrátil a podal mi ruku.
   </p>
   <p>
    „Idem múku naberať do vreca.“
   </p>
   <p>
    „Len ma nezamúč, prosím ťa!“
   </p>
   <p>
    „Ja? A čo by ťa mal zamúčiť?“
   </p>
   <p>
    „Pred chvíľou som tiež musel oprašovať — jednu osobu…“
   </p>
   <p>
    Zasmial som sa, Martin mi pozrel do tváre a rozosmial sa. Taký srdečný smiech nepočul som
      ešte od neho. V dobrom naladení, ako bol, tak ma tľapol dlaňou pomedzi plecia.
   </p>
   <p>
    „A ty to už vieš? No na moj pravdu!“ Ustavične sa smejúc vytiahol ma na pôjdik, kde sme
      kedysi fajčievali spolu. „To ti je veľmi smiešne!“ začal mi rozkladať. „Ona mi vždy hovorila:
      od teba to vyjde, od teba. To ako že odo mňa. A ja som sa jej zaprisahal, že ti nepoviem. No a
      vyšlo od nej!“ A tu sa znovu rozosmial.
   </p>
   <p>
    „Ja neviem, synku, čo ty pletieš,“ ja na to.
   </p>
   <p>
    „Nuž takto,“ začal už celkom vážne. „Ja som sa jej zaprisahal, že ti nepoviem, že sme —
      nuž veď už vieš, na čom sme. Ona sa teba veľmi hanbí, že vraj ako ti pozrie do tváre. Už po
      Veľkej noci sme sa mohli zobrať, a ona ma odkladala, že sa teba hanbí. No poraď si s ňou, keď
      ti je to taká!“
   </p>
   <p>
    Ja som pochopil, že od Žoše i toto vystane.
   </p>
   <p>
    „Ale teraz už len nebudete odkladať!“
   </p>
   <p>
    „Keď už i ty vieš — už pôjde ľahšie. Pravda, po Všechsvätých by bolo či tak, či tak. Iba
      ty by si nebol zvedel, len keď by bolo po všetkom. Ja som jej to sľúbil.“
   </p>
   <p>
    „A mne zase, že ma zavoláš na svadbu — vieš, vtedy!“
   </p>
   <p>
    „Veď ťa i zavolám…“
   </p>
   <p>
    „Ale si už sľúbil nezavolať ma!“
   </p>
   <p>
    „Ja, braček — to je iná vec. Ozaj, človek je divný tvor na tom svete,“ začal rozjímať a
      hľadieť do kúta. „Nevieš dakedy, čo robíš. Namyslíš si, že budeš starým mládencom, a všetko sa
      ti naraz zvrtne. A to urobí jeden jediný pohľad! Raz sme sa stretli, ešte o Hodiech. Pozrela
      na mňa — a ja hneď iný človek. Hneď som si dal odmerať nové šaty.“
   </p>
   <p>
    Kýval hlavou a usmieval sa.
   </p>
   <p>
    „A vieš, človek na všetko privykne,“ pokračoval v svojej prednáške. „Ja som už privykol
      držať sa za starého mládenca. Sloboda je len pekná, tak som si myslieval. I ten škovránok
      inakšie spieva, keď je na slobode a vyletí nad pole. I ten slávik baží za slobodou, i statok
      bučí, keď mu do stajne udrie vôňa z čerstvej paše. Tiež tá sloboda ho vábi… A vidíš, teraz som
      si to prevrátil. Ani ten slávik je nie samotný, i tie lastovičky vybudujú si, ľaľa, hniezdo,
      aby sa mali kde uchýliť, a len ja by mal takto sám sa potĺkať? Vidíš, taký ti je človek!“
   </p>
   <p>
    ,No ja nebudem taký!‘ umienil som si pevne. ,Keď ma raz ona nechce — dobre, budem starým
      mládencom!‘ A bolo mi akosi ľúto, keď som videl Martinovo šťastie.
   </p>
   <p>
    Pred adventom som cestoval z Prešporka domov ako novopečený teológ. Ja som bol Martinovi
      družbom.
   </p>
   <p>
    A tak Žoša je už mlynárkou. Chodí po dome zamúčená, ale takých halušiek nenavarí ako jej
      svokra.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579345" name="ftn.id2579345">
        20
       </a>
       ]
      </sup>
      <span class="emphasis">
       <em>
        semestrálne cenzúry
       </em>
      </span>
      (z lat.) — polročné skúšky
     </p>
    </div>
    <div class="footnote">
     <p>
      <sup>
       [
       <a class="para" href="#id2579688" name="ftn.id2579688">
        21
       </a>
       ]
      </sup>
      <span class="emphasis">
       <em>
        suplikačky
       </em>
      </span>
      (z lat.) — vyberanie príspevkov na chudobných žiakov
          ústavu; na suplikačky chodievali študenti počas prázdnin, najmä k farárom a
          učiteľom
     </p>
    </div>
    <div class="footnote">
     <p>
      <sup>
       [
       <a class="para" href="#id2579721" name="ftn.id2579721">
        22
       </a>
       ]
      </sup>
      <span class="emphasis">
       <em>
        na lyceálnom majálese
       </em>
      </span>
      — na majálese, ktorý usporiadalo slovenské
          ev. a. v. veľgymnázium v Revúcej, (Kukučín na ňom študoval v rokoch 1871 — 1874). Majáles
          gymnázia býval takmer národným zhromaždením slovenských národovcov.
     </p>
    </div>
    <div class="footnote">
     <p>
      <sup>
       [
       <a class="para" href="#id2579744" name="ftn.id2579744">
        23
       </a>
       ]
      </sup>
      <span class="emphasis">
       <em>
        Sofokla som zanedbal
       </em>
      </span>
      — Sofokles (496 — 406 pred. n. l.), grécky
          autor tragédií; tu značí štúdium gréckej literatúry
     </p>
    </div>
    <div class="footnote">
     <p>
      <sup>
       [
       <a class="para" href="#id2579820" name="ftn.id2579820">
        24
       </a>
       ]
      </sup>
      <span class="emphasis">
       <em>
        najkrajší pasus z Maríny: nemožno mi ťa neľúbiť
       </em>
      </span>
      — týmito slovami
          sa končí 41. strofa Sládkovičovej Maríny; pasus — stať, odsek
     </p>
    </div>
    <div class="footnote">
     <p>
      <sup>
       [
       <a class="para" href="#id2579862" name="ftn.id2579862">
        25
       </a>
       ]
      </sup>
      <span class="emphasis">
       <em>
        na nedeľu je Farizeus a Publikán
       </em>
      </span>
      — podobenstvo z biblie o
          povýšeneckom a pokryteckom farizejovi a skromnom a spravodlivom mýtnikovi (Lukáš 18, 9 —
          14)
     </p>
    </div>
    <div class="footnote">
     <p>
      <sup>
       [
       <a class="para" href="#id2579893" name="ftn.id2579893">
        26
       </a>
       ]
      </sup>
      <span class="emphasis">
       <em>
        cylinderky
       </em>
      </span>
      (z gr.) — hodinky s cylindrovým strojom, na
          kľúč
     </p>
    </div>
    <div class="footnote">
     <p>
      <sup>
       [
       <a class="para" href="#id2580172" name="ftn.id2580172">
        27
       </a>
       ]
      </sup>
      <span class="emphasis">
       <em>
        prednovka
       </em>
      </span>
      — čas pred novou žatvou
     </p>
    </div>
   </div>
  </div>
 </body>
</html>
