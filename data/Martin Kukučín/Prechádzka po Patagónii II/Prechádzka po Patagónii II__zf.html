<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523435">
       </a>
       1. Rozhľady po podniku a jeho rozličných oddieloch
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ja, ako som spomenul, nemal som vlastne pilnej práce na argentínskom plese. Na cestu som
         sa vybral zo zábavy; pripojil sa k priateľom, ktorí mali ísť sem. Hlavné mi bolo vydýchnuť
         si v božej prírode; či sa to malo stať tu, alebo inde, na to som nehľadel.
   </p>
   <p>
    Ťažko udusiť náklonnosti, ktoré nosíš zakorenené od detinstva. Hoci sa neohlášajú, to je
         len naoko; čakajú pritajené. Keď nadíde príležitosť, ich semä vzíde, vyhúkne v bylinu, že
         sa už nedá udusiť.
   </p>
   <p>
    Ja som sa teda vybral túlať, poddajúc sa ich naliehaniu. Išiel som bez určitého smeru a
         cieľa, bez práce a starosti, kam sa iní vyberajú po práci a z povinnosti. Im sa ani nesníva
         a vôbec nikomu, čo je rozvažitý, hľadať v kampe zábavy a kratochvíle. Tu je samota, prázdne
         polia; načim ísť neraz deň, kým trafíš na človeka. Keď sa s ním snímeš a lepšie si ho
         poobzeráš, presvedčíš sa, že je nie z tvojej cechy; nemá pred očami ako svoju prácu a
         lopotu, nepozerá na nič iného ako na starosti, čo súvisia s prácami v kampe a okolo statku.
         Najviac ak spozoruješ pri ňom netrpezlivosť odtisnúť čím skôr robotu, vymotať sa z týchto
         samôt, vrátiť sa medzi svet do mesta, kde je ruch a veselý spoločenský život.
   </p>
   <p>
    Nemal som druhého cieľa a záujmu, ako vydýchnuť si slobodne, poobzerať sa v kraji, čo sa
         v ňom robí, ako v ňom žijú. Mal som k tomu ešte smelosti doviesť i trpezlivého čitateľa,
         unúvať ho bez práce po odľahlých miestach, predpokladajúc, že ak ho výlet omrzí, vráti sa z
         kratšej cesty. Nech blúdi po smutnom a prázdnom kampe komu sa páči.
   </p>
   <p>
    Ledva sme sa zložili, ostatní sa dali do roboty, čo ich čakala. Ja som si začal prezerať
         okolie. Bol by som si nedbal poobzerať miesta, kde mi je súdené stráviť čas, ktorý mi
         ostáva na odpočinok.
   </p>
   <p>
    Miesto vybrali dobré, kde vystaviť domy a ostatné budovy. Podnik je akoby pod záštitou
         grúňa, ktorý horevyššie pokrýva sa hustou horou.
   </p>
   <p>
    Grúň vyzerá tu, odspodku, sťa ohromné stránky knihy, čo je roztvorená, ale prázdna,
         nepopísaná. Nebude iste nová, ale čosi staršia; stránky sú nie biele. Idú viac na žlto a na
         zelenkasto, ani stránky tých starých listín, čo premenili farbu dlhými vekmi. O Jakube ich
         presúšajú obyčajne každý rok pod opaterou úradského, čo ich obracia na jednu a druhú
         stranu, aby vykapali mole na tuhom slnci, ak sa boli do nich nanosili.
   </p>
   <p>
    Má sa ešte len písať tá kniha. Na riadky a rubriky je do nej natrahované, ako sa patrí
         na knihy obchodné a hospodárske. Vidno čiary, čo idú vodorovne od jedného kraja na druhý,
         iné zas, čo idú odhora nadol, černejúc sa na slnci. Čiary, čo idú priekom, sú prte; urobili
         ich ovce, keď prechádzajú grúňom, hľadajúc pašu; veď sa azda nebudú na ne štverať, aby
         hľadali výhľad doďaleka. Po ovciach sa dala na tie chodníky i lichva; ona tiež rada grúne,
         čo priam sú trochu strmé.
   </p>
   <p>
    Vo švíku, kde sa listy snímajú, ako keby boli zviazané jeden s druhým urobili sa
         vyjedené jarky a priehlbiny, miestami i hlboké pazuchy, čo idú temer oddola nahor, už či
         trávnatý grúň, alebo temný pás hory. Listy sa vyduli popri pazuchách a jarkoch, aby sa voda
         ľahšie zlievala do nich a potom sa už rútila nadol, vydierajúc koryto ešte väčšmi o jarných
         odmäkoch.
   </p>
   <p>
    Veru sú tie jarky nie ako švík, rovné a hladké, ale sú skorej jazva boľavá, otvorená až
         do dola, nie dobre zacelená. Voda trhá kraje, odnáša zem, necháva štrk alebo práve len holé
         bralo, poukladané po vrstvách. Vidno v nich hrboly a priehlbiny, inde balvany s vyhladenými
         bokmi, ako sedia len samým spodkom v zemi; ktovie, či sa nezvaľkajú zajtra nadol.
   </p>
   <p>
    Nad pásom hory v tej hlbokej jazve nachádza sa ustavične biely fľak snehu. I teraz sa
         tam belie, hoci tu dolu je letná horúčava. Z neho sa sciedza voda do jarku a poberá sa
         nadol, skáčuc čistá a bystrá po kamení. Jarok tečie poza domy, tam ho chytili do žliebka;
         zo žliebka padá do hlbočiny, šumiac a čľapotajúc neprestajne. Podeň môžu podstaviť nádobu,
         môžu i načierať z hlbočiny. Ukrytá je v húšťave vrbín a kalafatov. Z hlbočiny tečie kúsok
         dvorom, ale potom hneď príde k zeleninovej záhradke. Okolo jej plota skrúca sa rovno na
         pampu. V jarku, čo ide okolo záhrady, sú spravy, aby ho mohli naraziť a viesť medzi samými
         hriadkami. Hore vyššie pod grúňom, kde pole začína rovnejšie, odrazili mu jeden rukáv. Vedú
         ho malou priekopou po neveľkej okľuke k hospodárskym stavom. Odtiaľ sa i tento rukáv už
         rozlieva voľne po rovine pampy v jarčekoch, do ktorých ho narážajú, aby ju občerstvil v
         časoch suchoty.
   </p>
   <p>
    Budov je tu hodne; rozložené sú v rade.
   </p>
   <p>
    Kaštieľ je z ľahkého materiálu, zbitý z dosák, odetý plochami zinku. I krov je z takých
         plôch, majúc odkvap na obe strany. Na štíte je miesto hálky kohút. Obracia sa za vetrom;
         nespieva, ale škrípe, ukazujúc otvoreným zobákom, na ktorú stranu duje, ak by sa kto
         nemohol dovtípiť. Pod kohútom je vodorovný kríž s literami N. S. O. E.,
    <sup>
     [
     <a class="footnote" href="#ftn.id2507132" name="id2507132">
      1
     </a>
     ]
    </sup>
    aby bolo poznať, ako tuná idú štyri strany sveta.
   </p>
   <p>
    Ústrešie nie je veľké, ale podstenu ohradili, že je z nej úzka záhradôčka o tenkých
         šteblinách. V záhradke pod oblokmi kaštieľa rozrastá sa bujne akýsi kriak, ktorý práve
         teraz kvitne kvetom, veľmi podobným ľanovému. Lístie mu je dlhé a úzke, skoro ihličnaté.
         Zblížiť sa mu nehodno, obsypaný je osťami, ostrejšími od ostí bodliaka.
   </p>
   <p>
    Kaštieľ je kaštieľ. Má jedáleň, spálňu a malú izbičku. Tá je zariadená v pisáreň na
         vedenie účtov a kníh. Je to ozajstná pisáreň s policami, mapami, listinami, obchodnými
         knihami, bielym prostým stolom a stoličkou.
   </p>
   <p>
    Dom je zdnuka futrovaný doskami norvéžskeho smreka peknej červenkavej farby a tuhej vône
         smolovej. Jedáleň okrášlili pod povalou, okolo dverí a oblokov doskami, čo na obrube
         povypiľovali čipkovite. Na stenách sú parohy jeleňa, pravda, len skromného, patagónskeho;
         nie nádherné parohy nášho pyšného jeleňa. Tak alebo tak, toto sú tiež trofeje podarených
         poľovačiek. Niektorí hovoria, čo tam boli, že z poľovačky nehodno sa úfať veľkému pôžitku.
         Nie je spojená s námahou a ťažkosťami, o nebezpečí už ani myslieť. Ani tento zver vraj
         nebeží; po výstrele vracia sa na to isté miesto, pozerá vraj zadivene, čo to za poriadok.
         Kto je srdca mäkkého, netrúfa si doň strieľať, príde mu ľúto ublížiť tomuto divnému
         zvieraťu.
   </p>
   <p>
    V izbe stôl, pri stene kredenc s nevyhnutným riadom. Je tu medziiným krčah a či vari
         krbka, veľmi dobre pálená zo zvláštnej hliny; pochodí z Anglicka a je negliedená. Keď je v
         nej voda, orosí sa zvonku; voda je z nej vždy čerstvá a chladná.
   </p>
   <p>
    Posteľ v spálni je železná, ale nočné stolíky a umývadlá sú z obyčajného dreva a
         zhotovené tu na mieste z tunajšieho buka a či roble, ako ho tu volajú, práve ako stôl v
         pisárni a stoličky.
   </p>
   <p>
    V jedálni je i kreslo, ktoré zasluhuje spomenutia. Je to dielo monumentálne v každom
         ohľade, podobou i rozmermi. Zhlobili ho zo sudových dúžok tak, že je všetko v nich: nohy,
         zadné operadlo i bočné operadlá, priečka na odpočinok nohám. Bez nej by nebolo dobre, lebo
         kreslo je veľmi vysoké. Boky a sedisko sú tiež z dúh. To všetko vyfutrovali perkálovými
         poduškami, vypchatými vlnou.
   </p>
   <p>
    Vo zvláštnych policiach nachodí sa i bibliotéka. V jednej skrini Encyklopédia
         Britannica, new Werner Edition, Akron, Ohio 1907.
    <sup>
     [
     <a class="footnote" href="#ftn.id2507253" name="id2507253">
      2
     </a>
     ]
    </sup>
    V nej nájdeš všetko, čo si môžeš žiadať od takej knihy. Je v nej článok i o
         Slovákoch, ale sotva siaha do rokov päťdesiatych minulého stoletia. Padne ti dobre, hoc je
         toho veľmi málo, že môžeš čítať o svojom národe i na argentínskom plese, v reči svetovej.
   </p>
   <p>
    Pri kaštieli je kuchyňa; vystavili ju osobitne. Je to domec, vystavený z dreva; brvná
         nepoložili jedno na druhé, aby pokračovali, kým zrub príde pod krov, ako u nás stavajú
         domy; tu stoja brvná kolmo, jeden koniec v zemi, druhý sa dotýka krovu. Ostatne ani sú to
         nie brvná, ale iba sklady. Také by vyšli, keby kláty pílili po dĺžke na tri kusy.
         Vprostriedku by ostal kus hrubý, ako sú hrady pod povalou, a na krajoch by zvýšilo po
         sklade čosi tenšom. No tieto nepílili, vykresali ich, ale tiež len z väčšieho. Plochy
         vypuklej, čo je navonok, ani sa nedotkli; nechali na nej i kôru, ktorá ešte ani dnes, po
         toľkých rokoch, neopŕchla. Zvonku ostali steny v kôre, zdnuka vyzerajú akoby z dosák,
         pravda, zle ohobľovaných. Špáry medzi skladmi poupchávali trávou, ba i vlnou a zalepili
         dobrou hlinou.
   </p>
   <p>
    I tento domec má odkvap z tejto i druhej strany, ústrešie je dosť široké. Pošili ho
         veľmi vkusne a pečlive šašinou. Ani ju neviazali do snopkov. Môže sa povedať, že je to
         domec dobre a vkusne stavaný; vonkajšie steny pod kôrou sú chutné. Strecha, pekne
         pristrihnutá a pečlive pošitá, pristane mu dobre. Je to domec úhľadný sťa podarená hračka;
         pohľad naň prekvapí zvlášte na týchto stranách.
   </p>
   <p>
    V domci je kuchyňa priestranná a pohodlná so železným sporákom. Prv než prišiel sporák,
         bolo tu iste ohnisko. I teraz nad sporákom je koch, ako ho vídame nad našimi prastarými
         kozubmi.
   </p>
   <p>
    Pri kuchyni je izba, priestranná, ale nemá povaly. Vidno strechu zo spodnej strany,
         laty, ako ich preložili po rohoch i okolo lát pookrúcali drôt, aby popriväzovali šašinu,
         keď pošívali strechu. V izbe stojí varštať, po stene rozvešali náradie sťa v ozajstnej
         stolárskej dielni. Rámy na oblôčkoch vsadili poriadne, ale sa netrápili s nimi veľmi,
         zhlobili ich len tak z hrubšieho.
   </p>
   <p>
    Na stenu pri dverách, kde oblôčkov nebolo, dali policu. Je tiež veľmi jednoduchá, dielo
         nebodaj, čo zhotovili v tejto varštati. Na polici je hodne kníh: novely a romány zo zbierky
         Colonial library,
    <sup>
     [
     <a class="footnote" href="#ftn.id2507360" name="id2507360">
      3
     </a>
     ]
    </sup>
    vydávanej v Londýne. Ale sa dostali sem i knihy vážneho obsahu.
   </p>
   <p>
    Je medzi nimi napríklad veľké pojednanie o vykopaninách v Ninive a Babylone, o klinovom
         písme, čo našli na fundamentoch palácov asýrskych. Z neho sa dočítali niečo i o Izraeli.
         Jeho osudy prídu neraz do vzťahu s ohromnou ríšou asýrskou a babylónskou.
    <sup>
     [
     <a class="footnote" href="#ftn.id2507386" name="id2507386">
      4
     </a>
     ]
    </sup>
    Sú to, žiaľ, už iba zlomky nápisov, čo ostali zachované ako divom; ale bije do
         očí, že i tieto kusovité dáta súhlasia úplne s historickými knihami Starého zákona. Pôsobí
         mocným dojmom na čitateľa, keď nájde potvrdené nepodvratnými dôkazmi deje prastaré, o
         ktorých by bol azda myslel, že sú pristaré, než aby potrebovali byť pravdivé. Mnohý z
         čitateľov sa zaraduje, že historické knihy Starého zákona vykladajú deje opravdivé, že
         neobsahujú vymysleniny starých kronikárov, ale deje, ktoré sa opierajú o svedectvá
         súčasných hodnoverných svedkov.
   </p>
   <p>
    Je tu cestopis Darwina, v ktorom opisuje svoju cestu okolo sveta na lodi Beagle.
    <sup>
     [
     <a class="footnote" href="#ftn.id2507414" name="id2507414">
      5
     </a>
     ]
    </sup>
    Tá bola i vo vodách Patagónie a v úžine Magallanesa. Z tej lode vyšla výprava i
         po suchu. Vysvitá z opisu, že sa vybrala hore riekou, čo vyteká z argentínskeho plesa a
         padá do Atlantického oceánu. Na tejto ceste zašla dosť ďaleko; do plesa jej neostávalo ani
         dva dni chôdze, keď nastúpila spiatočnú cestu zasa k lodi.
   </p>
   <p>
    Sú tu i diela Thackeraya a Macaulaya. Najväčšmi ma prekvapila malá knižočka s ódami
         Horácia v latine.
    <sup>
     [
     <a class="footnote" href="#ftn.id2504873" name="id2504873">
      6
     </a>
     ]
    </sup>
    Takému hosťovi som sa veru nenazdával na argentínskom plese. Knižočku som
         našiel dosť ošúchanú; našiel som v nej i poznámky anglické. Vidno, že ju ktosi pilne
         čítaval a študoval.
   </p>
   <p>
    Za jarkom je tiež takáto budova zo skladov a pod strechou zo šašiny. Má oblôčky o
         drevených okeniciach sťa tmavé okuliare, čo nosíme, aby nás neurážalo slnce. V nej je
         sypáreň: sklad zásob, čo môže taký podnik spotrebovať do roka. Celá miestnosť je zaprataná
         vrecami, kisňami a sudmi. Vo vreciach je múka, rizkaša, rôzne lušteniny, cukor a káva tiež
         na vrecia. Kisne s tabakom, bľachovice s konzervami, s maslom až hen z Dánska; kisne s
         nápojmi a nábojmi; poriská na sekery, motyky, čakany, rylá, lopaty a mlatky, kisne s
         klincami rôznych veľkostí; klamričky a vôbec maličkosti, ktoré potrebuje domácnosť, čo žije
         osamotená, ďaleko od obchodov, aby mala temer všetkého po troche. Na dvadsať krokov od
         tejto miestnosti je zas maličký domec, ale tento vystavili z väčšej čiastky v zemi. V ňom
         držia petrolej, farby, náboje a dosť ľahko i pušný prach.
   </p>
   <p>
    Vracajúc sa ku kaštieľu, ale na jeho druhej strane, vidíme druhé stavby.
   </p>
   <p>
    Hneď prvá je dosť rozsiahla budova, poďalej trochu od kaštieľa, aby mu azda nezavadzala.
         V nej je vyhňa. V prostriedku stojí ohnisko a mechy v jednom kuse; pri ňom nákova a druhé
         kováčske riady. Pri stene je zámočnícka dielňa, má tiež veľmi pekné náradie. Nástroje sú
         rozvešané po stene, po poličkách, ale i poukladané vo veľmi dôkladnej truhle. Pri vyhni je
         hneď veľká cieňa. V nej sú teraz naše taligy. Budú si tu vydychovať po namáhavej ceste,
         ktorá sa skončila tak slávne.
   </p>
   <p>
    Tento dom už prináleží do doby prechodnej. Zrub vystavili zo skladov, ale strechu
         nepošili šašinou. Dali jej radšej krov zo zinkových plôch ako kaštieľu alebo ako
         ktorejkoľvek modernej budove na týchto stranách. Hneď pri ňom je akoby pritúlený domec z
         ľahkého materiálu; je v ňom len izbica a kuchynka; to je domec hlavného ovčiara.
   </p>
   <p>
    Zasa je tu medzera dakoľko krokov. Keď ju prejdeme, sme pri dome tiež zo skladov, ale ho
         pokryli plochami zinku. Najväčšiu čiastku mu zaujala kuchyňa s veľkým, ba môže sa povedať
         veľmi veľkým sporákom. Zaberá temer celú stenu izby. Ostatok kuchyne ponechali jedálni. Už
         k nej patrí dlhočizný stôl a pri ňom lavice. Je to tu temer tak, ako v hlavných izbách
         našich krčiem; prichodilo by len urobiť miesto sporáka šenkáreň so šrankami naokolo.
   </p>
   <p>
    „Dobrý deň!“ pozdravil som človeka, čo sa tu kutil.
   </p>
   <p>
    „Dobrý deň nech bude i vám!“ ďakuje mi už trochu obradnejšie.
   </p>
   <p>
    „Čo robíte?“ spytujem sa ho.
   </p>
   <p>
    „Na tento čas nič zvláštneho,“ odpovedá, miešajúc čosi na sporáku vo veľkom hrnčisku.
   </p>
   <p>
    „Mnoho roboty?“ pokračujem ja.
   </p>
   <p>
    „Obstojne,“ odpovedá, zberajúc dierkovanou vareškou šamotiny vo veľkom hrnci. Čo bolo na
         vareške, vykydol pri sporáku na zem. Bratku, zem vypije všetko. Poklepal rúčkou o sporák,
         aby neostalo niečo na vareške. Obrátil sa ku mne tvárou; bola okrúhla, červená v slávokráži
         vlasov, čo trčali na všetky strany. „Ste dobre cestovali?“ pokračoval on, aby sme odbavili
         obradnosti, ako už predpisuje zvyk.
   </p>
   <p>
    „Nie najhoršie, ďakujem,“ ja na to.
   </p>
   <p>
    „Mohol by vás niečím ponúknuť?“ pokračuje, ešte vždy pracujúc len na tých obradnostiach.
   </p>
   <p>
    „Ďakujem úprimne, ale na tento čas nič mi netreba.“
   </p>
   <p>
    „Vďačne by poslúžil.“
   </p>
   <p>
    „Budeme mať kedy i druhý raz,“ odpovedal som ja, „použiť vašu láskavosť.“
   </p>
   <p>
    Keď sme prebrali všetko, čo nakladá zdvorilosť, spýtal som sa ho:
   </p>
   <p>
    „Vy ste oddávna na podniku?“
   </p>
   <p>
    „Obstojne. Odkedy značili.“
   </p>
   <p>
    „Veľký podnik je toto?“
   </p>
   <p>
    „Hej, poriadny. Povetrie zdravé.“ Do sporáka vpratal dobrú hrču. Ledva sa vpratala do
         čeľusti. „Iba horúčava od tejto mašiny,“ požaloval sa.
   </p>
   <p>
    Naozaj bolo horúce tu, že vlasy dvíhalo. Od sporáka sálalo až ku mne. Na hrnčisku začala
         podskakovať pokrývka, spod nej vyhadzuje akúsi tekutinu, čo fŕka po sporáku a škvrčí.
         Podvihol pokrývku a vzbúrený var sa utíšil. Tekutina vrela, ale opľasla hodne.
   </p>
   <p>
    „Máte mnoho ľudí?“ spytujem sa ho.
   </p>
   <p>
    „Ako svedčí,“ odpovedá mi.
   </p>
   <p>
    Nuž máme dôkladné dáta, čo nám dal človek, a môžeme ísť ďalej.
   </p>
   <p>
    Pri kuchyni je miestnosť, v ktorej sú postele. To je spálňa ľudí. Že je hneď pri
         kuchyni, v zime nebude zavadzať, keď vonku štípe mráz, alebo sa leje studený dážď. V také
         časy veru nenahnevá nikoho, keď môže ísť od stola rovno do postele, nemusí si močiť nohy.
         Postele sú jedna konča druhej okolo stien, ale sú i jedna nad druhou. Koľko ľudí môže ležať
         pri zemi, toľko ich môže byť i v povetrí, vlastne na prvom poschodí. Tak to býva i v
         kajutách lodí.
   </p>
   <p>
    Taká posteľ nie je veľmi majstrovaná. Štyri kolíky do zeme, medzi nimi trámiky od kolíka
         ku kolíku, aby bolo na čo pribiť dosky, čo tvoria dno a peľasti. Mohli by sa zaobísť bez
         nich, ale spáč by ľahko vypadol z postele. Že spia jeden konča druhého, nenie nič zlého.
         Ale prečo sú jeden nad druhým? Kto by to vedel povedať? Miesta nechybuje; pampa nie je
         tesná kajuta, aby nebolo v nej miesta nadostač, aby sa mohli chlapi vyspať jeden pri druhom
         alebo jeden konča druhého. Postele sú teraz, ako vidno, zaujaté skoro všetky. Na každej je
         pokrývka z koží guanakových. Rozostreli ju tak, že je kožušinou navonok. Iste, aby sa
         prevetrila.
   </p>
   <p>
    Krútime sa tu okolo veľmi dôležitého odseku tohoto podniku; môžeme povedať, že sme mu
         pri samom žalúdku. Od sporáka sa šíri, ako sme prvej cítili, vábivá vôňa mäsa vo vare.
         Prehadzujú sa sem a ta a obracajú sa biele kusy v polievke, ako ich var hádže, sťaby
         delfíny v mori. Večera sa varí; v hrnci bude výtečná polievka z dobre mladej baraniny.
   </p>
   <p>
    Ale nemôžeme už mrhať viac drahého času, čo priam nás dobrá vôňa zdržiava a priťahuje.
         Treba sa ponáhľať.
   </p>
   <p>
    Prišli sme k budove budov, najhlavnejšej medzi všetkými. Vývodí medzi nimi, že i sám
         kaštieľ je, keď ho porovnáme s ňou, ako škatuľa alebo hračka. Mnohá dedina nemá kostola
         takého priestranného, ako táto stavba. Tým nikto nechce povedať, že by sa v čom ponášala na
         kostol. Bolo by premeniť a preinačiť mnoho, kým by z nej vystala taká vec.
   </p>
   <p>
    Je i táto budova zo zinku, i krov i steny. V Patagónii vidno hodne kostolov z ľahkého
         materiálu, ale majú už zvonku niečo, čoho nevidíme na tejto budove. Keď vstúpiš dnu, v nej
         nenájdeš už vonkoncom ničoho, čo obyčajne vídať v kostoloch.
   </p>
   <p>
    Ak dobre povážime všetko, našli by sme stĺporadie, iba že stĺpy tu neotesali ako svedčí,
         nieto aby ich boli vyzdobili napríklad hlavami alebo rezbami, akoby boli kostolné. Celá
         miestnosť je zaprataná ohrádkami a priehradkami. Dvere, čo sme cez ne vošli, sú veľké,
         akoby hlavné; mohli by sme povedať, že sú brána i na výšku i na šírku. Druhé dvere sú z
         tamtej strany; mohli by byť bočné, hoci sú tiež hodné.
   </p>
   <p>
    Dverami sme vošli najprv ako do pitvora, čo je hneď pri hlavnej bráne a nie je veľmi
         veľký. Zato ten, čo je pri zadných dverách, je veľmi priestranný. Tento, v ktorom sme my,
         je zaprataný všakovým haraburdím, ale i dôležitými riadikmi; tentam, čo je veľký, je holý,
         hoci zaberá iste viac od polovice budovy, aspoň čo do šírky; v dĺžke sa rozkladá cez celú
         budovu, siahajúc až k tomuto pitvoru. Je vyložený hrubými doskami a či azda skôr
         pomostinami ako skoro celá budova.
   </p>
   <p>
    Je v tom veľkom pitvore o holých stenách, kde nieto náradia, ani nábytku, práve teraz
         veľký stisk, sťa na nejakom zhromaždení, čo má veľmi hojnú návštevu. Je tam hlava pri
         hlave. Zhromaždenie vydržiavajú ovce, obzerajúc sa sem a tam, či príde pomoc, alebo aspoň
         dobrá rada od niekoho. Vidno, že nechápu, čo tu robia, načo ich sem vlastne zohnali. Kde-tu
         zabľačí jedna, zasa druhá, akoby volala, aby ju už vypustili. Jej jahňa ostalo kdesi vonku,
         iste sa zatáralo v kŕdli, a má i iné veľké starosti. Ale dvere sú zatvorené, akoby chceli
         povedať, že zhromaždenie sa neskončilo ešte, a ktovie, či sa i dokončí dneska. Ostáva mnoho
         čo pokonávať, len ešte trochu trpezlivosti. Trpezlivosti je čím ďalej, tým menej, hoci ovca
         je veľmi trpezlivá. Aby nepostávali len tak nič po nič, kedy-tedy vženú čiastku toho
         zhromaždenia do priehradok, čo sú jedna pri druhej na celej dĺžke stavby. Každá priehradka
         má dverce, aby sa otvorili, keď vchádzajú ovce. Keď sú už dnu, zase dverce pritvoria,
         zakvačiac háčik, alebo zvrtnúc závoru.
   </p>
   <p>
    Ináč bolo by azda lepšie pomenovať veľký pitvor inakšie. Pitvor je v domoch, kde sú izby
         a komory. Tam sú i steny, hoc i tenšie, medzi tými miestnosťami, aby ich delili jednu od
         druhej. V tejto budove vnútorných stien nieto; priehradky nesiahajú do krovu; ale iba ak by
         do výšky neveľkého chlapa, hádam i nižšie, hádam chlapovi po pazuchu. I tie urobili iba z
         lát a žŕdok, ktoré nepopribíjali najhustejšie jednu k druhej, ale iba natoľko, aby sa
         pomedzi ne ovca nepretisla. Ruka prejde pomedzi ne veľmi ľahko. Cez tie špáry, lebo je dnu
         veľký stisk, vidno, ako sa ovce tisnú a mechria; vlna im akoby kypí pomedzi latky a šťangy.
         Vidno, že je hustá a dosť dlhá, čo ináč môžeme vysloviť, že jej ovce majú dosť na sebe, ba
         mnoho. Povieme teraz už, čo je vlastne vo veci. Je to veľký košiar, preplnený ovcami; s ním
         v spojení je celý rad malých košiarikov alebo cárkov, v ktorých je tiež plno oviec. Ovci
         naostatok vyjde najedno, keď raz musí stáť v stisku, či stojí v cárku a či vo veľkom
         košiari.
   </p>
   <p>
    Zhromaždenie nemá pokonávania, iba čo sa tisne, miesi a bľačí. No zíde sa i niečo iné
         obzrieť, nielen ovce.
   </p>
   <p>
    Popri stene, čo je na protivnej strane veľkého košiara, ide celou dĺžkou budovy priestor
         dva-tri kroky šíre. Priestor ten sa podobá chodbe, iba že v nej neprechodia, ale sa
         obhadzujú každý okolo svojej roboty. Môžeš prejsť popri nich dosť pohodlne, nebudeš im ani
         veľmi na závade. Je tu i vidno, lepšie než kde inde v budove. Svetlosť padá do chodby
         oblokmi, čo sú v stene. Je ich dosť hodne, lebo sú husto jeden pri druhom. Ak už máme ťahať
         všetkému počet, môžeme udať, že ich je toľko, koľko je cáročkov: jedno osem alebo desať.
         Proti každému cárku padne po jednom obloku. Naň pozerajú ovce z cáročka s očakávaním a
         túžbou. Vidia v ňom kúsok neba, hoci nie toľko, koľko by ho mohlo nakuknúť. Obloky nemajú
         síce sklených tabiel, ale majú záclony; tie celé spustili, inde zas pridvihli na jednom
         rožku.
   </p>
   <p>
    Záclony nie sú čipkové, ba ani perkálové, ale jednoducho z hrubého zrebného plátna, z
         ktorého šijú vrecia. Visia raz nehybne a vtedy je dobre, ale neraz si vetrík s nimi zahrá,
         počne ich opálať sem a tam. Tu sa ovce zduria, čo to za robota zase, prečo sa to plátno
         hádže a hýbe. Vidia, že sa handra opála sem a tam, alebo sa i tuho hádže. Nevidia, kto to s
         ňou vystrája tie fígle. Vetrík je tiež figliar; paratiť paratí všeličo, dá sa i cítiť, ale
         vidieť sa nedá. Ovce sa ho boja práve preto, že ho nevidieť.
   </p>
   <p>
    Pod každým tým oblokom sú dvercia. Ak ich otvoríte, mohli by ste vyjsť cez ne. Iba že by
         bolo trochu ťažko prejsť, ak by ste sa nezohli hodne, skoro vo dva konce. Ostatne načo by
         ste mali cez ne vychodiť? Beztoho nevyšli by ste na slobodu, ale zas by ste sa našli v
         cáročku. Ten je máločo väčší od toho, čo je pri veľkom košiari. Najlepšie ak chceme do
         miestnosti vchodiť, alebo vychádzať z nej, aby sme sa držali dverí. Sú dosť široké a
         vysoké, aby mohla cez ne prejsť najzávažnejšia osobnosť.
   </p>
   <p>
    Počúvajúc toľko hovoriť o košiaroch, cárkoch, korraloch, hádam ste sa i dovtípili, že
         táto budova, v ktorej sme, je pajta podniku, že tu nie je zhromaždenie oviec, ani
         rokovanie, ale ustarostené bľačanie, pre ktoré sa nejednému Patagónia zdá trochu smutná a
         nudná. Nuž milozvučné nie je to bľačanie. Ale zas treba uvážiť, že ovečka prednáša, čo a
         ako najlepšie vie. Tu máme ovce všetko jemnejších druhov, sesternice linkolnom a merinám.
         Treba uvážiť, že sú tu od rána zatvorené o hlade, o smäde, v stisku a nepohodlí, že ich
         preháňajú po košiaroch a cárkoch. Necítia dych patagónskej pampy, vôňu, ktorú náš zatupený
         nos ani nevie ocítiť, ako vycibrený, jemný čuch ovčí, ktorému tak lahodí. Tu majú holú
         pajtu s košiarom. Ten, preplnený takto deň po deň a po nociach, má už i zápach trochu
         nedobrý, sťa ovčiareň, čo neopatrili, nečistili ako svedčí. Vznáša sa vo vzduchu i protivný
         ovciam zápach človeka. Tu sa neraz i zabíja a reže statok; ostane zápach krvi a na každý
         pád mäsa. Nadovšetko vládne tu pološero, po kútoch i tma; v nej sa ukazujú predmety
         znetvorené, berú na seba divné tvary a zlé prifarbenie. Či potom div, že na ovcu pôsobí sťa
         strašidlo všetko, čo sa kde v kúte pohne, alebo keď čo šuchne.
   </p>
   <p>
    Mnohé z nich sú matky; nevedia, kde sú im jahniatka. Oddelili sa akosi vo veľkej
         trme-vrme, pri preháňaní z korrala do korrala a pri vchode do pajty. Kto im povie, kde sú
         teraz? Iba čo ich čuť tak zvonku kdesi bľačať: plačú za materou, hladné a smädné. Materi je
         škurát plný, napuchnutý, až praští od hojnosti životodarného moku.
   </p>
   <p>
    Aby ich starosť bola ešte väčšia, od rána nerobia s nimi nič iného, ako ich preháňajú z
         korrala do korrala, z väčšieho do menšieho. Malý honelník sa zabáva, kráti si čas pri nich,
         ako môže. Búcha trieskou po zábradliach, práve im nad hlavou; vezme prázdnu odhodenú
         bľachovicu akejsi konzervy, hodí do nej niekoľko skaliek: hrká, sťaby sa krov rúcal na
         hlavu. Indy zavieva kusom starého vreca, alebo práve svojím kabátom, šibajúc ich po hlave
         sťa krídlo hrozného vtáka, čo má plešivú hlavu a tiež holý kus hrdla, čo odnáša jahňatá v
         pazúroch, ba i jarku a nevládnejšiu ovcu, keby na to prišlo.
   </p>
   <p>
    Neraz je ešte horšie. Vteperí sa medzi ne do korrala starý, bruchatý ovčiar. Nadŕda sa
         za nimi a huláka: „He-he-he! Ha-ha-ha!“ Alebo dovedie svojho otroka, havkáča Melongu,
         rozkáže mu brechať, až ťažko počúvať. Melonga, horší ako gazda, breše ani by ho bol najal i
         uštipne zubmi za stehno alebo za ucho.
   </p>
   <p>
    Nuž robota je robota: v chvate sa preháňa, nadužíva sa, robia sa i prechmaty. Striženie,
         práce plné ruky. Treba sa ponáhľať, aby sa robota odtisla. Na tom, kedy sa skončí, visí
         celý osoh podniku. Dôchodok treba zabezpečiť, rozmnožiť ho, ak sa len dá. Ten cieľ je pred
         očami, neobzerajú sa na maličkosti, veci pobočné a smiešne. Ovce načim vohnať do veľkého
         korrala v pajte, aby boli naporúdzi, keď sa pohne robota. Z veľkého prehnať do malých
         cárkov, aby boli jednostaj plné, kým ide denná robota. Keby ostala pajta znezrady prázdna v
         najväčšej robote, keby sa minuli ovce z cáročka, aký by to bol poriadok? A nahnať ich už
         načim, čo ako; vieme, ona ta nepobeží sama ani jedna. Že za ňou hrkajú, alebo tlčú trochu?
         Mnoho buchu a šuchu, ale škody nieto. Nepadne jej zato koruna z hlavy, ani sa jej mlieko
         nesekne od ľaku. Psom je prísne zakázané hrýzť a trhať. Nech sa opováži, ovčiar by ho zle
         vyšľahal širokým korbáčom. A šteňa je šteňa; mladosť pochabosť. Ak uhryzne trochu, čo škodí
         to uhryznutie? I blcha hryzie a štípe, ešte sa i hniezdi, zato sa nikomu nič neublíži.
         Teraz bľačia a plačú, o chvíľu budú sa radovať, keď sa vyhrnú z korralov od grúňa alebo na
         pampu. Taký je život…
   </p>
   <p>
    A nikto si neberie k srdcu ich bľačanie. Honelník a i Manuel, ak chlapec sám nestačí,
         vháňajú materiál do cárkov, aby ho nechybovalo a bolo, ako má byť. Treba vyhovieť týmtam,
         čo sú napredku v tej dlhej chodbe. Oni sa ponáhľajú, treba sa teda ponáhľať, aby robota
         nesekla. A aká robota! Chlapci, mocní a vyskúsení, narábajú s ovcou ľahko, sťaby to bola
         hračka.
   </p>
   <p>
    Tam sú v tom dlhom priestore jeden pri druhom. Každý má svoj oblok, aby mu dával svetla
         a povetria, koľko treba; má svoj cároček, z ktorého čerpá materiál do roboty, berie ovce
         pod nožnice. Má svoj cároček i tam vonku, do ktorého vysotí ostriženú ovcu. Má na svojom
         stĺpe tabuľku, na ktorú pán správca večerom, keď sčíta a vypustí ovce z cáročkov, zapíše,
         koľko ich prešlo dnes cezeň ostrižených.
   </p>
   <p>
    Strihanie samo pre týchto hrdinov je vec ľahká. Záleží na telesnej sile, na tom, či si
         zdravý a cítiš chuť do práce, či máš do nej náladu a zbehlosti nadostač. Kto nie je úplne
         zdravý, dobrej telesnej sústavy, nech sa nepodberá na robotu v kampe. Mľandravý, rozmaznaný
         človek nech ostane doma. Vyžaduje sa od človeka, ktorý chce v kampe pracovať, i telesná
         sila, obhoditosť, pevná vôľa, vytrvalosť v práci a veru i obetivosť. Kto sa v tom necíti,
         bude sa zle mať. Nevyšvihne sa nikdy na zelenú ratolesť. O zbehlosť je najľahšie. Nadobudne
         sa chytro, kde nechybuje vôle a odhodlanosti oddať sa životu v kampe. Obeť je veľmi značná,
         treba obetovať pohodlie, zabudnúť na zábavy a kratochvíle, čo poskytuje mesto a i dedina
         hádam.
   </p>
   <p>
    Tí, čo pracujú v dlhej chodbe, považujú sa za výber medzi robotníctvom. Cestujú svojou
         príležitosťou ako vážne osoby; každý má svojho koňa pod sedlo, nejeden i druhého na
         batožinu. Poniektorý cestuje s celou tropillou. Je vážený hosť na každom podniku, i ak
         nemajú preň roboty. Ak je práca v prúde, vtedy je tiež vítaný. Jeho tropilla sa pasie v
         kampe; on má posteľ a svoje miesto za stolom. Berú naň ohľady, preukazujú mu zdvorilosti a
         pohostinstvo. V čas práce jeho vôľa, alebo i pokyn, sú zákonom.
   </p>
   <p>
    Keď sú práce v behu, vstávajú o pol siedmej. Pijú kávu alebo čaj a idú do roboty. O
         ôsmej zvoní majster mlatčekom o visiacu železnú tablu, volajúc na raňajky. Predloží im kávu
         alebo čaj, čo kto radšej. Biely chlieb, ba na mnohých miestach babu „giz“,
    <sup>
     [
     <a class="footnote" href="#ftn.id2505557" name="id2505557">
      7
     </a>
     ]
    </sup>
    čo sa podobá guľaši, iba že obsahuje viac zeleniny. Pečienka, skoro vždy pečené
         rebrá, pripravené dobre. O dvanástej je obed, kde sa dáva polievka, varená baranina, giz,
         pečienka, káva alebo čaj. O štvrtej je olovrant s kávou; kto chce, môže mať i pečienku.
         Večera o siedmej je asi taká ako obed.
   </p>
   <p>
    Nuž hladu nikto neprenáša. Čo je na podniku najlepšieho, to ide strihačovi. Opojných
         nápojov nedávajú, nedovoľujú, aby ich kto donášal na podnik. V nich je koreň všakového zla;
         podnik rád vyhne pohoršeniu, keď môže. Pri robote majú ľudí na obsluhu. Honelník im nadháňa
         ovce do cárkov, druhí robotníci odnášajú vlnu, čo nastrihali. Manuel im ide dohnať ovce z
         kampa predpoludním a pred večerom. Nemajú druhej starosti, ako bedliť na svoju robotu.
   </p>
   <p>
    Tá ich práca ide rezko a hladko, sťa po loji.
   </p>
   <p>
    Otvorí dvercia na cáročku; cároček má nielen dvercia, ktorými sa ovce doň vháňajú z
         veľkého košiara, ale i tie, čo vychodia na priestor, kde sa strižie. Otvorí dvercia šmahom,
         zdrapí ovcu za šiju alebo v tyle, postaví ju pred seba a zatvorí dvercia od cárkov, zvrtnúc
         drievko. Ak by sa chcela niektorá priochotná prešmyknúť, keď sú dvercia odchýlené, on ju
         zhatí kolenom, kým ich nepričapí. Nemrhá drahý čas na okolky a úvodné slová. Ovcu neviaže,
         ako robia naše gazdiné, keď strižú, ani neputná. Bola by babračka; ani strihača by veľmi
         nectilo. On si ju môže utrímať sám, ani jej neublíži a ovca nebude sa môcť hádzať priveľmi.
         Nič jej nebude, len aby sa nehádzala bez poriadku a nevzpierala priveľmi. Nasleduje reťaz
         pohybov a postavení, mohlo by sa povedať hmatov, ako ich má každé remeslo, už či je
         čižmárske alebo holičské. Je to spôsob ustálený skúsenosťou, ako sa držať a čo robiť v tom
         alebo inom odseku roboty, aby išla čo lepšie od ruky. Tie sa treba naučiť, mať ich v hlave
         a prstoch, ak si chceš pri robote poradiť.
   </p>
   <p>
    Posadí ovcu pred seba, chrbtom ju obráti k sebe. Drží ju trochu ležiačky, aby zadné
         paprčky boli dohora, nehrabali po zemi. Jej hlava trčí strihačovi spod ľavej pazuchy,
         pyskom do neba. Ostrižie niekoľkými strihmi prsia, brucho a vnútorné plochy stehien. Tu je
         vlna vydratá, riedka; padá v osamelých kostruboch. Strižie sa viac kvôli peknému výsledku
         než kvôli vlne, lebo jej je málo a má neveľkú cenu. Ale i tu hľadia na to, že „babka k
         babce“, neradi zohrdia ani kostrubík. Pri päťdesiatich tisícoch vyjde ich predsa mnoho.
         Vráti sa na prsia a na hrdlo, obkročiac pravou nohou ovcu. V Patagónii držia sa ovce módy,
         že nosia boa okolo hrdla okrútené jeden raz, neraz i dva razy. Trochu je to i smiešno; keď
         obráti hlavu, ukáže sa akoby bola v tých závojoch ako vmurovaná. Boa sa podstrihuje rúče z
         dolnej plochy i na bočných plochách hrdla, aby sa uvoľnilo. Hlavu ostrižie, kde sa čo
         nájde; tiež viac kvôli úplnosti a dôslednosti než cene vlny, čo sa jej tam nájde. Strihač
         prikrčí ovci hlavu pyskom na prsia, čo môže lepšie, prehodí cez ňu to boa nazad, ako keď
         snímajú bohatej pani kupcovej z rohu ulice ťažkú zlatú reťaz, čo si zavesí, keď ide do
         kostola, s peknými zlatými dukátmi starej mince, aby sa prevetrili z času načas. Dáva
         pozor, aby sa boa neroztrhlo. Roztrhať, čo príroda vystanovila v jednom kuse, bola by
         prinajmenej ťarbavosť. Ostrižie tylo, zadnú plochu hrdla i kus chrbta asi po lopatky. Teraz
         už ovcu prestrie, takže ostane temer ležiačky na boku. Strihač vkročí nohou do medzery
         medzi predné a zadné nohy; mohutnými, smelými strihmi ide po boku a tej strane chrbta, čo
         hľadí dohora; hlavu ovce má pricviknutú pod ľavou pazuchou sťa gajdoš svoje gajdy.
         Ostrižený bok i vonkajšia plocha stehna na jednej strane; obráti ju na bok, čo práve
         ostrihal, ale prvej odkopne rúno, aby ho ovca nepriľahla a neroztrhala paprčkami, keď sa
         začne hádzať a kopať. Ostrižie túto stranu ako predošlú. Postaví ju na nohy a obráti k
         dverciam, čo sú pod oblokom; ostrižie jej ešte chvost a zadné plochy stehien. Majúc ju
         obkročenú, otvorí dvercia a vpustí ju do cárku, čo je vonku. Ovca sa akoby zarazí, zľakne
         sa, že má ísť von kamsi, na neznáme miesto. Nezbadá v rozčúlení, že je to zlatá sloboda. Ak
         sa vzpiera, strihač ju jednoducho vysotí, pričapí za ňou i tie dvercia.
   </p>
   <p>
    Ovca je ostrižená.
   </p>
   <p>
    Netrvá dlho tá robota, to je pravda, ale je tuhá a namáhavá. Je ťažká, lebo strihač nemá
         polohu veľmi pohodlnú, práve v chvíli, keď je robota najťažšia.
   </p>
   <p>
    Kým sa strihač zapodieval pri dverciach s ostriženou ovcou, za ten čas šarvanec, čo je
         na to ustanovený, priskočí, kde je ostrižená vlna. Zhabe ju do náruče a odnáša na patričné
         miesto, aby tu nezavadzala. Ak chlapec nestihol urobiť túto robotu, urobí ju sám strihač;
         odhrnie nohou vlnu na stranu, kde nebude medzitým zavadzať. Urobí na svoju tabuľu štrich
         alebo už paličku na znamenie, že zas ostrihal jednu ovcu.
   </p>
   <p>
    A už otvára cároček, kde čakajú neostrihané. Berie za tylo prvú, ktorá mu príde pod
         ruku, a začína svoju robotu znova.
   </p>
   <p>
    Nožnice sú niečo inakšie ako tie, čo sa užívajú pri druhých prácach. Nemajú klinca,
         okolo ktorého sa pohybujú, otvárajú a zatvárajú, čo ich tiež drží dovedna. Sú to jednoducho
         dva nože, dosť dlhé trojuholníky, ich krátky výbežok, čo im je odzadku, má priletovanú
         oblúkovitú spruhu. Nemajú ušiek, do ktorých sa vložia prsty a palec. Nožnice tieto držia v
         dlani, ako ktorýkoľvek nástroj: keď ich stískajú, nože šprihajú jeden popri druhom,
         odstrihnú, čo príde medzi ne, lebo ich naostria ani britvu. Sám strihač ich ostrí na
         osličke, ktorú má pod tabľou na zábradlí svojho cárku. Keď sa obderú, čo sa stane dosť
         skoro, dajú mu nové. V sypárni ich bude ešte niekoľko tuctov.
   </p>
   <p>
    Ovce nekúpu pred strižením. Ani by nebolo prečo, beztoho sú dosť čisté. Pampa je čistá,
         všade samá tráva, nemá sa odkiaľ popriliepať nečistota na rúno. Pravda, kde je kamp
         pieskovitý, rúno sa naplní pieskom. Ale piesok sa nedá vymyť; vniká až do vnútorných
         vrstiev rúna, k samej koži. Tým horšia pokuta strihačovi a jeho úbohým nožniciam.
   </p>
   <p>
    Je pravda, že sa ovca potí. Pot prischne na vlnu zvlášte v týždne pred strihaním; je i
         horúčava väčšia a rúno priťažké. Ten pot je povahy tukovitej, vlne neškodí, naopak, dodáva
         jej ceny, lebo jej dodáva váhy. Vlna sa predáva, ako vieme, na váhu. Stáva sa neraz, že
         objem je ten istý, ale váha veľmi rozdielna. Miera ovsa váži menej od miery pšenice. Také
         rozdiely pozorovať i vo váhe vlny. Čím je ovca tučnejšia, väčšmi sa potí, vlnu bude mať
         mastnejšiu, menej jej pôjde na váhu. Kto chce teda mať vlnu veľmi dobrú a ťažkú, musí mať
         ovce tučné a v dobrom zdravotnom stave. Keď je rok dobrý, paša bujná, ovce majú vlnu ťažkú,
         dávajú väčší dôchodok. Ak je kamp neúrodný, ale držia v ňom oviec málo, tiež budú dobré a
         budú mať vlnu dobrú.
   </p>
   <p>
    Môžeš si teda ľahko vybrať, kam smerujú tieto naučenia. Nesmieš prepĺňať kamp väčšmi,
         než dovoľujú jeho rozmery a bohatstvá. Ak držíš oviec viac než prichodí, budeš mať i vlny
         viacej vriec, ale tie budú vážiť menej, ako by mali. Získal si na objeme, ale čo ti to
         osoží, keď si utratil na váhe. A utratil si hodne, lebo si si zadovážil daromných výdavkov.
         Výdavky ti narástli pri strižení, lebo musíš platiť od hlavy, nie podľa váhy. Narastú ti
         trovy za prevoz vlny, lebo ti zaberie viac miesta v karretách, než by zodpovedalo jej váhe.
         Ako vidíme, lakomý majiteľ klame a obkráda sám seba. Počtom oviec nerozmnožuje dôchodky,
         ale si zväčšuje výdavky. Keď bude ovce predávať mäsiarovi, alebo na frigorifik, vyplatia mu
         váhu mäsa. Ak ich nechá vychudnuté na zimu, môžu mu pokapať do nohy. Chudá ovca zimuje zle,
         nevydrží dlhší pôst a zimu, ako keď je tučná.
   </p>
   <p>
    Veru tak. S prírodou treba kupčiť statočne, ona sa oklamať nedá. Má pravidlá a zákony,
         od ktorých ju nepohneš ani o vlas. Jej vnútorné zriadenie a hospodárstvo má cesty vymerané,
         zásady veľmi presné a pevné. Z pazderia sa nedajú motúzy súkať.
   </p>
   <p>
    Majiteľovi nepozostáva, ako pokoriť sa prírode, držať sa prísne jej zásad. Nebude držať
         viac oviec, než kamp dopúšťa. Podjeseň poprezerá dobre kampy, koľko môžu chovať statku. Zem
         sa tiež nedá uprosiť, nedá si vylákať viac, než môže a chce darovať.
   </p>
   <p>
    Ostatne tieto zásady sa uplatňujú všade. Lakomý všade pochodí zle. Seje husto, že bude
         viacej pšenice, a ošudí sám seba. Zrno bude šťúple, zarazené, bez váhy, že ho musí vysypať
         medzi zadky. Nasadí zemiakov husto, že ich bude veľa. To je pravda, že sa ich urodí mnoho,
         ale budú samý drobizg, súce len pre ošípané. Nasadí priesady husto, aby bolo kapusty veľa.
         Keď ide sekať v jeseni, bude mať miesto hláv chrasty. A tak vo všetkom. Lakomému klepnú
         zuby naprázdno; kto chce mať mnoho, nebude mať ani to, čo by bol mohol mať. Zem ho naučí,
         aby si nemíval, že môže od nej dostať viac, než mu patrí.
   </p>
   <p>
    Kto vidí po prvý raz strihať, zarazí sa nad silou a obratnosťou strihača. Ovca za ovcou
         ide z cárku vnútorného do toho vonku, mnoho ráz ju vysotia nasilu. Spôsob a priebeh práce
         premysleli dobre, zdokonalili skúsenosťou a tradíciou. Kto chce strihať dobre, musí sa
         dobre naučiť zaobchodiť s riadom a ovcou. Kto si neosvojí poriadne všetky zvraty a obraty,
         nebude mať zdaru pri práci ani chuti do nej a sotva veru oslepí diváka svojimi výkony.
   </p>
   <p>
    A predsa ma odstrašilo, keď som vyrozumel, — neviem či som sa neklamal — že títo ľudia
         neradi, keď sa na nich dívajú, a čo ich hneď i obdivujú. Možno sa im ukazuje, že je
         neslušné alebo hádam nespravodlivé, keď sa divák prizerá, ako hrdlujú. Možno ich roztrpčuje
         nespravodlivosť, že hrivny sú zle rozdelené, výhody sú nerovné. Alebo hádam práca sa im
         bude ukazovať ponižujúcou. A práca, už aká je koľvek, vyvyšuje, šľachtí a ctí každého, kto
         sa jej drží čestne a svedomite. Treba uznať, že táto robota doriadi robotníka veľmi. Možno,
         nie mu je po vôli ukazovať sa ľuďom v tomto stave.
   </p>
   <p>
    Oblečie sa do najhorších šiat, aké mal na bydle. Sú ľahké, aby neprekážali v pohyboch a
         nehriali priveľmi. Horúčava je už v samom povetrí, ale tá sa stupňuje, keď je ovca hneď pri
         tebe s tým teplým kožuchom a ty musíš sa okolo nej namáhať a veľmi ponáhľať. Robotník sa
         potí, že ho znoj polieva. Vlna je mastná, masť sa lepí na ruky a na šatstvo; ruky sa mu
         lesknú sťa mäsiarovi. Šaty nasiaknu znojom a masťou, lepia sa mu údy. On, naučený nosiť sa
         dobre, neraz i vyberane, možno sa hanbí v takýchto šatách a nerád sa v nich ukazuje pred
         zvedavým divákom. Divák tiež nevnikne vždy do pravej podstaty veci, posudzuje a neraz i
         odsudzuje na prvý pohľad, ako sa mu vec ukáže.
   </p>
   <p>
    Celý spôsob života je tu zmenený, inakší než napríklad v meste. Po tuhom znojení príde
         veľký smäd, ten ho núti, že podchvíľou letí k nádobe s vodou, čo ju honelník donáša z
         jarčeka. Pán správca sype do nej niečo krúpam podobného; strihači pijú túto zabielenú vodu
         premiešanú krúpami. Boja sa piť hádam toľkú vodu samú.
   </p>
   <p>
    Prudká, namáhavá robota, neprestajné znojenie, užívanie vody vo veľkom množstve, ktorá
         sa zas všetka temer vyparí pórami kože, to všetko pôsobí mocne na celú telesnú sústavu. Keď
         skončili robotu, ktorá môže potrvať dva i tri mesiace, títo ľudia vracajú sa do mesta
         trochu vychudnutí, ale sú zdraví, osviežení, i sami oni cítia sa dobre. Poznať im, že sú
         mocní, otužení, akoby vymladení. Namáhavá práca, potenie a vypláknutie telesných štiav
         toľkým množstvom vody vyčistilo telo, vysotilo a vymylo z neho všakové záškodniny, ktoré by
         sa tam boli kopili a ukladali po rozličných kútoch. Telo bez práce a v polihovaní nemôže sa
         sprostiť takých nezdravých látok, takže začne pochorievať, ak ho neočistia. Táto práca
         čistí a vymýva telesnú sústavu hádam lepšie než sezóna v kúpeľoch, kde idú chorľaví užívať
         minerálne vody, brať kúpele, horúce alebo studené; vôbec hľadia mať na umelý spôsob
         vonkajšiu a vnútornú očistu tela a jeho štiav, čo si dobrý robotník pri svojej práci
         zadovážil zadarmo. Oni sa preporoďujú telesne každým rokom, zadovažujú si nielen hybkosť a
         silu tela, ale i pružnosť a veselosť mysle. Preporoďujú sa i peňažne. Každý deň práce
         vynáša im pekný groš. Práce v kampe platia vôbec veľmi dobre. Očista sa dotkne i stránky
         mravnej; za mesiace odhodia zlé obyčaje z mesta, neraz ich i zabudnú navždy. Vyhnú sa
         výstupkom a pokušeniam, ktoré číhajú v meste na mládež. Môžeme povedať, že letné roboty v
         kampe sú pre čestný, pracujúci ľud ozajstným požehnaním v každom ohľade.
   </p>
   <p>
    Platia od hlavy: toľko za ovcu. Platia jednako za ovce opršané, čo majú na chrbte len
         kde-tu chĺpok vlny, i za škopce a jarky, čo vlečú veľké, ťažké rúna a nie sú pri robote
         veľmi trpezlivé. Za barany sa už platí vždy viacej; kto ho strižie, musí mať nielen silu,
         ale i zbehlosť a skúsenosť. Len chlap mocný a obratný môže prevládať a ukrotiť ohromného
         barana, aby sa dal ostrihať. Jeho hlava so zakrútenými rohmi môže poudierať strihača ťažko
         a nebezpečne, ak si nevie dávať veľký pozor. Je to už temer umenie a nie robota; zaslúži
         zvláštnej odmeny a uznanlivosti.
   </p>
   <p>
    Práca takto ide deň po deň, od rána do večera, v nepohodlnej polohe. Strihač pracuje
         prihnutý, neraz skrčený. Často si musí prikľaknúť k ovci. Celý deň takto a deň po deň práca
         táto sa zunuje. Je kosba tiež robota tuhá; kosec musí mať mnoho sily a vytrvalosti. Kosec a
         strihač sú hrdinovia práce. Pred nimi sa patrí pokloniť hlboko.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507132" name="ftn.id2507132">
        1
       </a>
       ]
      </sup>
      <span class="emphasis">
       <em>
        N. S. O. E.
       </em>
      </span>
      (špan.) — skratka označenia svetových strán:
               Norte (sever), Sur (juh), Oeste (západ), Este (východ)
     </p>
    </div>
    <div class="footnote">
     <p>
      <sup>
       [
       <a class="para" href="#id2507253" name="ftn.id2507253">
        2
       </a>
       ]
      </sup>
      <span class="emphasis">
       <em>
        Encyklopédia Britanica, new Werner Edition, Akron, Ohio 1907
       </em>
      </span>
      (angl.) — Britská encyklopédia, nové Wernerovo vydanie, Akron, Ohio 1907
     </p>
    </div>
    <div class="footnote">
     <p>
      <sup>
       [
       <a class="para" href="#id2507360" name="ftn.id2507360">
        3
       </a>
       ]
      </sup>
      <span class="emphasis">
       <em>
        Colonial library
       </em>
      </span>
      (angl.) — starobylá knižnica
     </p>
    </div>
    <div class="footnote">
     <p>
      <sup>
       [
       <a class="para" href="#id2507386" name="ftn.id2507386">
        4
       </a>
       ]
      </sup>
      <span class="emphasis">
       <em>
        O vykopaninách v Ninive a Babylone… o Izraeli. Jeho osudy prídu neraz do
                  vzťahu s ohromnou ríšou asýrskou a babylónskou.
       </em>
      </span>
      — Ninive bolo hlavné
               mesto starovekej Asýrie. Anglické a francúzske vykopávky, ktoré sa konali od 40.
               rokov XIX. storočia v dnešnom Kujundžiku a okolí, odokryli zvyšky mnohých chrámových,
               palácových, umeleckých a písomných pamiatok. R. 734 — 732 pred n. l. Asýrčania dobyli
               Kanaan a vyvrátili kráľovstvo izraelské. Mnoho Izraelov odviedli do Asýrie do
               zajatia.
     </p>
    </div>
    <div class="footnote">
     <p>
      <sup>
       [
       <a class="para" href="#id2507414" name="ftn.id2507414">
        5
       </a>
       ]
      </sup>
      <span class="emphasis">
       <em>
        cestopis Darwina, v ktorom opisuje svoju cestu okolo sveta na lodi
                  Beagle
       </em>
      </span>
      — Charles Robert Darvin (1809 — 1882), anglický biológ,
               zakladateľ vývojovej teórie, roku 1831 sa pridal k výprave na lodi Beagle, ktorá mala
               na ceste okolo sveta konať vedecké štúdiá. Priebeh tejto päťročnej cesty (1831 —
               1836) opísal v diele Journal of Researches into the Natural History and Geology of
               the Countries visited during the Voyage of H. M. S. Beagle Round the World by Charles
               Darwin, London 1839. Cesta sa konala pozdĺž Brazílie a Patagónie, úžinou
               Magallanesovou, pozdĺž mnohých tichomorských ostrovov a okolo Afriky späť do
               Európy.
     </p>
    </div>
    <div class="footnote">
     <p>
      <sup>
       [
       <a class="para" href="#id2504873" name="ftn.id2504873">
        6
       </a>
       ]
      </sup>
      <span class="emphasis">
       <em>
        diela Thackereya a Macaulaya… knižočka s ódami Horáca v
                  latine
       </em>
      </span>
      — Wiliam Makepeace Thackeray (1811 — 1863) je anglický
               románopisec a novinár; Thomas Baginton Macaulay (1800 — 1859), je anglický historik a
               politik. S Macaulayovými dielami sa zoznámil Kukučín za pražských štúdií v preklade
               J. Váňu Úvahy historické a literární, 1899). Macaulayove diela čítali v spolku
               Detvan; Quintus Horatius Flaccus (65 pred n. l. — 8 pred n. l.) je rímsky básnik.
               Jeho Ódy vyšli v štyroch knihách.
     </p>
    </div>
    <div class="footnote">
     <p>
      <sup>
       [
       <a class="para" href="#id2505557" name="ftn.id2505557">
        7
       </a>
       ]
      </sup>
      <span class="emphasis">
       <em>
        Giz, guiz
       </em>
      </span>
      (zo špan.) — jedlo z mäsa a zeleniny
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578065">
       </a>
       2. Novšie rozhľady, deje a príhody všeobecné i mimoriadne
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vlnu spod nožníc odnáša šuhaj, čo je už na to ustanovený, aby nezavadzala. Vyjde jej
         skoro plné náručie od jednej ovce. Ak mu prihára, odnesie ju i od dvoch, ba i troch oviec.
         Musia ju obriadiť, radšej hneď ako pozdejšie. To robia práve v tom pitvore, do ktorého sme
         vstúpili, keď sme vošli do pajty.
   </p>
   <p>
    Majú tam stôl, ktorý zas nie je ani celkom stôl. Má tablu, ale tá je iba zo šteblín,
         alebo skôr z tenkých latočiek, čo sú dosť husto zbité dovedna. Drží sa ako stôl, kým
         pracujú na ňom; keď ho nepotrebujú, spustia ho a zavesia, aby nezaberal miesta podaromnici.
         Zavesený je na ohrade cáročku, čo je prvý od hlavného vchodu. Dnes stojí tabla zodvihnutá
         na svojich závesoch; pod ňou je hŕba kostrubov a ústrižkov vlny.
   </p>
   <p>
    Šuhaj hodil na ňu rúno. Je divné, ako obstálo v jednom kuse, že sa neroztrhalo pri
         strižení. Drží sa dovedna, sťaby boli ovcu vyzliekli z neho. Padlo na stôl; strana
         vonkajšia, čo je nečistá, obrátila sa dohora. Na tablu prišla strana, čo je od kože, ešte
         cele čistá. Má rúno podobu skoro štvoruholnú, iba to, čo bolo na hrdle, ostalo na ňom akoby
         chvost.
   </p>
   <p>
    Šuhaj sa má najväčšmi práve okolo toho chvosta. Natiahol ho, aby sa narovnal; začal ho
         skrúcať, kým sa neurobilo z neho ako povrieslo. Jeho kamarát, čo stojí z druhej strany,
         zahýna okraje a uhly kepeňa, že nečistá strana padá na nečistú, sťaby chcel schovať a
         zatušiť to nečisté. Keď pozahýnal na všetky strany, spravila sa z rúna guľa a či hruda. Jej
         vnútornosť nenie veľmi čistá, zato vonkajšok je pekný. Ovce sú biele, čiernu vidieť
         zriedkakedy, ak jednu alebo dve na podniku. Ale rúno vyjde predsa rysavé takto na priereze,
         vidno po ňom veľké ružové fľaky.
   </p>
   <p>
    Keď urobili ten klam, že zatušili, čo bolo nečisté a prekryli ho, aby ho nebolo vidno,
         obrátili kepienok čistou stranou zvonku, urobila sa guľa, čo by mohla byť ako guľa snehu,
         keby nie tie ružové fľaky. Ešte ju poupchávali, aby neostala rozdrndaná a strapatá; je
         akoby i menšia. Aby ostala v poriadku, opásali okolo nej to vlnené povrieslo toľko ráz,
         koľko ráz vystalo. Raz je to dva, druhý raz vyjde i tri razy, ak rúno bolo nanič; indy
         sotva i raz ho opášu, ak bolo také, že gazda sa mu usmieval, ako na privítanku, a strihač
         sa dobre spotil, kým ho zvliekol z barana. Koniec motúza podvlečú pod obväz, aby sa
         nerozviazal a dobre držal. Naostatok tú hotovú guľu šmaria, akoby nestála nič, kamsi do
         kúta.
   </p>
   <p>
    Pohodenej guli nedajú sa tam v kúte povaľovať a hádam hniť. Sú na to chlapíci, čo sa už
         podobrali, že ju obriadia, aby nepoprela v pajte tejto zimy, alebo azda aby ju myši
         neposekali. Myši majú všesvetové občianstvo: prebývajú všade a všade sa im dobre vodí.
         Predišli nás i na tieto strany a nemajú sa zle v pajte okolo koží a loja, hoci mačka za
         nimi i tu číha.
   </p>
   <p>
    Chlapíci si teraz chutne dymia zo svojich papierových cigariek 43, čo prichodia z Buenos
         Aires, kde ich vraj nadievajú tabakom habanským Vuelta abajo
    <sup>
     [
     <a class="footnote" href="#ftn.id2578200" name="id2578200">
      8
     </a>
     ]
    </sup>
    a predávajú v knižočkách. Poťahujú si dym, robia z neho pekné gule a kruhy a
         púšťajú ich do povetria sťa penzisti, čo nevedia vonkoncom, ako márniť čas, ale tak, aby už
         nikdy nezavadzal.
   </p>
   <p>
    „Nehádž, chlapče, bez poriadku,“ zahriakol jeden, čo lengal nohami, sediac na zábradlí
         cáročka chlapca, čo znáša rúna.
   </p>
   <p>
    „A čo robím? Iba čo vkladám,“ riekol chlapec. V očiach mu zablesklo šibalsky, vzal
         ostatnú a hodil ju tak, že trafil chlapa do hlavy. Guľa odskočila a odvaľkala sa nastred
         pitvora.
   </p>
   <p>
    „Ja ti ukážem, fagan,“ zastrája sa mu chlap. „Naučím ťa, ako vážiť staršieho.“
   </p>
   <p>
    „A čo vám ja robím?“ šuhaj mu zasa nacielil guľu do hlavy.
   </p>
   <p>
    Ten ju dolapil a šmaril ju do chlapa. Ten sa uhol, guľa padla do druhého, čo robí pri
         stole. Odrazila sa a padla do veľkého košiara medzi ovce. Zduril sa kŕdeľ, ovce sa zbili do
         kúta. Melonga breše, že sa ozýva v pajte.
   </p>
   <p>
    „Čo je to zasa, chlapci!“ hnevá sa Manuel; bol s Melongom vo veľkom košiari. „Rozumu
         nadobývať, nie to šanty zháňať.“ Vzal guľu do ruky a podhadzuje ju trochu. „Ľaľa, ide
         starý,“ šepol s výstrahou.
   </p>
   <p>
    Pozrel ku dverám, či je tam správca. Nebolo ho. Ako sa obzreli, Manuel šmaril guľu
         chlapcovi do hlavy. Priletela kosom, odniesla mu i čiapku. Toho, čo sedel na zábradlí,
         posotil odzadku. Zletel nadol, zaryl nosom do vlny.
   </p>
   <p>
    Manuel už bol na druhom konci korrala; prebíja sa medzi ovcami, kde sú najhustejšie.
         Ovce, vidiac ho pred sebou, obracajú sa a utekajú: o chvíľu už neboli v hrči.
   </p>
   <p>
    „Povedal som ti, že ťa naučím,“ zvolal ten, čo padol do vlny. Neurobil si nič, zrepetil
         sa odrazu. Chytil chlapca za nohu vyše členka a prestrel ho na zemi. Chlapec padol medzi
         ústrižky. Chlap ich schytil do hrsti hodný chumáč, vyvalil chlapca horeznačky a začal mu
         tvár vytierať. „Ak si sa neumyl, neboj sa, vydrhnem ťa ja i bez mydla.“
   </p>
   <p>
    Chlapec pod ním kvičal, virgal nohami, že ústrižky lietali naokolo.
   </p>
   <p>
    „Čo ste sa zblazneli, starí capi,“ hreší ich ten, čo sedel dosiaľ ticho. Zohol sa, vyňal
         spomedzi ústrižkov kostrub veľmi nečistý. „Bolo vám to treba, lenivci?“ Udrel plecom o
         toho, čo kľačal pri chlapcovi.
   </p>
   <p>
    Ten sa vyvalil k chlapcovi. Prv ako sa mohol zobrať, druhý z chlapov ho posotil znovu a
         padol s ním na hŕbu. Prpľali sa tam oba. Chlapec vyskočil a sadol na jedného, sťaby jazdil.
   </p>
   <p>
    „Vamos,
    <sup>
     [
     <a class="footnote" href="#ftn.id2578322" name="id2578322">
      9
     </a>
     ]
    </sup>
    Sejno, vamos! Hio, pejko, hijo,“ skričí a krúti čiapkou nad hlavou.
   </p>
   <p>
    „Keď máš koníka, tu máš i cigarku!“ vpratal mu kostrub ten, čo mal v ruke, do
         rozzevených úst.
   </p>
   <p>
    Bol rehot veľký okolo chlapca. Manuel vháňal ovce do cáročkov. Melonga skáče, driape sa
         na ohradu, za ktorou sa váľajú chlapi vo vlne. Šteká besne, že prehlušila bľačanie i hurt v
         pajte.
   </p>
   <p>
    Chlapec sa zohol. Ako psík šiel pod nohy tomu, čo mu vložil kostrub do úst. Oblapil mu
         nohy a trhol, čo mohol lepšie. Chlap videl, že ľahko padne, vyvalil sa k chlapcovi a
         podhodil ho na chlapa, čo sa teperil z vlny. Prevalil sa i ten ešte raz a už teraz obaja a
         chlapec tretí váľali sa vo vlne.
   </p>
   <p>
    „Čo to za poriadok,“ riekol strihač, čo prešiel tadiaľ. „Váľajú sa tu ako štence!“
         načrel si bielej vody plný hrnček a vypil jej viac od polovice. Ostatok črpol na tých
         tamdolu. „Ochladiť vás trochu, keď ste sa rozharcovali.“
   </p>
   <p>
    Otierali sa už všetci, vyhriati a veselí.
   </p>
   <p>
    „Ja ti dám, len zadieraj,“ hrozil ten, čo bol sedel na zábradlí, chlapcovi. „Alebo som
         azda s tebou kozy pásol?“
   </p>
   <p>
    „Veru hádam, že ich pôjdeme pásť!“ a chlapec by sa bol nedbal znovu pochytiť.
   </p>
   <p>
    „Chlapci, robiť!“ zvolal najstarší z tých, čo prvej fajčili.
   </p>
   <p>
    „Pakuješ sa ho po vlnu?“ udrel nohou chlapca popod kolená, že chlapec temer podkľakol,
         ten čo s ním skrúca rúna. „Mívaš si, že ja budem za teba vláčiť?“ Chlapec odbehol.
   </p>
   <p>
    Tí, čo fajčili, zrepetili sa tiež.
   </p>
   <p>
    Napravili kasňu, aby bola zatvorená ako svedčí. Obopäli ju dokonale, vložiac železné
         laty do hákov. Stojí kasňa štvorhranná hore koncom. Do nej vložili vrecisko, mohlo by byť
         stará mať tým, čo sypeme do nich ovos, alebo plevy. Prehltlo by ľahko i tri také; je i
         bruchaté i vysoké. Divná vec, kde by ho prichodilo viazať, ani ho nedokončili poriadne;
         visia tam z neho dúže pole, skoro ako zástera šíre a dĺže.
   </p>
   <p>
    „Preves ich poriadne, Čé!“
    <sup>
     [
     <a class="footnote" href="#ftn.id2578420" name="id2578420">
      10
     </a>
     ]
    </sup>
    napomína kamaráta ten, čo vrece vystiera dnuka v kasni. Čé je, ako oslovujú
         gondolieri v Benátkach jeden druhého. Slovo prešlo z Buenos Aires až do Patagónie akosi.
   </p>
   <p>
    „Len si ty narovnaj vrece,“ odpovedá mu druhý. „Prvej tiež nebolo ako svedčí!“
   </p>
   <p>
    „Neskuč toľko!“ zahriakol ho prvý.
   </p>
   <p>
    Pole prevesil navonok cez obrubu kasne, pricvikol ich, aby azda nepadli nazad do nej:
         možno ich pricvikol, aby vrece bolo rúče povystierané v kasni. A už hádžu gule do kasne a
         či skôr do toho vreciska.
   </p>
   <p>
    Kasňu ľahko naplniť na ten spôsob. Gule sú dúže a nadurené, hoc ich i upchávali. Vlna je
         raz taká; poutláčajú ju na jednej strane a dvíha ti hlavu na druhej, že vraj nie, že sa
         nedá stlačiť.
   </p>
   <p>
    Tu sa jeden ten leňoch chytí rukami o zábradlie kasne, kde sú tie laloky vreca, čo ich
         vrátili navonok a pricvikli. Podkľakne, sťa kohút, keď sa zberá skočiť na parkan, a vhupne,
         ako nič, hupkom do tej kasne.
   </p>
   <p>
    „Pekne, bratku, od teba, keď ty vieš tak skákať. Ty by si ľahko presadil i plot
         susedovi, keby prišlo ísť na slivky. Ale ti radím, dávaj si druhý raz pozor, aby ti
         nezlyhalo a nevyletelo ti všetkých dvaatridsať zubov, ak ich máš toľko, medzi tie gule.“
         Dupká on tamdnu, sťaby tlačil kapustu. Tí druhí dvaja ak hádžu, tak hádžu tie gule, že ho
         azda prihádžu. Ale on sa nedá prihádzať, dupká po nich tuho a vyrastá z kasne, že je
         naostatok ani nie do kolena v nej.
   </p>
   <p>
    Aby sa toľme nechlapil a nevyrástol priveľmi, tí dvaja prichlopili ho ešte jednou
         kasňou. Tá bola dosiaľ visela pri tej prvej na vôdzke medzi dvoma stĺpmi. I tá spodná je
         vcvíkaná medzi nimi. Táto druhá je ako prvá, sťaby jej bola z oka vypadla, i stiahli ju
         dobre obručami. Teraz už prihadzujú toho tamdnu guľami. Ani nevedieť, čo tam robí s nimi.
         Možno ho i pochovajú. Ale to je súci šuhaj, nedá sa on prihádzať. Vidno mu už vrch štice,
         potom čelo, i oči a bradu. Zase rastie a rastie, gule padajú, on dupká, a tu ho máš zasa do
         kolien, ba do členkov v tej kasni. Hlava mu je hen kdesi pod rohmi samého krovu.
   </p>
   <p>
    Vykročil na zábradlie. Aby sa tie gule zas nepovystierali, čo ich raz zdepčil, on ich
         prikryl lopárom.
   </p>
   <p>
    Nuž lopár ako lopár. Ozajstný lopár ide do kolesa; vravia o mesiaci, že vyšiel veľký ako
         lopár. Toto, čo on položil, je na štyri uhly, ako kasňa, aby bola dobre prikrytá, sťa keď
         gazdiná pritlačí kapustu v sude tiež dnom zo suda a ešte ho pritlačí poriadnymi zvariakmi,
         aby sa kapusta tiež nezačala vystierať. Tento lopár obliekli do zrebnej handry, ale iba
         stranu, čo prišla na vlnu. Handru zahli okolo lopára, jej kraje tam pricvikli. Nuž bude to
         vari zato, aby sa lopár od vlny nezamastil.
   </p>
   <p>
    Tí tam, čo sú dolu, zakrútili koleso, čo je tam nízko v tých železných stĺpoch. Tu sa
         začína spúšťať drúk rovno odhora, kým sa len neoprel na ten lopár. Dosiaľ bol zdvihnutý pod
         samým krovom. Ani to mu ešte nebolo dosť, nebol by sa zmestil, keby neboli nechali v krove
         dieru, aby mal kde ísť, keď ho zdvihnú. Sprvu som mal za zle pánu správcovi, prečo ju tam
         trpí, nedal ju pošiť alebo zaplátať, diera v streche nectí gazdu, a to ešte na takejto
         pajte, o ktorej by si míval zďaleka, že je kostol. Dlhý je ten drúčisko. Zabudol som
         povedať, že je nie bukový, ani dubový, ale zo železa. Musí i zavážiť, lebo ono ani nie je
         drúk, ale skôr roh, alebo hádam i trámik. Lopár sa dobre uhol pod ním, keď sa naň oprel a
         uhýňa sa čím ďalej, tým väčšmi.
   </p>
   <p>
    Tí dvaja odzdola sú tomu pôvod, lebo začali krútiť koleso, drúk sa počal vjedať akosi do
         lopára. Ten sa pod ním veľmi ulíha. Keď lopár dosť hodne uľahol, ten, čo bol hore stojačky
         na kasni, skočil nadol. Je to výška, ale medzi tie gule bolo mu sťa do perín, sťa keď deti
         skáču z vôdra do záčina, keď je plný zbožia, čo doň nazvážali.
   </p>
   <p>
    Krútia oni to koleso, ale tomu sa už nesladí; nekrúti sa veľmi vďačne; škrípe a vŕzga,
         akosi vyspevuje. Treba sa posošiť, bračekovci, i opasok pritiahnuť. Môžem vyzradiť, že i tá
         kasňa počala trochu škrípať a veru i stonať. Lebo i jej čo moc, to moc. Lopár sa tlačí
         nadol; chudák, tiež ho stľapkajú na pagáč. Nuž nechce sa už krútiť to koleso. Daromná vec
         tisnúť mechúr do vody, keď je prázdny, vyskočí ti zakaždým dohora.
   </p>
   <p>
    Ono i to koleso je železné; má naokolo zuby sťa čílska ostroha, ale nie iba na ozdobu.
         Hrubé a mocné sú to zuby: nehryzú, ani nepília, ale ako sa koleso krúti, hrkľuje po nich
         jedna ako kľuka, ale dúža. Nebude jej ľahko takej ani na richtárovej sypárni. Hrkľuje iba,
         kým sa krúti koleso. Keď sa ono zhákne, že sa začne ako odkrúcať, aby odľahlo i jemu, tu tá
         kľuka vpadne medzi dva zuby, čo sú pod ňou, a nedá sa mu vracať.
   </p>
   <p>
    Bolo dosiaľ hej, ale teraz je už všakovak. Koleso škrípe a kričí, že nie a nie, toho
         krútenia že je už dosť, že sa vraj nehne, a čo by čo bolo. Kľuka zas vraví, že nepustí,
         lebo je na to, aby držala.
   </p>
   <p>
    Tu všetci tí traja, čo predtým kúrili tie papierové cigarky, sa zakázali, že uvidia,
         komu ostane navrchu. Naľahli na jeden drúk, a možno i žŕdka by z neho vystala, naľahli
         tuho, že im žily navreli na čele, a hodné, ako motúzy. Drúk je tiež železný; jeden koniec
         má opretý skoro o lônik a či os toho kolesa. Pri zuboch sú na kolese háky, čo sa na ne
         opiera ten drúk, keď naľahnú naň tí traja. Koleso škrípe a kvíli, ale sa vrtí čo ako, hoci
         nevoľky. Kasňa stoná ťažko a neviem, čo by neurobila keby nie tie laty a železné obruče, čo
         jej opásali. Kľuka vpadá medzi zuby a šťuká tuho, keď padne do nich. Rada je, keď sa má o
         čo oprieť. Žily na čele navierajú; ja myslím, keby pod lopárom nebola vlna, ale kapusta, čo
         hneď v hlavách, z nej by sa počala cediť surová kapustnica. A veru by sa im zišlo,
         bisťubohu, dobrej reznej kapustnice, bárs s dobrou klobásou, aké nadievajú u nás, lebo im
         tečie skoro cícerkom znoj z čela, a oni nalihujú len chlapsky na ten drúk.
   </p>
   <p>
    Dobrého bučka by vyvážili zo zeme, keby tak naľahli na jeho peň. Keď koleso sekne, tá
         kľučka cvrkne medzi zuby; ešte sa zlomí, alebo zohne, nie jej tam najlepšie. Nech sa zlomí,
         koleso by sfrňalo a vrátilo sa na svoju vôličku, ale bol by hriech veľký. Títo traja by
         zahrešili tuho. Nie blázon, keby toľká robota mala ísť na psí tridsiatok.
   </p>
   <p>
    Ale čajsi nemá sa už ako a prečo krútiť koleso, i keby práve chcelo. Ten drúk, čo sa
         tisne na lopár a druhým koncom pozerá do neba, vošiel do kasní; ledva ho ostala vonku
         polovica. Tí traja utreli chytro znoj, čo sa im cedí z čela, práve ako stojí v písmach, že
         sa mu prichodí cediť. Utreli ho rukávom, ten pot, ktorý je viac hoden, než staré tokajské,
         pred ktorým patrí sňať klobúk až do zeme. Ten, čo vie tak dobre skákať, zas vyskočil tahore
         a pokazil, čo bolo napravené. Tej kasni, čo bola nad spodnou, akosi preboril bok; tí druhí
         odzdola popustili vôdzku, kasňa sa prekopŕcla čim hore, tým dolu. Visí tam naprázdno, akoby
         sa porúchala, že môžu hádzať do nej, čo chcú, i všetky tie gule, že si vraj ľahko poradí,
         lebo nemá ani vrchnáka, ani dna. Je ako nedbaji, čo si nezachovajú, čo im hudú do uší.
         Jedným prijímajú, druhým vypúšťajú. O guliach, čo do nej nahádzali, ani slychu; nevedieť,
         kde sa podeli. Iba ak sa urobili na pagáč a vpratali sa do spodnej kasne.
   </p>
   <p>
    Teraz sa tí traja dali na krajčírstvo. Pod lopárom čo je ten kus vreca prištipnutý a
         prehnutý okolo neho zošívajú s tými lalokmi, čo sú na vrecisku. Práca je to jemná; miesto
         aby náprstkom, ihlu potískajú kolčekom. Tá tiež nebola z najtenších. Niť je nie hodváb, ale
         špagát hrubšieho numera. Nuž zošili, čo ako, vrecisko je už zatvorené; iba že nie na uzlík,
         ale tou handrou spod lopára, čo naň prišili.
   </p>
   <p>
    Kasňa je teraz tuhá a mocná ani pevnosť. Vlna je vo vrecisku obriadená, zašitá; kasňa
         zatvorená i ešte spätá železnými šťangami. Kto by si trúfal dať sa do nej a pokaziť ju? A
         tu sa len malá vec urobila: pomkli akýsi háčik a či pracku, šťanga odskočila z uška a kasňa
         pukla odrazu. Dvere napredku i zadné rozleteli sa dokorán. Buchlo tuho, až zdudnelo. Ako
         vtedy, keď tomu svatovi praskol remeň za samým stolom, kde bola družina i s mladuchou.
         Stalo sa to temer na samom konci obeda a pre nič iného, iba že bol pozabudol popustiť o
         päť-šesť dierok remeň za horúca, prv než začali stolovať, a že ho práve v tie časy stará
         trafila spomenúť. Ako ho bola spomenula, jemu sa tuho začkalo, v tom čkaní praskol remeň,
         lebo bol už beztoho na puknutí. V izbe zdudnelo, družina sa strhla, či azda nespustila
         pištoľ, čo mal prvý družba v kešeni a okolo ktorej bol ustavične majstroval. Na šťastie
         nestalo sa nič, iba čo svatovi hodne odľahlo.
   </p>
   <p>
    Zdudnelo i tu na ten spôsob, keď sa kasňa otvorila. Vrecisko sa vydulo, spredku sa mu
         urobilo brucho, odzadku sa mu urobil hodný hrb. Bolo by sa zle stalo, nech lopár nepritíska
         odhora a tie dva boky z oboch strán. Kto by bol povedal, že kasňa, taká tuhá pevnosť, pukne
         tak znezrady? Len čo sa obrátila pracka a všetko sa rozletelo, jeden kus na tú, druhý na
         druhú stranu.
   </p>
   <p>
    Lopár a boky ešte držia tuho a tí traja zasa čosi zmýšľajú. Vytiahli dlhé štebliny a
         hádam ani sú nie štebliny, ale ako stužky, iba že sú zo železa, nie sú ani široké. Tie
         stužky prevliekli medzi dnom a vreciskom spredku nazad. Dno má ako jarčeky vydlabané, aby
         stužka nezadrhla do vreciska, keď ju budú prevliekať. Prešli rúče všetky tie stužky a boli
         by celkom prešli na tú druhú stranu a nebolo by z nich ostalo nič na tejto, keby nie ten,
         čo tu spredku okolo nich majstruje. Ale ten, keď ich trčal nie veľký kus sem napred, zohol
         ich dohora a ešte vtrepal do toho jarčeka. Vtĺkol ho tuho, aby stužku dobre pricviklo.
   </p>
   <p>
    Za vreciskom stojí tiež jeden z tých troch a má v moci koniec stužky, čo prešiel k nemu.
         On ho vrátil zas k nám. Prevliekol ho pod lopárom. I na ňom sú odspodku jarčeky, čo idú z
         tamtej strany k nám, aby sa tie konce mohli cez ne vrátiť. Vrátiť sa vrátili, ale iba
         kúsok. Ako ich tí dvaja poťahujú sem, nechcú sa šmýkať, nuž pre tie kliny, čo ich držia
         pricviknuté o dno. Oba konce by sa mali sňať na vrecisku z našej strany; i naťahujú ich a
         hľadia ich priložiť jeden na druhý. Vidí sa mi, nedbali by stužkami opásať vrecisko. Ale
         horký ho tam opášeš, keď je vypučené a stužky krátke; chybí ich viac od piade. Chceli na
         nich gazdovať, a teraz sú nanič pre tú skúposť. Lepšie, keď zvýši, ako aby malo chybovať.
         Dva razy meraj a raz strihaj. Ako nechybelo nikdy na nohaviciach, čo náš majster ušil. Ten
         radšej pripustil dva-tri prsty, aby vystalo, keď narastieme; pán majster vedel, že deti
         rastú, práve ako narástlo toto vrecisko.
   </p>
   <p>
    Na koncoch tých stužiek sú vyseknuté i dierky; keď sa snímu a padnú jedna na druhú, bude
         dobre, vrece sa opáše a dokonale. Ťahajú oni, mocujú sa, ale kde chybí, chybí. Ešte vždy
         vyše od piade.
   </p>
   <p>
    Ale sú toto majstri priemyselní a nedajú sa zháknuť. Pricvikli tie kliny v tých
         jarčekoch, aby sa stužky nehýbali. Dvaja sa chytili drúka. Ten má pri konci ako uško zo
         zubmi. Drúk je železný i uško so zubmi. Tým uškom prevliekli ten koniec, čo sa bol vrátil
         popod lopár. Koniec drúka sa oprel o vrecisko; priľahli dvaja na ten drúk, zuby sa zahryzli
         tuho do stužky. Tá sa natiahla voľky-nevoľky, ale tiež nie toľko, ako si myslíte. Ona sa
         nenatiahla, ale sa vborila do vreciska; urobila veru doň brázdu naokolo. Vrece si
         pomyslelo, keď ho tak stískali: múdrejší ustúpi. A keď tí na ten drúk naľahli lepšie a
         začali sa na ňom ako sepkať, popustilo hodne. Stužka prišla na mieru: ušká, čo má na
         koncoch, sa sňali, položili sa ako nič jedno na druhé. Bola stužka natiahnutá ako struna,
         alebo ako ten remeň okolo brucha svatovho.
   </p>
   <p>
    Ten tretí nelenil. Keď padli ušká jedno na druhé, vložil do nich gombík, ako keď sa
         zapína košeľa. Nebol to gombík, ale iba klinec. Musel ho spľaštiť, aby mal na obe strany
         hlávku a nevypadol tou istou cestou, ktorou bol vošiel. Ešte naostatok tie konce i gombičku
         omotal handrou, aby hádam ten klinec vrecu neublížil.
   </p>
   <p>
    Tak rúče späli všetky tri stužky okolo vreca. Vyzeralo veľmi pekné.
   </p>
   <p>
    Tí dvaja zas len naľahli na ten drúk, čo je na kolese. Keď sa koleso trochu pohlo, ten
         tretí vyrazil kľuku dohora. Už nemohla viac zadierať do zubov na kolese. Tí dvaja odskočili
         od drúka, že odpadol, koleso frunglo a nelenilo. Skrútilo sa, od radosti až zahvízdalo.
         Išlo v tú stranu, kde sa malo vôľu dávno vrátiť a bolo by sa vrátilo, keby nie kľučka.
         Povrazu tiež odľahlo, čo sa bol navíjal okolo toho kolesa a či návoja, čo je na ňom. Šiel
         tahore na ten drúk, čo robil všetko, čo sa tu urobilo. On vohnal lopár a vlnu do spodnej
         kasne; preň sa ona toľko nastenala, preň i koleso škripelo. Povrázok tiež urobil, čo naň
         padlo z poriadky. On potískal ten drúk v dolinu. Veď i bol zo zrebí ani z pačesov: konopný
         tiež sotva by bol dlho kýchal, bol tiež zo železa, spletený z drôtov, vyhladený a čistý, že
         sa leskol sťa bajúz vidieckeho hajdúcha, keď si ho poriadne vymastil.
   </p>
   <p>
    Ako sa návoj odvíjal, tak sa začal drúk zasa vracať dohora. Vyšiel zas skoro pod samý
         krov. Lopár nepritíska, lebo ho prestali potískať. Ale nikomu sa nestalo po vôli, čo vlne.
         Zradovala sa, že je po stískaní, že sa vystrie ako svedčí. A bola by sa vystrela, keby nie
         tie obruče. Ale tie ju hegli odrazu, nedali sa jej vystrieť. Ale medzi nimi, kde nedržia,
         predsa sa len roztiahla trošičku. Medzi nimi sa vrecisko odulo a vypučilo; urobili sa na
         ňom ako jaternice zhrúbe stehna. Oceľové stužtičky sa hlboko zajedli do vreciska, spravili
         na ňom tri hlboké jarky. Keby nie ony, keď lopár popustil, vrece by sa bolo roztrhalo na
         kusy; krajčírstvo by bolo tiež vyšlo navnivoč. Vlna by potrhala i mocné nite, keď sa ona
         chce povystierať. Takto nestalo sa nič, vrecisko ostalo v kuse, iba že má tri hlboké brázdy
         a okolo brázd štyri hurky. Rátam i tie, čo sú na oboch stranách skraja.
   </p>
   <p>
    Vlna je teda v bale, natlačená a natisnutá do puknutia, spätá troma úzkymi tenkými
         opaskami, ktoré snáď len nepuknú, kým príde na svoje miesto. Nemá už čo hľadať v kasni, a
         či už medzi tými jej bokmi, čo sa opierajú o stĺpy. Nechcelo sa jej vyjsť z toho hniezda;
         ledva ju vysotili a odvaľkali, kde sú minciere. Bal má váhu, ale treba ju hľadať. Decimálka
         ju vynájde odrazu, ukáže, čo je hodná každá vec. Nedá sa ošudiť povrchnými znakmi ako naše
         oko.
   </p>
   <p>
    Keď bol zavalený na ploche váhy, všetci traja leňosi strčili hlavy dovedna. Nazerajú,
         aké váhy idú na malý štvorček. Keď im váha vyšla, vystrelí sa.
   </p>
   <p>
    „Dosť dobre si tlačil,“ riekli tomu, čo bol v kasni. „Ale málo je, veľmi málo.“ Palcom
         pravej ruky bádal po ostatných prstoch. „Dva-tri, veľmi málo…“
   </p>
   <p>
    „Nestučnieme takto,“ potvrdil i druhý. „Ledva, ledva vyjdeme. A kde sú naše trovy,
         priateľu, moc ich je!“
   </p>
   <p>
    Prvej sa váľali sťa deti vo vlne, vystrájali všakové pestvá. Bol by si míval, že nemajú
         starostí na tomto svete, a ono, hľa, ako im starosť vliala do tvári iného ducha a položila
         na ňu novú masku.
   </p>
   <p>
    Chlapec, čo nosí rúno, odskočil od tably. Prihol sa k štvorhrannej malej vážke,
         prekladal závažia pečlive. Nezabudol prečítať i tie, čo boli hore na mosadznej misôčke.
   </p>
   <p>
    „Toľká robota a prečo? Pff!“ začal sa smiať socajúc povetrie medzi gambami.
   </p>
   <p>
    „Bedli okolo tably!“ volá ho druh, čakajúc, kým mu donesú rúna. „Dones rúna, to je
         pilnejšie.“
   </p>
   <p>
    „I vy by ste mohli,“ odpovedá chlapec.
   </p>
   <p>
    „Moja robota je tuto,“ tľapol dlaňou na tablu a držal ju na nej s rozšírenými prstami.
         „Ale ťa zamením vďačne, ak by ťa schytilo žrenie, alebo ak by si nohu vytkol.“
   </p>
   <p>
    „Veru len tak vytknúť!“ podskočil chlapec. Podhodil nohu, alpargata mu z nej zletela a
         vyletela sťa lopta. Schytil ju v povetrí, ako sa tam obracala a zas strčil na nohu.
   </p>
   <p>
    „Aká potvora,“ krúti hlavou, fufnajúc sám sebe pod fúzy.
   </p>
   <p>
    Chlapec sa vrátil, hodil tri rúna na tablu. Boli stredné: ani zlé, ani veľmi veľké.
   </p>
   <p>
    „Dobre ich stískaj,“ hovorí chlapcovi pri table ten, čo dobre skáče.
   </p>
   <p>
    „Ja ich stískam, a či sa azda niektoré roztriaslo?“
   </p>
   <p>
    „Roztriasť ako roztriasť,“ vysvetľuje mu on. „Len aby bolo zbité ako svedčí.“
   </p>
   <p>
    „Utláčaj, bratku zbívaj,“ odpovedá mu on. „Nešanuj nôžky. Nevychodí azda na váhu?“
   </p>
   <p>
    „Nie, akoby patrilo,“ žaluje sa mu. „Na toľkú robotu málo.“
   </p>
   <p>
    „Posoš sa,“ radí mu ten. „Prikrúcajte, kým sa neroztrhne povraz.“
   </p>
   <p>
    „Prikrúcame, bratku, všetko praští. Vlna neváži, ja myslím.“
   </p>
   <p>
    „Váži obstojne,“ odpovedá, poťažkávajúc guľu. „Nemôžeš sa žalovať. A koľko vyšlo?“
   </p>
   <p>
    „Iba päť,“ odpovedá ten, čo skáče.
   </p>
   <p>
    „A čo by si chcel ešte?“ okríkol ho. „Päť kíl, to ti je pol peče. Hm, na tristo balov,
         máš ich stopäťdesiat. Nemáš dosť päťdesiat, či koľko padne na teba? Na všetkých rovnako, ja
         myslím.“
   </p>
   <p>
    „Čidali! Veď robíme jednako.“
   </p>
   <p>
    „Máš päťdesiat, akoby z neba spadlo a ešte skučíš. Ty by si chcel zbohatnúť odrazu,
         skuhroš. Čo, azda podnik odniesť sebou! A ja? Dostanem ja centava viacej, ako mi patrí?
         Koľko mne dajú vyše pláce?“
   </p>
   <p>
    „Ty robíš po pansky,“ odpovedá mu on. „Stojíš si pri stole, môžeš i sadnúť a robiť
         posedačky ako úradský.“
   </p>
   <p>
    Vošiel pán správca hlavnými dverami. Chlap začal zas zavíjať rúna; ten, čo skáče, šiel k
         váhe. Tam ešte majstrujú okolo balu.
   </p>
   <p>
    Na plochu, kde nieto obručí, čo je čajsi rovná, priložili plechové bliašky. Na nich sú
         vypílené číslice. Prešli po nej štetôčkou, čo namočili do čiernej farby. Na vreci ostalo
         číslo. Prikladali bliašky, kým nevyjde celé číslo, ako ukazuje mincier. Podeň namaľovali i
         druhé číslo, bežné, aby bolo vedieť, koľko balov vyjde na podniku. Nad čísla už namaľovali
         meno podniku, a kde je; podeň meno majiteľa. Ak bal ostane niekde na pampe, aspoň budú
         vedieť, čia je vlna, nebudú ju môcť ľahko odniesť.
   </p>
   <p>
    Pán správca sa zastavil pri váhe. Proboval, či dobre odvážili. Jazýček ukazoval dobre.
         Pozrel, čo za váha vyšla na závažiach a zas na vreci. Bola zavesená knižočka na stene, sňal
         ju, zapísal bežné číslo a aká vychodí váha.
   </p>
   <p>
    „Nuž, nie najhoršie,“ mienil on.
   </p>
   <p>
    „Málo vychodí, málo,“ žalujú sa oni.
   </p>
   <p>
    „Päť,“ uvažuje on, pomknúc čiapku na hlave, „vždy je niečo.“
   </p>
   <p>
    „Na toľkú robotu!“ zvolali oni.
   </p>
   <p>
    „A koľko by ste chceli? Dvadsať, tridsať?“
   </p>
   <p>
    „Aspoň len deväť. Tri na každého.“
   </p>
   <p>
    „Pre mňa natlačte ich hoďas po päť, alebo po šesť,“ usmial sa on a šiel na chodbu, kde
         strižú.
   </p>
   <p>
    „Ľahko hovoriť,“ vravia oni. Vyvalili bal na zem z minciera. Ale ho obrátili číslicami
         dohora, nech sa farba nezotrie.
   </p>
   <p>
    „A teraz na druhý,“ zvolal ten, čo skáče. V kúte je hŕba gulí; niečo ich bolo zvýšilo a
         podchvíľou ich pribúda. Tí tam, čo sú pri table, prihadzujú ich hodne.
   </p>
   <p>
    „Aleže teraz degvi,“ chytil druh toho, čo skáče za čapicu a zmykal mu ju na kučeravej
         hlave.
   </p>
   <p>
    „A ty prikrúcaj,“ odpovedá mu on, uhnúc sa.
   </p>
   <p>
    Nuž bal váži už raz viacej, indy menej. Videli sme, ako ten dnu tlačí, ako tí priľahnú
         na drúk. Raz priťahujú tuho, indy lahodnejšie. Možno i rúno jedno váži, iné neváži.
   </p>
   <p>
    Tí traja utlačovatelia vlny úradne sa zovú „prensadores“, lebo sprava s kasňou, čo hltá
         toľké gule, je „prensa“,
    <sup>
     [
     <a class="footnote" href="#ftn.id2579237" name="id2579237">
      11
     </a>
     ]
    </sup>
    lis alebo už preš. Ak vyjde kíl viac, ako je ustálené, práca je vydarená.
         Prensadori dostanú prídavok, odmenu. Odmena je teda bič alebo korbáč, aby vtrepali čím viac
         gulí do kasne a nalíhali tuho na drúky. Záujem a osoh je i v kampe najlepší korbáč, hoďas i
         nebolí.
   </p>
   <p>
    Pán správca vyšiel na zábradlie, pozerá, koľko je oviec v cárkoch a veľkom korrale.
   </p>
   <p>
    „Nevystačia, Manuel, málo ste dohnali.“
   </p>
   <p>
    „Mnoho ostríhli, pane,“ odpovedá Manuel. „Čo len ja, ja ich ľahko doženiem i dvoje
         toľko. Mne to ani osoh, ani škoda.“
   </p>
   <p>
    Pozerá po tablách strihačov, uvažuje a rečie:
   </p>
   <p>
    „Áno, ženú, bratku, ani po pare. Dobre im ide.“
   </p>
   <p>
    Vyšiel som pred pajtu. Bľakot oviec tam dnuka nelahodí. Čo moc, to moc.
   </p>
   <p>
    A čo sa nerobí za larma v tých pajtách, čo majú prístavnú izbičku, kde na cementovom
         podstavci šteká a tlkoce, fučí a krúti sa motorík, málo väčší od kolovrátka. Odfukuje tuho
         svoje fu-fu a tenkou rúrkou, čo vychodí nad krov, za každým fu-fu vysotí obláčik dymu do
         panenského povetria pampy. Na cylindri, ktorý je na šťastie iba jeden, tlčie mlatček. Je
         cele malý, ale tlčie za štyri, že v ušiach zalieha.
   </p>
   <p>
    Z izbičky ide do pajty remeň na transmisiu.
    <sup>
     [
     <a class="footnote" href="#ftn.id2579308" name="id2579308">
      12
     </a>
     ]
    </sup>
    Krúti dlhý hriadeľ, čo vsadili na hlavný trám tamhore, aby sa na ňom krútil
         dĺžkou celej pajty. Na hriadeli sú kolieska, z nich visia mechanické nožnice. Výmysel je to
         tých, čo majú ruky začiernené a zamastené olejmi.
   </p>
   <p>
    Pajta so strojom, darmo je, už je nie starosvetská pajta s pracovným rúchom síce, s
         pokrikmi a prekáraním honelníčka vo veľkom košiari, so šťukaním kľučky, keď skáče po zuboch
         kolesa, s tenkým bľačaním oviec, ktoré tejto robote dáva zvláštny kampový náter.
   </p>
   <p>
    V izbičke šteká strojík, v pajte sa krúti dlhočizný hriadeľ, vsadený do hlavíc. On krúti
         kolieska, pred každým oblokom po jednom s nožnicami, čo z neho visia na dlhej tyčke, tenkej
         a ligotavej. Tá siaha temer po dlážku, má v priebehu stavce, v ktorých sa ohýna a obracia,
         ak treba.
   </p>
   <p>
    Nožnice vyzerajú skoro ako ovčia noha, alebo guanačia. Srsti tá nôžka nemá, ale ju
         obliekli do remeňa, aby ju bolo ľahko držať. Strihač potiahne za šnúru, čo visí od kolieska
         pri nožniciach, nožnice sú už v robote, syčia, fundžia, sťaby vreteno, čo sa vrtí prudko.
   </p>
   <p>
    Nôžka má miesto paprčiek zúbky, ostré a husté, pílkovitej podoby. Na nich je plôška,
         tiež má spredku pílkovité zúbky, ako i nôžka. Kryjú sa dôkladne, keď sú nožnice na
         odpočinku.
   </p>
   <p>
    Strihač potiahne za šnúru, nožnice sa dajú do práce. Ani nebadať, čo robia. Tablička sa
         hýbe, ale chytro, že jej pohyb ledva môžeš postriehnuť. Vlastne sa socia jednostaj z boka
         na bok. Zúbky sa šmýkajú jedny nad druhé, prestrihnú, čo im padne do medzier. Keď prídu do
         vlny, prestrihnú ju okamžite. Strihač nerobí nič iného, iba čo vedie nožnice. Drží ich na
         koži, položí ich na ňu celou plochou, ide s nimi opatrne po vyvýšeninách a priehlbinách,
         aby zuby ostali vo vlne a nevošli hádam do živého.
   </p>
   <p>
    Robota ide veľmi chytro a je hladká. Strih vyjde rovný, ak idú nožnice ako svedčí, ak
         ich drží pevná ruka na samej koži, aby ležali na nej celou plochou. Stroj tlčie, bije a
         fučí, kolieska frnia, nožnice syčia, trochu sa trasú. To všetko znepokojuje ovcu, menovite
         keď jej pracujú okolo hlavy a hrdla. Tejto malej spravy bojí sa ešte väčšmi, než hrozných
         nožníc, čo sú na spruhe.
   </p>
   <p>
    Strihač má poľahobu. Nemusí stískať nožnice v dlani, lebo ťažko ich veru stískať od rána
         do večera. Spruha je dosť tvrdá, mäkká by nevydržala dlho. Z tých pohybov, hoc nepatrných
         naoko, keď ich je mnoho, vyrastie robota ťažká a veľká. Keď je stroj, on už dáva smer a
         primeranú polohu nožniciam, ale i to sa zunuje a chlap tiež veľmi ustane. Nástroj je nie
         mŕtvy, chveje sa tuho v ruke a mýli ju v práci. Ruka naveľa ustane, strihač sa rozčúli,
         chvenie z nožníc vkradne sa mu do ramena, možno ide i ďalej, menovite ak strihanie trvá dni
         a mesiace.
   </p>
   <p>
    Vyšlo nám tak, pravda, len náhodou, že sme sa stali svedkami zaujímavých premien, čo sa
         vkradli do týchto odľahlých samôt. Môžeme stopovať na svoje oči, ako sa jednoduché ručné
         práce, čisto pastierske, ktoré boli v úplnom súhlase s jednoduchým pastierskym životom,
         premenili v prácu čisto fabričnú, a to práve pri strižení; pri najkrajšom a hlavnom odvetví
         pastierskych prác. Technický pokrok našiel si cestu na pampu, urobil veľký prevrat v
         pomeroch a robotách, dal im novú pečať, narazil ich na cestu novú. Pajta s mechanickými
         nožnicami, odfukujúcim a štekajúcim strojíkom vymyká sa už z rámca pastierskeho. Jednou
         nohou stojí na pôde veľkého priemyslu, ustupuje do úzadia osoba strihača, pospolitého
         robotníka. Jeho miesto zaberá strojík, ktorý sám pracuje. Robotník je akoby len dozorca
         práce a nie vykonávač. On v mnohom ohľade poslúcha tohto otroka, čo pracuje zaň.
         Priemyselný pokrok začal dodávať náteru i prejavom života v ďalekých, osamelých krajoch;
         vniesol do nich hrmot a syčanie strojov, zápach oleja a nafty. Prilákal sem nových hostí so
         zamastenými blúzami, čo sa premávajú po pajte, pečujú o stroj, obsluhujú ho sťa matka svoje
         mazniatko.
   </p>
   <p>
    Premena je nepatrná, ale je predsa hlboká. Práca sa pomkla na druhé základy. Človek si
         podmanil nové sily, narába s nimi, ako mu je ďaka. Prvej bol pánom zvierat, čo robili zaň.
         Veda technická urobila ho pánom stroja, čo vytvára silu a robí zaňho.
   </p>
   <p>
    Surovú silu človek nedáva zo svojho, dostáva ju od svojho ohromného otroka. Iba mu
         rozkázať a on je v jeho službe. Stroj nepýta platu, pracuje presne a ochotne, bez
         hundrania.
   </p>
   <p>
    Ale má požiadavky, tie načim vyplniť navlas a v pravý čas. Požaduje potravu, aby bolo
         skadiaľ vyrábať silu. Požaduje veľkú čistotu a omastu, aby práca tiekla hladko. Človek musí
         byť pestún, opatrovník a vychovávateľ. Musí naň bedliť, aby si neublížil, musí mu podkladať
         prácu a suroviny, čo má spracovať, a nadovšetko musí mu vnuknúť svoj rozum, rozvahu a
         rozsudok, aby práca tiekla smerom, ktorým má ísť.
   </p>
   <p>
    Človek sa vlastne stáva na tento spôsob sluhom svojho otroka. Miesto platu dáva mu
         obsluhu, opateru, starosť a všetko, čo mu treba k práci, suroviny mu podkladá a odnáša
         vyhotovené články. Ak ho spustí z očí, zamešká najmenšiu povinnosť, sluha sa vyvŕši, lebo
         je prudký a nerozumný; odkázaný na seba narobí škody, urobí zle sebe a druhým ešte horšie;
         zničí seba i tých, čo sú pri ňom.
   </p>
   <p>
    Človek pri tejto premene získal, netreba mu vkladať surovú silu do práce. Zato on dodáva
         silu duševnú, lebo požičiava stroju svoju starosť, pečlivosť a rozum. Človek je, ktorý
         vedie prácu svojho stroja a dáva jej smer. Plat neplatí v peniazoch, ale ho platí v minci
         ešte vzácnejšej, než je surová sila, platí ho rovno z pokladnice svojho ducha.
   </p>
   <p>
    Už som tu nemal veľmi čo hľadať. Prizerať sa prácu nepomkne, iba hádam zavadzia
         robotníkom a hnevá ich bez potreby. V dome nemám čo robiť; o tomto čase je prázdny a pustý.
         Išiel som si pozrieť ovce, čo ostrihali.
   </p>
   <p>
    Vyšiel som za pajtu; bolo za ňou treba preskočiť jarok. Je to ten istý, čo ho odrazili
         tamhore od potôčka a viedli priekopou sem popri kuchyni.
   </p>
   <p>
    Tento jarok tiež nie je nič iného ako krádež. Ukradli ho tamhore potôčku a prekryli tu
         kdesi za pajtu. Spod pajty ho vypustili ukradomky, nech sa podeje, kde chce. On tak i
         urobil; skryl sa do trávy, dolu nižšie do kriakov kalafatových a už by ho viac nenašiel,
         kam sa podel. Sťaby ho zem bola prehltla.
   </p>
   <p>
    Keď som preskakoval tento jarok, zazrel som pri samom chodníku žliebok zo zinkového
         plechu. Zahatili ho vechťom trávy; medzi trávu namiešali zeme, aby záhať bola lepšia.
         Jarok, čo má ísť do žliebka, je temer suchý, ale poznať, že v ňom tečie tu i tu a tieklo
         hádam len nedávno. Voda teraz, ako vidíme, nejde na žliebok, ale popod pajtu kamsi na
         pampu.
   </p>
   <p>
    Popri tom prázdnom jarku ide chodník poza pajtu, kým ju neobíde. Potom prestane i on,
         nemá sa kde podieť. Skrútiť sa nemá kade, lebo k pajte pristavili čosi, sťa lastovička, keď
         prilepí hniezdo pod ústrešie. Vidíme tu stavbu cele nepatrnú, je ako cieňa, i to nie ako
         svedčí. Je to neveľká kôlňa na kolíkoch a pod krovom všakové haraburdie. A možno nebude
         všetko haraburdie, vidno tam i veci dôležité. Hneď na samom kraji ako z príchodu napríklad
         tri putery a pri nich gelety. Ako vidíme, ovce tu doja ako u nás, iste do geliet, mlieko
         zlievajú do tých putier. V nich sú i varechy akési; vidno, ako trčia z nich rúčky. Možno
         držia v nich žinčicu, lebo sú práve tri. V jednej by bola urda, v druhej redšia a v tretej
         kyslá, tá, bratku, čo osviežuje hrdlo, keď je horúčava a nevieš, kde sa podieť od smädu,
         ako tí tam v pajte. Nebolo by veru od veci vypiť si dva-tri črpáky, a čo už ako, radšej tej
         kyslej.
   </p>
   <p>
    Ba, kde je bača tohto salaša?
   </p>
   <p>
    Žiaľ, baču tu nieto. Ani v puterách nieto urdy, ani kyslej. Nádoby, čo sú tu, sú ako
         putery, ale nie sú to putery. Sú to len súdky, pravda, o jednom dne. Druhé ukradli a či ho
         vyborili. Ani variech nieto v sudoch; čo z nich trčí, nenie varecha, ale iba drúk;
         vyhladili ho akosi pekne a vyrobili dookrúhla. Bude to ešte najskôr metlisko. V sudoch
         nebýva urda, lebo sa nenapriliepalo na dúhy omrvín syra, ale sa nalepilo akejsi žltej múky.
         Veď by to i bolo, zabudli sme, že ovce tu nedojíme. Dáme im pokoj, nech si s mliekom
         gazdujú, ako vedia. A ovce nám nemajú za zle: pripúšťajú jahňatá, kým neprischnú. Veru bolo
         by tu mlieka, bolo, kde by ho nebolo od toľkých oviec! Ale kto ich bude dojiť, ráno a
         večer, kde je bača a valasi?
   </p>
   <p>
    Je tu hodne akýchsi kisní a kisničiek, sú prázdne, ale jesto hodne i plných. Pravdu sme
         mali, bude to iste cieňa na všakové haraburdie.
   </p>
   <p>
    Ale tu je ešte druhá vec, a hlavná, pred samou cieňou, dosť hodné močidlo. Načo ho
         urobili tuná pri samom dome, vlastne pri kaštieli a zaraz pri pajte, aby smrad z neho bil
         do nosa úbohým ovciam? Vieme, čo je to za smrad, keď sa močidlo vydarí ako svedčí. A
         napodiv, ako ho vyfutrovali doskami, a to hrubými. Špáry medzi nimi poupchávali zrebmi, ale
         ani nie zrebmi, skôr to bude šašina a či trstina, iste aby voda z neho nevytiekla a
         nepresakovala. Akoby vody nebolo nadostač v jarku, čo ide práve do močidla; len vodu doň
         naraziť!
   </p>
   <p>
    Je podlhovasté, dobrých desať krokov zdĺže. Na jednom konci má ako ohradu, aby sa v nej
         ocedili hádam tie konope alebo ľan, keď ich vyťahujú z močidla. Zem je v ohrade vyložená
         zinkovými plochami; tie majú dosť pekný sklon do močidla. Voda, čo sa sciedza, vracia sa v
         dolinu do žliebkov. Z nich môže stekať rovno do močidla.
   </p>
   <p>
    Môžete si povážiť, ako my tu gazdujeme v Patagónii! Gazdujeme i s vodou, aby sa
         nerozlievala nemilobohu, kdekade.
   </p>
   <p>
    Len odkiaľ berú ľan a konope? Hriad tu nikde nevidno, voda tiež nerazí močidlom; páchne
         skôr, a to dosť tuho, kolomažou.
   </p>
   <p>
    Na druhom konci močidla je tiež ako ohrada, ale malá a dilovaná len pomostinami. Cez ňu
         sa mi prišlo štverať, aby som sa dostal za pajtu, vlastne pred ňu. Tam jej bude predok,
         lebo obloky vychodia na tú stranu.
   </p>
   <p>
    Pod každým oblokom sú dvercia, ktorými socajú ovce po strižení. Keď ju vysotia, ocitne
         sa v cáročku. Tých je pod každým oblokom po jednom. Sú temer plné. V nich sa krčia ovečky,
         čo ostrihali. Nejedna sa trasie, hoci slnce dosť tuho pripeká na krov pajty. Ale kde by sa
         netriasla? Pred chvíľou mala teplú huňu, teraz je vyzlečená, ostrihaná dohola. Nájde sa i
         schodíkov, nájde; na niektorej veľkých a dlhých, na inej sú krátke, ale zato ich je
         množstvo. Ako ktorý majster strižie. Jeden málo, chladnokrvne, dlhými strihmi, lebo vie,
         ako robí. Iný nesmelo, neiste, habká a ponáhľa sa, ukladá strih k strihu, čo chytrejšie,
         aby neostal celkom na chvoste. Zložiť tie schodíky dovedna, vystalo by na rebríček, ktorý
         by bol máločo menší od toho, čo videl patriarcha Jakub vo snách, keď nocoval s kameňom pod hlavou.
    <sup>
     [
     <a class="footnote" href="#ftn.id2579744" name="id2579744">
      13
     </a>
     ]
    </sup>
   </p>
   <p>
    „I tento nás prišiel trápiť,“ riekla ovca s mnohými krátkymi schodíkmi, keď som
         podišiel. Tisla sa s druhými do kúta, čo najďalej odo mňa.
   </p>
   <p>
    „Ten nie,“ odpovedá jej stará ovca, ktorej oko hľadí na mňa ukrutne akosi. Pohľad ovce
         nie je taký krotký, ako si mívame. „Ten nevie narábať nožmi. Nemá košeľu lipkavú. Tá robota
         nevonia každému. Ťažká sa im vidí a bude veru ťažká. Potia sa tí tamdnu, že sa im košeľa
         lepí.“
   </p>
   <p>
    „Bodaj pot na nich uschol, bodaj uschli oni s ním! Aká to zbojnič! Len si pováž, čo
         neurobili so mnou!“
   </p>
   <p>
    Rozhovor ma začal zaujímať. Vysadol som na stĺpiky, čo boli dva, jeden pri druhom, dosť
         hladko pripílené v rohu cáročka. Latky, čo popribíjali a idú rovnobežne od kolíka ku
         kolíku, boli mi za podnož a oporu nohám. Sedenie bolo dosť pohodlné. Zapálil som si tiež
         papierovú cigarku, pozeral na ovce. Tie tiež všetky hľadia na mňa. V ich pohľade nečítať
         mnoho dobroty a nevinnosti, priateľstva a prítulnosti ešte menej. Je akýsi veľmi studený,
         príkry, skoro by povedal ukrutný.
   </p>
   <p>
    „Bola som ja, stvora moja,“ začala prvá ovca od Adama, ako to už ich obyčaj, „celkom
         spokojná v jednom údolí pod briežkom. Ja bývam najviac v ňom, lebo to miesto sa mi
         zapáčilo. Tráva je nie najhoršia, voda je neďaleko v studničke. Jarok z nej ide po úboč;
         kadiaľ tečie, spravila sa ako vegička. V úbočí, na druhej strane, je zas hodne kalafatov.
         Kriaky sú rúče, pod nimi býva chládok. Vidíš, ako nás privrela tuhá horúčava a slnce pečie.
         Keď šibe vietor studený, alebo keď prší ten biely dážď, pod nimi je zátišie. Hoďas by bolo
         najlepšie, keby chcelo byť jednostaj rovnako, ani zima, ani horúce. Ja tam už bývam, odkedy
         sa pamätám. Keď odmäk, čo bol pred nedávnom, bol čajsi prešiel, ani vody už nebolo toľko,
         mala som tam i moje mladé, pekne do páru. Bolo im dobre, hrali sa, podskakovali, nuž ako
         robievajú, kým rozum nepríde ako svedčí, na miesto. Ciepkali za mnou, kde som sa obrátila a
         už sa mali podchvíľou, kde im vyteká mlieko. Vieme, za čím idú, kým neodrastú.
   </p>
   <p>
    Pomaličky sa priučili na trávu. Kdeže by to, držať sa iba na to, čo ja nosím, i dvoje
         toľko by sa im málilo! Podrast, hoc je ešte nevládny, začne privoniavať tráve; zbiera si
         vrchovčeky mládnikov. Materin príklad ho poďká. Vidí sa mu, že je chutné, hoc i nemá chuti,
         len ak sa mať na tom pasie, a ak jej chutí. Najradšej, ak môžu, habú jej spred samého
         pysku. Rozrástli sa boli poriadne, zduželi im kosti a hoci sa už rúče mali okolo paše, vždy
         len zase okolo mňa a podchvíľou poťahovať. Vieme, aká je mládež nepovážlivá, nehľadí iba
         paškrty, drží sa na to, čo sa jej sladí, kým sa môže čo ujsť. Lecikedy som sa vybrala s
         nimi k lagúne. Stvora moja, tam máš všetkého na výber a našich je hodne. Iba čo pokoja
         nieto, ako by ho mohlo byť. Kajkeny sa hádajú a bijú neraz, tu krídlom a veru i zobákom.
         Kačky celý od boha deň kváču, zadierajú jedna do druhej. Jeden kraj tej lagúny sa belie,
         ako keď sa pampa zabelie niektoré ráno pod tým bielym prachom, čo na ňu nasadal, kým si
         zdriemla trochu. Lepí sa na trávu, a keď ju chceš trhať, štiepa ti zuby a v pysk ťa oziaba.
         To bielo na lagúne nebýva ten prach, ale to sú tí veľkí vtáci na vysokých nohách, čo majú
         pod krídlom, akoby im krv premokala.
   </p>
   <p>
    Tam býva vždy pekne. My sme sa vracali, keď malých začali nadchodiť driemoty; vtedy
         počína i poťahovať od veľkej vody chladno. Z vysokých grúňov slnce sa odredikalo, že sa
         pôjde uchýliť za vrchy, čo im je hlava ustavične biela. Kdeže by jej očernieť alebo sa
         zafúľať, ako našej, keď nám duje vietor a roznáša prach. Počernieme ako nič, lebo padá na
         nás a lepí sa všade. Ale na veľké vrchy nevládze priletieť. Kdeže by jemu sadnúť na ne, keď
         bývajú, kde sú oblaky. A keď slnce padne za tie biele hlavy, zarmútia sa grúne, stemnejú,
         hore nimi sa vlečie tma, čo vychodi z hlbokých dolín a kiarov. Keď sa už vydriape až
         dohora, nehodno odkladať, ale najlepšie redikať sa na nocľah.
   </p>
   <p>
    A tu ti znezrady priletí ten na koni a hore-dolu po pampe. Kôň je i veľký a mocný a
         predsa slúcha toho, čo mu sedí na chrbte ako hrča na buku. Hrča sa nepohne a tento tu
         naháňa ho a šľahá, a kôň letí vo výcval, nesie ho, kde mu káže ten, čo je na ňom. Keby kôň
         chcel, nedal by sa lapiť. Ako by ho dohonil ten, čo je na ňom, keby mu nebolo na čo sadnúť?
         Nemohol by dohoniť ani nás, jahniatko tobôž, keby nie kôň, čo ho nesie. Pred ním, ako letí
         po pampe, hŕba našich, stvora moja, ide v oblaku. Kde sa my vyberieme, s nami sa vlečie
         oblak, čo nás ide viac, i oblak sa vlečie väčší. Pod oblakom túlajú sa naši, plačú a
         hľadajú jeden druhého, ale čo nahľadáš v takej trme-vrme, v oblaku nenájdeš, čo sa v ňom
         mrví.
   </p>
   <p>
    A my šuch do kalafatov, tí moji obaja za mnou. Stúlime sa a ty, reku, môžeš teraz húkať
         a pískať, hádzať sa na tvojom koni. Ja sa reku, nepohnem, a čo sa rozdrapíš na kusy. My sa
         ver’ tam smiali chutne, ako sa tam hmýria, krútia, rozbehávajú, zasa bijú do hŕbky.
         Preletel popri nás okolo tých kriakov nie raz, ale i zase a znovu. Stvora moja, my sa
         učupili a on sťa temný letí čajsi pri samých nás, ale na inú stranu.
   </p>
   <p>
    Boli už zašli za briežok, nebolo bľakotu, ani oblaka. Tu ti odrazu zase jeden na koni,
         horší od prvého. Našich pred ním hŕba neveľká: oblak sa neunúval, aby ich bol prišiel
         prikryť. Za ním, stvora moja, tých, čo havkajú, máločo menej od našich. Ťažko veru, ťažko
         pozerať na nich! Dychčia a držia jazyk prevesený ponad zubiská. Potrháva sa v dychčaní a
         opála. Brechať nevládzu, hádam im ten jazyk zahatal i hrdlo.
   </p>
   <p>
    Ten na koni držal v paprčkách ten dlhý jazyk, čo vždy nosieva. Lupkal po koberci, čo má
         pod sebou. My sme sa ver’ nešli duriť, čo si on lupkal. Čo iba búcha, toho sa nedur, stvora
         moja. Čo búcha, to nebolí. Ale on nám poslal tých, čo dychčali, tí sa rozpŕchli. Jeden na
         nešťastie zaňuchal, kde sme; naskočil medzi kriaky a zubmi do nás. Hej, stvora moja, nebolo
         nám v kriakoch pokoja, vybrnkli my na pampu a vnohy, že sa dáme k tej lagúne. Ten z koňa
         zahvízdal tuho, tí s vyplazeným jazykom sa krútia. Hodili sa, kadiaľ sme chceli uskočiť.
         Zakaždým bolo tak: kadiaľ chceš bziknúť, oni na tú stranu, jazyk vyplazený. Voľky-nevoľky
         hybaj my do hŕby medzi našich. Prehnali nás i za vŕštek, do veľkej hŕby, čo sme sa na ňu
         prvej dívali.
   </p>
   <p>
    Hŕba bola veľmi veľká, krútla sa naokolo. Na hŕbu pribehujú naši; tí sa učupili ako
         naši, ako my po kriakoch. Povyháňali ich tiež tí s veľkým jazykom. Tmolilo sa nás mnoho,
         nevídať počiatku ani konca. Oblak visí zase, nepoznať, kade ideš. Pred večerom dohnali nás
         sem neďaleko. Paše nebolo, našich bolo mnoho. Všetko sme vyjedli, kde čo bolo.
   </p>
   <p>
    Kde sa hneš, všade nás mnoho. Každý sa žaluje, vypytuje sa čosi. Hľadáme svojich; ja som
         tiež stratila v tej hŕbe kdesi mojich oboch. Zablúdili nebodaj, volám na všetky strany
         „bä-bä“, volám jednostaj. Odpovedajú mi zo všetkých strán „bé-bé“. Ale kde sú moje? Veľká
         ich je hŕba, čo hľadajú mater, všade „bé-bé“, ale ako sa snímeš s nimi, keď ich je mnoho a
         tvojich nikde medzi nimi. Škurát ma pobolieval, nahúklo doň sladkosti a ja nemám mojich, čo
         za ním banujú. Zovú, viem, i oni hľadajú a plačú, ale tam, kde ja som nebola.
   </p>
   <p>
    Nenazdala by si sa ver’ od nich, čo sú naši za falošníci. Prišlo ich ku mne cudzích:
         všetci „bé-bé“ a pyskom rovno pod škurát. Počkajte vy, prekabátiť mater nie je to tak
         hocijako. Má ona dvoch svojich; to sú inakší ako druhí, vedia tí, ako prosiť a vystríhať
         ako sa obšmietať okolo matere, kým nestane a nepripustí ich, kde sa pýtajú. Týmto tu ja
         paprčkou po pysku, oni len zas domŕzať, a ja bác do nich čelom, že sa prevalili.
   </p>
   <p>
    Každý deň od tých čias prichádza na koni ten bruchaj, keď je slnce rovno nad hlavou;
         prichádza zase, keď sa ide uchýliť za vrchy, čo sú na hlave biele. S bruchajom sa vodí ten,
         čo nosí jazyk vyplazený. Čo raz prídu, prídu na našu škodu, zakaždým nás vezmú hŕbu a zajmú
         odohnať do tejto pajty. Nesvitol deň šťastný, keď i mňa zajali a s vami tiež do nej
         zatvorili. Nebolo v nej ani svetla, ani vetra, ani slnca, čo hreje, ani dažďa, čo umýva a
         občerstvuje pampu. Smrad, stvorička moja, zájde ťa v nej; smrad od krvi, čo vyliali z
         našich a nechali v mlákach po zemi. Do nej ich zatvárajú, kým neprídu na nich s nožom
         vycediť im krv z hrdla. Zavesia ich dolu hlavou, aby sa vyciedzala a neostalo z nej ani
         kvapky. Videla som ho i ja, videla raz, ako visí, a ledva sa mu priznala. Nebolo na ňom
         rúna, ani kože; ligotal sa biely od nahoty. Zuby sa mu škerili od bolesti, oči mu vysadilo
         od strachu, čo podstúpil. Keď vsotili i mňa do toho cárku, zabľačala som od strachu; všetky
         sme bľačali, lebo sme vedeli, čo idú s nami robiť. Nebolo prvý raz, čo sme padli do tejto
         káry.
   </p>
   <p>
    Keď ma schytil ten, čo má košeľu lipkavú, posadil ma nasilu pred seba. Ostrými nožiskami
         chodil mi po prsiach a bruchu a i okolo hrdla. Zamrela som od ľaku: „Deti moje, kde ste mi,
         neuvidím vás už nikdy!“ Nože mi chodili, šprihali popod vlnu, ani čo by chceli zobrať
         všetko. Nebolo im dosť rúna, zadreli mi i do živého. Na boku, ľaľa, premoklo od rany, lebo
         nože ju išli hľadať a prelievať krv našu.
   </p>
   <p>
    Vysotili nás teraz, nahé, bez odedze, čo nám ju zvliekli nasilu. Odedzu našu vraj
         nechajú sebe, lebo že sa im zíde. Keby nie my, chodili by bez nej nahí, boli by holí a
         bieli sťa ten, čo visel bez krvi dolu hlavou. I tento, čo tu hltá oheň a ryhá dym, má z
         nášho rúna, čo má na sebe; nepováži, že by sa zašiel a osinel od zimy, keby nie naša
         odedza.“
   </p>
   <p>
    Keď sa začala reč o mne, bol by sa azda najradšej odpratal, lebo ma už menej začalo
         zaujímať, čo ona vyčituje. Na šťastie ovca išla na druhý predmet.
   </p>
   <p>
    „Je ukrutný zbojník, čo vychádza po nociach potuteľne; zabíja, na čo natrafí; odnesie,
         čo sa mu zapáči. Vychlepce krv najsamprv, lebo za ňou pachtí; títo krv vylejú, iba čo je
         bez nej sa im páči.
   </p>
   <p>
    Keď slnce pripečie, nám je najťažšia chôdza; odedza váži, ledva zdýmame pod ňou. A vtedy
         prichádza bruchaj na koni, priletí a dovedie toho, čo sa mu jazyk opála. Zajme nás veľký
         kŕdeľ a ženie nás vypasenou pampou, kým nás nedoženie a nezatvorí do smradľavej búdy. Duria
         nás v nej a mučia, zbíjajú nás nožmi o naše rúno, aby mali čo na seba hodiť a prikryť svoju
         nahotu. Vystatujú sa našou odedzou, čo sú medzi nimi barany; ich staré ovce robia si z nej
         široké rúna, do nich zakrúcajú svoje jahňatá. Krava im dá mlieko, my im dávame odedzu; ich
         holíčatá by skrehli, keby nie my, od zimy; zahynuli by, keby nie krava, od hladu.
   </p>
   <p>
    Ich jarky vykračujú si pyšne, lebo sú zaodeté, majú z nášho rúna obleky nádherné.
         Navešajú na seba perá z veľkého pštrosa, na hlavu si priložia mŕtvu lastovičku alebo
         kolibríka.
   </p>
   <p>
    Naše deti nám kradnú a odnášajú; z ich mäsa vypásajú brucho, ako ten, čo chodí na koni,
         keď nás ženie do pajty. Ich kožtičku brčkavú kladú si na hlavu, alebo ju držia okolo hrdla,
         keď sa trasú od zimy.
   </p>
   <p>
    Horší sú od neho, čo na nás číha, obchádza, keď je noc tmavá, a chlepce našu krv.“
   </p>
   <p>
    Takto šiel ten rozhovor a či žehranie.
   </p>
   <p>
    Ja som sa odpratal zo stĺpikov, trochu ako zahanbený. Nenazdal som sa, že mi bude
         prislúchať počúvať také veci, na ktoré som nepomyslel do tých čias, a predsa veci nie
         celkom bez zmyslu.
   </p>
   <p>
    Či je všetko tak, alebo nie, ako vyratovali v žehrách? Bol som na váhach, nevedel som,
         či je celkom tak, alebo nie. Vtrieliť sme vtrielili trochu zbojnícky semka, zabrali sme
         všetko, čo nám ovca vyhadzovala na oči, vzali si druhé kadečo, o čom ovca netuší ešte. Má
         pravdu, že na zemi jediný človek je bez odedze; aby si ju zaopatril, číha sťa zbojník a
         odnáša si ju, keď môže pripraviť o ňu hoviadko. Ide a berie nasilu, čo majú hoviadka na
         sebe. Krásavica v meste ozaj netuší, keď sa vyoblieka, koľko hodvábnikov platilo životom za
         jej krásne, vzdušné šaty, koľko oviec sa muselo dať ostrihať, všetko jemných druhov, aby
         mohla ísť na ulicu v zime. Koľko kún a vydier vykántrili pre ňu, hranostajov alebo aspoň
         bobrov. Koľko hynie úbohých králikov, lebo on musí neborák platiť najväčšiu daň za našu
         márnivosť. Jeho úbohú kožtičku vidíš všade: kušnier ju vyrába, prerába a farbí; premení ju,
         že jej nepoznáš, z jeho dielne a krámu vyjde cele inakšia a nová. Ponáša sa na veľmi vzácne
         kože, ako vydru, kunu, tuleňa z južného polárneho mora, i zriedkavú, čiernu polárnu líšku.
         Za všetky podstrčia kožtičku zajačka, lebo je lacná. Ozrutná veľryba jej daruje osti, aby
         krásavica bola driečna a štíhla, hoc to i nevystane z jej postavy.
   </p>
   <p>
    Teľce platia životom, aby sme nechodili bosí, dávajú nám čižmy a črievičky; jelene
         dávajú kožu na naše rukavice, ale azda ešte jej viac dávajú na ne úbohé jahňatá. Od hlavy
         do päty keď sa vystrojíme, vlastne nie je nič naše. Všetko sme si prisvojili, odreli z tela
         úbohých zvierat, divých i domácich, čo pri nás žijú, ba majú k nám prítulnosť. Ideme a
         berieme, hrozbou a nasilu, ako kedysi tí, čo chodili poza bučky a otŕčali pušku: „Bohu dušu
         a mne peniaze!“
   </p>
   <p>
    Bol som trochu zarazený. Žehranie patagónskej ovce mi ukázalo, že sme vlastne príživníci
         na tele prírody, čiastočne tyrani, utlačovatelia a záškodníci. Gazdujeme vo všetkých jej
         ríšach sťa vo svojom.
   </p>
   <p>
    „Pozeráte naše ovce?“ spytuje sa ma pán správca.
   </p>
   <p>
    Stojí pri mne s knižočkou v ruke.
   </p>
   <p>
    „Áno, pozeral som ich. Dávno som už nevidel statku,“ priznal som sa mu.
   </p>
   <p>
    „V meste nieto príležitosti. Tu sa vám i zunuje. Budete vždy len pri statku. Zunuje sa
         naveľa.“
   </p>
   <p>
    „A vám sa zunuje niekedy?“
   </p>
   <p>
    „Ja sám neviem. Vždy som bol okolo neho, naučil som sa,“ priznával sa mi.
   </p>
   <p>
    „A čo myslíte, môže ovca cítiť?“ spýtal som sa ho. Pozrel na mňa trochu pozornejšie, čo
         to chcem vlastne povedať.
   </p>
   <p>
    „Vidíte, že cíti,“ zasmial sa. „Cíti väčšmi ako my, čo cíti.“ Ukázal na ovce, čo sa
         zhrčili do hŕbky, tisnú sa do kúta v cáročku. Vyhľadali si ten kút, čo bol najďalej. „My sa
         nikdy nebojíme tak tuho, ako sa tie tam boja.“
   </p>
   <p>
    „Boja sa nás. Majú i prečo,“ odpovedal som.
   </p>
   <p>
    „A prečo?“ spytuje sa on. „My im nerobíme nič.“
   </p>
   <p>
    „Naháňame ich, prenasledujeme.“
   </p>
   <p>
    „Boja sa, lebo nás nepoznajú,“ odpovedal on. „Sú nevedomé. Keby pochopili, že im
         neurobím nič, nebáli by sa. Ale ich nešťastie je, že to nechápu. Ja som ich prišiel sčítať,
         koľko ich je tu, koľko ich je tam…“
   </p>
   <p>
    „V každom tomto cáročku?“ spýtal som sa ho.
   </p>
   <p>
    „Práve.“
   </p>
   <p>
    „A načo ich toľko? Prečo ich nevpúšťať do jedného?“ spytujem sa.
   </p>
   <p>
    „Pre poriadok. Keby boli spolu v jednom košiari, nevedel by, koľko ich ostrihol ten
         strihač a koľko iný.“
   </p>
   <p>
    „To majú na table, každý má svoju,“ odpovedám ja.
   </p>
   <p>
    „A tu majú živé hlavy.“
   </p>
   <p>
    Pán správca ich sčitoval a zapisoval si číslo do knižočky. Každý cároček mal zapísaný
         osebe.
   </p>
   <p>
    Keď ich sčítal a zapísal, riekol:
   </p>
   <p>
    „Dneska sme hodne ostrihali. Treba ich prehnať, skoro sa už nezmestia.“
   </p>
   <p>
    Mal medzieročku, že sa mohol prevliecť cez ohradu pred pajtu. I ja som vyšiel pozdejšie
         pred hlavný vchod. Chlapi pracovali tuho okolo vreciska. Tí tam v chodbe strihli neúnavne.
         Pán správca chodil od strihača k strihačovi, sňal tablicu z piliera a sčitoval čiarky. Iste
         porovnával, či je čiarok toľko, ako hláv v cáročku…
   </p>
   <p>
    Išiel som k domom, že sa vrátim do kaštieľa. Ale som zastal pred kuchyňou, vlastne domom
         robotníckym.
   </p>
   <p>
    Som tu akoby na námestí, a či v samom ohnisku tohto nového sveta. Prechodí cezeň hlavná
         cesta, prechádzajú tadiaľto obyvatelia, keď idú do pajty a vracajú sa z nej.
   </p>
   <p>
    Tu sa zbiehajú všetky nitky, križujú a prepletajú sa jedna s druhou, nitky záujmov a
         starostí, čo nosí každý, kto tadiaľto prejde. Záujmy, čo sa niekedy snímajú a idú jednou
         cestou; často zas sú si protivné a nechcú sa znášať. Vypuknú i nezhody a rôznosti. Koľko
         ľudí, a bolo by doložiť, koľko zvierat, toľko i rozdielnych náhľadov a požiadaviek.
   </p>
   <p>
    Práve tento rínok je veľmi oživený. Vidíme domky pri dome robotníkov. Vystavili ich z
         kisní, krov urobili z doštičiek kisňových, odkvap na obe strany ako na kaštieli.
   </p>
   <p>
    V nich je vždy veselo. Čeliadka, čo v nich býva, nerada zaháľa. Ale je veselšia tá, čo
         už môže vyjsť na priedomie; zabáva sa skoro neprestajne, robí kotrmelce po tráve; dáva sa
         do bojov a zápasov, aké majú radi šuhaji, keď ich vypustia po hodine na dvor, aby si
         zaharcovali.
   </p>
   <p>
    Iná skupina dáva sa na preteky, hrá sa na dostihy, kto prvej dobehne.
   </p>
   <p>
    Máme tu domce psov, čo tiež patria vlastne k stavbám. Bolo ťažko zaobísť sa bez psov, a
         ako vidíme, podnik ich vydržiava hodne. Robota bez nich by iste zaviazla, hádam i zasekla.
         Čo ostarejú, tých netisnú do roboty, ani by nevládali. Nepozostáva, ako starať sa i o tento
         podrast, aby ho bolo nadostač.
   </p>
   <p>
    Tento podnik má ich peknú hŕbku, týchto nádejných pracovníkov: všetko huňatí, neveľkí,
         najviac škoricovej farby. Ale ich jesto i čiernych po bokoch a po chrbte a bielych pod
         bruchom. Niektorí sú s hodnými bielymi záplatami po huni. Odrastení parobci, čo by už mohli
         začať i robiť, ba i hotoví už robotníci nehanbia sa hrať a váľať sa po tráve s malými
         štenci, čo ledva chodia, ale sa len tackajú nemotorne sťa huňaté gule. Majú hlavu, ktorá je
         ohromná v porovnaní s údmi, ale hoc je veľká, ako vidno, ešte je prázdna. Nemohla sa v nej
         usalašiť vážna myšlienka; v nej si dvorí názor, že je život zábava a samopaš; starosť ak
         nadíde, iba smeruje ísť k materi a mať sa okolo nej. Každý z nich má svoj cecok, ktorý je
         už jeho, doňho sa druhý nesmie nanosiť. Hry po pažiti počnú zo samopaše a žart vyjde neraz
         na naozaj. Zúbky sú ešte malé, ale ostré ako ihly, uštipnú a bodnú. Starý pes, ak ho
         uštipli títo všetečníci, radšej odíde, aby sa nestalo čo horšieho.
   </p>
   <p>
    Matere sa dívajú na šanty, vylihujúc vo dverách svojich búd; asi ako pani kupcová
         vysedáva vo dverách svojho obchodu, pletie pančuchu a pozerá, čo sa robí na ulici. Pri
         dverách, ale už z vonkajšej strany je miska; tú napĺňa a donáša každý deň k búde. Sám
         ovčiar sa stará, aby nebola prázdna.
   </p>
   <p>
    Krém týchto materí, čo majú na hlave, aby podnik neostal bez ovčiarskych psov, nachodia
         sa tu iné, čo nepatria k podniku, ale majú v ňom len dočasný útulok. Sú to suky, čo
         vodievajú poniektorí robotníci. Oni cestujú po Patagónii nielen s tropillou, ale majú i
         svojich psov. Podnik ich prijme pohostinne. Koňom dá pašu v kampe; nevystihuje od nich ani
         plat, ani robotu, ale ich drží sťa opravdivých hostí. Psi sú tiež ako hostia na podniku,
         ale tí nevylihujú, nemôžu sa držať ľahostajne. Keď vidia, že sa chlapi zberajú do poľa,
         ožijú, obskakujú ľudí a kone; nieto kazára, ktorý by ich zhamoval, aby tiež nešli.
         Majitelia radi týchto ochotných hostí. Keď vidia suky, nie sú veľmi uveličení, ale
         prižmúria oko kvôli pokoju. Hľadia na toho, kto ich vodí sebou; úfajú sa, že čo stroví
         nepohodlný hosť, že to vynahradí podniku zase gazda suky a jeho psi.
   </p>
   <p>
    Toto obyvateľstvo, hoci má cele poriadne byty, zariadilo si i letné. Drží sa mestskej
         módy, kde obyvatelia tiež vytiahnu na vidiek v dni horúce. Nie je veru pôžitok tisnúť sa v
         horúčavách do dusných domcov. Vyhriebli si do briežkov jamy, ba temer diery, v nich sa
         vyvaľujú vo dne, keď slnce tuho pečie, i v noci, keď je sparno.
   </p>
   <p>
    „Pán boh pomáhaj!“ zvolal som vo dverách kuchynských.
   </p>
   <p>
    „Pán boh uslyš!“ odpovedá od sporáka majster.
   </p>
   <p>
    Trieli doň suché klocky z roble, že horúčava sa tisne cez dvere na dvor.
   </p>
   <p>
    „Mnoho roboty?“ spytujem sa.
   </p>
   <p>
    „Obstojne,“ odpovedá on.
   </p>
   <p>
    „Vy celý deň okolo ohňa?“
   </p>
   <p>
    „Ja veru, tak vychodí.“
   </p>
   <p>
    „A nezunuje sa vám?“
   </p>
   <p>
    „Iným sa nezunuje jesť, mne sa nesmie zunovať variť,“ odpovedá on.
   </p>
   <p>
    Vytiahol bok bielej, tučnej baraniny, veľkým nožiskom reže pomedzi rebrá, že ostane
         každé osebe. V chrbtovej kosti urobí sekáčom zárez a do neho sekne potom tak iste, akoby
         vymeral, aby ostala na rebre i polovica obratlíka. Ako ich takto seká, tak ich odkladá na
         hŕbu na lopár. Bolo ich hodne, a on len seká.
   </p>
   <p>
    „Bude ich treba mnoho?“ spytujem sa ho.
   </p>
   <p>
    „Obstojne. Rebrá sa míňajú.“ Vzal odseknuté rebierko, ak je na ktorom primnoho loja,
         odšvacne ho nožom a hodí na stôl. Poprezeral ich všetky rad-radom a očistil od loja. Ten
         zhrnul nožom na dlaň a vyhodil pred kuchyňu. „Bude sliepkam.“
   </p>
   <p>
    „I psom,“ riekol som ja.
   </p>
   <p>
    „Nie, naši psi majú dobrú chovu. Nestoja o loj.“
   </p>
   <p>
    Nechal som majstra a šiel do záhrady. Je pod jarkom, temer pod kaštieľom. Nevidno z nej
         ničoho, ohradená je sťa pevnosť.
   </p>
   <p>
    Dvercami sa vchádza do nej, hneď medzi hriadky. Vidno všetkého po troche: nasadili
         zemiakov, kapusty, kelu, šalátu, cvikle, repy, vôbec zeleniny, čo sa dobre drží v týchto
         krajoch.
   </p>
   <p>
    Na jednej hriadke sú jahody, ale záhradné. Urodili dobre toho roku, vidno ich hodne
         zrelých. Tu málokde pestujú toto ovocie, nemá sa kto s ním zapodievať. Popri plotoch sú
         podlhovasté hriadky, na nich kriaky ríbezlí červených a čiernych a pôlok. Tieto kriaky sú
         veľmi bujné, obsypané ovocím. Škoda, že nevidno černíc a malín; lieska a chabzda by sa tu
         tiež prijala, a mali by sme obrázok, ako vystrihnutý niekde z oravských záhrad. V Patagónii
         málokde vidno ovocia. Ktovie skadiaľ ho doniesol sem, kto ho doniesol, a koľko musel
         vystáť, kým ho doredikal.
   </p>
   <p>
    Cez záhradu ide rad stromovia; nasadili ho prihusto, že je to už skôr živý plot, čo by
         mal deliť záhradu na dve oddelenia. Napospol všetko stromy čerešňové, rozrastené a mocné;
         vidno, že sa im páči v tejto dobrej zemi. Ale sú jalové. Vidno na nich dve-tri bobuľky, ale
         i tie zakrpateli. Nebude sa tu páliť čerešňovica. Keď sa už raz ustával okolo stromov a
         ovocia, škoda, že nenasadil slivák. Slivky by sa boli prijali a urodili lepšie ako čerešne.
   </p>
   <p>
    Kto túto záhradu zakladal, poznať, že bol majster a vedel, ako sa držať. Vynašiel jej
         pekné miesto v kotline, okolo nej plot veľmi hustý, temer nepreniknuteľný. Nie tak azda
         proti zlodejom, ako pred hydinou a statkom. Ohrádzal ju iste najväčšmi proti veľkému
         nepriateľovi záhrad v týchto krajoch: patagónskemu vetru. On pustoší neraz tuho, vydrme
         stromy, polárne konáre, poobíja ovocie. Útle stromy poprelamuje, obráti navnivoč robotu
         ovocinára a záhradníka. Ľudia po takej škode stratia chuť do sadenia stromov, lebo vedia,
         že je daromné ustávanie.
   </p>
   <p>
    Zakladateľ tejto záhrady chytil sa roboty opatrne. Postaral sa o vodu a narazil jarok
         okolo záhrady; porozvádzal ju v záhrade po jarkoch a môže ju rozvádzať po nej, ako sa mu
         páči. Pôda je veľmi smädná; bez polievania záhrada chradne, zelenina ostane smutná. Popri
         jarku okolo záhrady nasadil takých stromkov, čo sa neboja ničoho, ani najväčšieho vetra,
         len nech majú trochu zeme a mnoho vody. Nedajú sa zlomiť vo vetre, radšej sa ohnú, keď je
         veľmi mocný. Ale keď prestane zúriť a fúkať, vyrovnajú sa zasa, zodvihnú víťazne hlavu,
         sťaby sa nič nebolo stalo. Veľká hybkosť a pružnosť v drieku a konároch nie je, ako vidíme,
         na škodu ani v ríši rastlín. Tento strom, čo sa vie porátať s okolnosťami a vynájde sa i v
         búrke a vetre, je naša vŕba. Jej sa ozaj všade dobre vodí. Tu tiež vyhúkla, rozrástla sa do
         výšky a šírky; urobila mohutný živý plot, alebo skôr živý múr. Iste ju podstrihovali dobre,
         lebo zhustla, že ani kurča by neprešlo. Vetra ani nebadať za týmto mohutným múrom, iba čuť,
         ako šumia konáre a hádžu sa sem a tam, keď mocne fúka.
   </p>
   <p>
    Priehlbina, nevedieť, či tu bola hneď od začiatku; dosť ľahko, že ju urobil schválne sám
         zakladateľ záhrady. Vidno, aký bol priemyselný. Mal pekný dom, kuchyňu a stavy, čo si
         vystavil na svoj spôsob; vybral si pekný kus kampa; vyriadil všetko okolo domu; zadovážil
         si peknú bibliotéku, v ktorej hľadal zábavu a poučenie. Urobil sa trochu i pánom
         patagónskej povetrnosti, aspoň v tejto záhrade, aby mu nerobila škodu.
   </p>
   <p>
    Pomaly spustil sa mier na tento i beztoho tichý kraj. Robotníci skončili večeru už
         dávno, posedeli si pred kuchyňou v tichých rozhovoroch a utiahli sa do spoločnej spálne na
         zaslúžený odpočinok. Zajtra ich čaká zasa tá istá práca, ťažká a namáhavá, treba sa vyspať.
         Psi sa utíšili a utiahli do búd alebo letných bytov pod briežkom.
   </p>
   <p>
    My sme tiež odbavili našu večeru. Mali sme chutnú pečienku, a kto chcel, škótsku kašu s
         mliekom. Dymiac zo svojich papierových cigariek, mali sme zvláštny pôžitok: počúvali sme
         hudbu, ktorá sa divne rozliehala v tejto tichosti kampa. Prednášal nám sám Kubelík na
         husliach Ave Maria a doprevádzala ho svojím hlbokým hlasom Melba;
    <sup>
     [
     <a class="footnote" href="#ftn.id2580775" name="id2580775">
      14
     </a>
     ]
    </sup>
    ostatne ťažko povedať, kto doprevádza koho, keď sa snímu dvaja takí umelci.
         Poslúchali sme pobožne tento výkon, akých nepočuť často. Neprekážalo nám ani to, že na
         dvoch alebo troch miestach fonograf trochu zaškripel. Iste doska bola urazená trochu. Kde
         by nie, kým prišla z Londýna až sem na argentínske pleso! Boli i druhé kusy, krásne a
         veselé. Ale zo všetkých ostalo nám v uchu najväčšmi citné kvílenie Kubelíkových huslí a
         hlboký, vrúcny hlas Melby.
   </p>
   <p>
    Pod dojmom tohoto zvláštneho pôžitku odobrali sme sa i my na nocľah. Bol som vzrušený,
         ako bývame, keď sa prihrnie mnoho nových dojmov a tak rozdielnych odrazu. Ale nad nimi
         všetkými vývodí, ako keď plávajú oká na dobrej polievke, úprimný obdiv nad mužom, už,
         pravda, vzdialeným, ktorého sme už nezastihli tu, i ledva kedy ho uvidíme; ktorý sa bol sem
         utiahol do samoty, čo bola v tie časy, keď sa on sem dostal, ešte samota úplná, smutnejšia
         než teraz, prežil v nej mnoho rokov, veľmi mnoho podľa patagónskeho pochopovania, kde
         týždne sa berú za roky. Založil si tu dom, home,
    <sup>
     [
     <a class="footnote" href="#ftn.id2580834" name="id2580834">
      15
     </a>
     ]
    </sup>
    akoby on povedal, prostriedkami nepatrnými, čo mal náhodou pod rukou; dal
         života poliam, ktoré boli do tých čias pusté, na ktorých sa dnes pasú stáda jeho krásnych
         oviec a peknej lichvy. Vykonal to všetko vlastným úsilím a dôvtipom, zanechal na všetkom,
         čo je tu, pečať svojej osobnosti, človeka šľachetného a vzdelaného.
   </p>
   <p>
    Vo vďačnej rozpomienke na nášho dobrého hostiteľa som zaspal. Pod touto strechou mal som
         akoby prelud, že som skutočne doma…
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578200" name="ftn.id2578200">
        8
       </a>
       ]
      </sup>
      <span class="emphasis">
       <em>
        Vuelta abajo
       </em>
      </span>
      (špan.) — doslovne: Obrat dolu.
     </p>
    </div>
    <div class="footnote">
     <p>
      <sup>
       [
       <a class="para" href="#id2578322" name="ftn.id2578322">
        9
       </a>
       ]
      </sup>
      <span class="emphasis">
       <em>
        Vamos
       </em>
      </span>
      (špan.) — ideme
     </p>
    </div>
    <div class="footnote">
     <p>
      <sup>
       [
       <a class="para" href="#id2578420" name="ftn.id2578420">
        10
       </a>
       ]
      </sup>
      <span class="emphasis">
       <em>
        Čé
       </em>
      </span>
      (zo špan. Che) — citoslovce: hej!
     </p>
    </div>
    <div class="footnote">
     <p>
      <sup>
       [
       <a class="para" href="#id2579237" name="ftn.id2579237">
        11
       </a>
       ]
      </sup>
      <span class="emphasis">
       <em>
        prensadores… prensa
       </em>
      </span>
      (špan.) — lisovači… lis
     </p>
    </div>
    <div class="footnote">
     <p>
      <sup>
       [
       <a class="para" href="#id2579308" name="ftn.id2579308">
        12
       </a>
       ]
      </sup>
      <span class="emphasis">
       <em>
        transmisia
       </em>
      </span>
      (lat.) — hriadeľ, prenášajúci pohyb od motoru k
               pracovným strojom
     </p>
    </div>
    <div class="footnote">
     <p>
      <sup>
       [
       <a class="para" href="#id2579744" name="ftn.id2579744">
        13
       </a>
       ]
      </sup>
      <span class="emphasis">
       <em>
        rebríček… čo videl patriarcha Jakob vo snách, keď nocoval s kameňom pod
                  hlavou
       </em>
      </span>
      — podľa biblie patriarcha Jakub na úteku pred bratom Esauom
               uvidel vo sne rebrík, po ktorom zostupovali z neba anjeli
     </p>
    </div>
    <div class="footnote">
     <p>
      <sup>
       [
       <a class="para" href="#id2580775" name="ftn.id2580775">
        14
       </a>
       ]
      </sup>
      <span class="emphasis">
       <em>
        Prednášal nám sám Kubelík na husliach Ave Maria a doprevádzala ho svojím
                  hlasom Melba
       </em>
      </span>
      — Jan Kubelík (1880 — 1940), český husľový virtuóz
               svetového mena, vystupoval po celom svete. Viackrát bol v Juž. a Sev. Amerike. Nellie
               Melba je divadelné meno austrálskej speváčky Helon Porten Mitchell (1861 — 1931).
               Bola to koloratúrna speváčka, ktorá vystupovala na mnohých svetových operných
               scénach.
     </p>
    </div>
    <div class="footnote">
     <p>
      <sup>
       [
       <a class="para" href="#id2580834" name="ftn.id2580834">
        15
       </a>
       ]
      </sup>
      <span class="emphasis">
       <em>
        home
       </em>
      </span>
      (angl.) — doma
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580868">
       </a>
       3. Rozhľady a pohľady po podniku a okolí. Návšteva v susedstve.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nad ránom, keď je spánok čujnejší, keď skutočnosť a jej prejavy začnú kaziť a trhať
         jemné tkanivo sna, keď som nebol istý, či spím a snívam a či som prebudený, bolo mi, akoby
         čul dudranie Jarabčiarovej barbory. Taká hlúpa predstava: barbora dávno zosnulého, slávneho
         Jarabčiara, ktorý odpočíva v pokoji, a argentínske pleso! Zase akoby gajdy húdli du-du a
         mu-mu. Ešte väčší nezmysel.
   </p>
   <p>
    Nuž mätie sa v raňajšom polosne kadečo. A predsa čosi hundre mu-mu-mu, hlboko a mocne,
         sťa odzyv, keď pohrmieva kdesi ďaleko. Ale už som sa vzchopil z polosna, začal bedliť,
         lepšie rozoznávať. Mumlanie je už jasné, nesie sa veľmi hlbokým, mocným hlasom. Vari len
         nebude macko? Nie, tých tuná nieto. Bujak, čo hundre kdesi! Blíži sa ku kaštieľu; aby bola
         istota úplná, že je on, začal ryčať. Ale ryčanie mu nevypadlo dobre. Vo vyšších tóninách
         hlas je nie čistý a mocný ako v hlbokých, zlyhá a vyznieva sipľavo. Nech zadrží i v nich
         silu a hĺbku, boli by popukali ak nie múry nášho kaštieľa, tak aspoň tably na oblokoch. Nie
         sme v Jerichu, aby sme bývali v murovaných kaštieľoch.
   </p>
   <p>
    Zbadal i byco, že má v bújaní nezdar; dal sa zas na svoje mocné, hlboké mu-mu, ktoré mu
         znie zas čisto a mocne, skoro hudobne. A to sa mumlanie blíži.
   </p>
   <p>
    Ďakujem pekne, taká návšteva a my v posteli. Bárs sme v kaštieli, predsa je len z
         ľahkého materiálu. Ak sa naň oborí, vyrúti stenu ako nič a vpadne do jedálne. Ale sa
         nezastavil na šťastie, prešiel popred dom. Ako vidno, nemá zlých úmyslov. Mumle ešte vždy,
         ale kdesi ďalej od domu. Najskôr pri jarku niekde; nadišiel ho možno smäd a prišiel sa
         napiť.
   </p>
   <p>
    V tú chvíľu čuť bom-bom-bom. Majster zobúdza robotníkov, búchajúc mlatčekom o liatinu.
         Oznamuje deň a s ním bežné radosti i starosti tohoto života. V druhej spálni ruch a
         hýbanie; gazda predchádza dobrým príkladom, vstávajúc na hlas zvona. Zišlo mi na um, kde
         som, koľko zbýva poprezerať ešte; začal som sa riadiť i ja, hoc som si netajil, že by hádam
         urobil ten istý osoh, keby ostal a obrátil sa na druhý bok.
   </p>
   <p>
    Majster už bol vyhriaty, keď som prešiel popred kuchyňu.
   </p>
   <p>
    „Pán boh s nami!“ pozdravil som ho.
   </p>
   <p>
    „I duch svätý,“ zaďakoval mi.
   </p>
   <p>
    „Vy už v robote?“
   </p>
   <p>
    „Odtískame ju, odtískame,“ odpovedá mi. „Dávame prvé raňajky. Čo sa bude páčiť: kávy a
         či čaju?“ Ukázal veľkú kanvicu, z ktorej ide para.
   </p>
   <p>
    „Pijú s mliekom?“ spytujem sa.
   </p>
   <p>
    Poškrabal sa za uchom.
   </p>
   <p>
    „Mohli by i so smotanou, keby jej bolo. Chlapcom sa nesladí ísť dojiť, pane.“
   </p>
   <p>
    „Možno neradi mlieko,“ domýšľal som sa ja.
   </p>
   <p>
    „Veru by sa neodhŕňali, keby ho bolo,“ opravoval ma on. „Neradi ho doja, pane. Ale piť
         by ho vďačne pili.“
   </p>
   <p>
    „A škoda,“ ľutoval som. „Mohlo sa dostať im i nám.“
   </p>
   <p>
    „Veru hádam. Nezaškodilo by,“ uznával i on.
   </p>
   <p>
    V pajte je už ruch, strižú tuho. Pri močidle je tiež sveta, čo sa tam hýbe a pokrikuje.
         Šiel som i ja ta.
   </p>
   <p>
    Tu je hodne roboty. Košiare plné oviec, všetko ostrižených. Čo ostrihli včera, prehnali
         do korralov, čo sú pri močidle, ešte včera večer. Z najväčšieho korrala idú uličky, malé
         cárky, čo sú jeden konča druhého. Smerujú k močidlu.
   </p>
   <p>
    „Čo idete robiť?“ spytujem sa Manuela.
   </p>
   <p>
    „Kúpať ostrižené a kadečo ešte,“ odpovedá mi on.
   </p>
   <p>
    Nuž nemočia tu ani ľanu ani konopí; doženú sem ovce a kúpu ich. Čo som sa včera
         nazdával, že je ohrada na ľan, aby sa v nej ociedzal, je ohrada, kde sa ociedzajú ovce, keď
         vyjdú z kúpeľa. Malá ohrada na protivnej strane kúpeľa je vlastne klietka. Do nej privábia
         ovce, dobrotky alebo zlotky, a socajú ich do kúpeľa.
   </p>
   <p>
    Pri klietke, ale na vidnom mieste, je priehradôčka; v nej sú dve-tri ovečky zatvorené.
         Tie vábia ostatné ovce do klietky a či skôr pasce. Ovca vďačne ide, kde sú druhé ovce.
         Neláme si hlavu, či sú tam z dobrej vôle alebo prekabátené. Stehlík sa neprizrie, či
         vábnik, čo ho zovie a pekne spieva, je na slobode alebo v klietke. Čuje spev, sadne na
         prútik a prilepí sa na lep.
   </p>
   <p>
    Keď vojdú do klietky, že je plná, ako nabitá, skočia do nej dvaja chlapi. Jeden nadvihne
         padaciu bránu, čo visí naboku klietky. Pánty má hore, otvára sa tak, že ju dvíhajú. Na
         bráne je žinka a na nej slučka. Tá sa zakvačí na klin, aby brána ostala nadvihnutá. A už
         začnú zhadzovať ovce do kúpeľa. Ani ich nezhadzujú, socajú ich na samý kraj záhuby. Tie sa
         vzpierajú všakovak, ale sa nemôžu držať; padajú nadol, do dlhej kasne, čo som včera myslel,
         že je močidlo. Ani jedna sa nezaraduje, keď spadne. Ráno je dosť studené, sme predsa len
         medzi horami; nikoho nenadíde vôľa ísť sa kúpať a ochládzať. Ovce nemajú hune, aby im bolo
         horúce, včera im ju sňali. Trasú sa skôr trochu od zimy.
   </p>
   <p>
    Padajú po jednej, zasa v hrčiach, niekoľko odrazu; je hlboko, že i hlava zmizne neraz
         pod špinavou vodou. Keď zas hlava vykukne z nej, oči tuho zalupkajú. Nebodaj vošlo do nich
         tej vodičky, čo zažiera. Nejedna nemôže sa zdržať, zabľačí úzkostlive, sťaby volala na
         ratu. Zato sa skoro každá spamätá chytro, pobadá, že na tomto konci nie je najlepšie, lebo
         podchvíľou padajú nové a nové obete; nejedna by ju zasa vsotila do hlbiny. Radšej si ide
         hľadať lepšie miesto a nemá sa tam horšie. Na druhom konci kasne je lepšie. Treba len
         preplávať dolu močidlom. Plávať je tu nie práve na zábavu, ale sa predsa len vyplatí, veď i
         kamarátky plávajú tým istým smerom. Každá sa dá do veslovania, ponáhľa sa na druhý koniec,
         že sa azda skôr vytrepe z tejto peknej omáčky.
   </p>
   <p>
    Ale nepláva sa tak ľahko, ako si kto míva. Stoja nad kasňou chlapi, majú drúk v ruke,
         sťaby chceli miešať tú polievku. Drúk má na konci latku, čo ide napriek, tvoriac s poriskom
         a či drúkom skoro kríž alebo skôr T. Ovciam je to ozajst kríž. Nemiešajú ním polievku, ale
         keď ona pláva po biede dolu kasňou, položia jej priečnu latku, čo je na konci drúka a ide
         trochu do oblúka, rovno na šiju, v samom tyle a tisnú jej hlavu bezohľadne. Hlava zmizne
         zasa v tej polievke, ale iba na chvíľku, lebo vykukne z nej čím skorej. Oči už nelupkajú
         len tak nič po nič, lebo majú veru prečo. Tej nečistej vody viac alebo menej vošlo do nich;
         čo je ešte horšie, i do pysku a ešte viac do nozdier. Zmrští sa hrozne, otriasa hlavu, fŕka
         vodu okolo seba, neraz dosť naďaleko.
   </p>
   <p>
    Divné veci vyjdú najavo pri tejto robote. Nazdával by sa, že hoviadko jedno ako druhé,
         bez zvláštnych rozdielov. A to je omyl: hrivny nerozdelili narovno. Jedna pláva pekne, s
         ľahkosťou, sťaby bola mala náukobeh v plavárni; nesie hrdo hlavu, pohyby má súmerné,
         cieľuprimerané, výdatné a cele pokojné. Druhá zaraz od počiatku ukáže, že ide plávať ako
         tešlica! Hádže sa, čľapká okolo seba, hrabe nohami kadejako, namáha sa nesmierne, len aby
         sa udržala ako-tak nad vodou. Pri takom čľapkaní ujde sa neraz i tomu s tým drúkom z tej
         brečky; frkne mu to do úst alebo očí, hoc on šípi čosi, čo sa ide robiť, uhýna sa a bedlí.
         A predsa sú mu šaty zafŕkané, neraz mokré. Nejeden mocný škop by sa utopil, keby nie ten s
         tým drúkom. On ho podporuje; podloží mu tú priečnu latku pod bradu, kým sa nevyprská trochu
         a nezačne plávať poriadnejšie. Mnohé malé jahniatko zas pláva odhodlane a ľahko, necíti
         ničoho, iba iste veľký strach. Bľačí celou cestou, volajúc o pomoc.
   </p>
   <p>
    Daktorej nepomôže ani latka na drúku; nedá sa udržať nad vodou a nedá, čosi ju ťahá
         neúprosne pod ňu. Lecikedy švihne nohou v povetrí, obyčajne naprázdno. Tu chlap už nelení;
         vidí, že je veľmi zle. Prikľakne k močidlu, neraz mu príde i priľahnúť veru dolu bruchom,
         siahne rukou do voňavej polievky, hľadí zdrapiť utopenca za pačesy alebo už za čokoľvek. Je
         na podiv, ako sa také mŕtve telo hádže a vzpiera, prekáža čo môže väčšmi ochrannej robote.
         Sťaby sa bolo upriamilo, že pôjde a pôjde pod vodu. Keď vytiahnu utopenca z kasne, vystrú
         ho trochu dolu hlavou, stisnú mu pysk v dlani, vyžmýkajú mu, ako svedčí, nozdry. Ak čo užil
         z tej polievky, to nech si už sám vybaví, ako vie. Sú v nej látky jedovaté a veľmi
         nebezpečné. Tekutinu pripravili na kúpeľ proti prašine a nie na nápoj, aby ho pili. Ktorá
         prehltne primnoho lieku, prekročí azda hraničnú dávku, už sa nezotaví. Ostane za potravu
         karrančom tam hneď pri kúpeli. Ale neskôr pán správca ju rozkáže spáliť, keď odbavia
         kúpačku, aby nesmrdela pri samých domoch. To je hádam ešte najrozumnejšie.
   </p>
   <p>
    Táto kúpačka je veľké trápenie zvierat, ale je na úžitok. Liečenie málokedy je
         kratochvíľa, ale temer vždy trápenie a súženie.
   </p>
   <p>
    Kúpačka je dobrý, spoľahlivý prostriedok proti prašine, chorobe, ktorej ovca je veľmi
         náchylná. Čím je druh jemnejší, väčšmi jej podlieha. I tu sa ukazuje stará skúsenosť, že
         mrcha zelina nevyhynie. Ovca hrubej vlny neochorie ľahko od nej; ak ochorie, vykýcha sa
         ľahko.
   </p>
   <p>
    Jemné druhy, čo sem prisťahovali s veľkými obeťami a usalašili v tunajších kampoch,
         nakazia sa ľahko; choroba sa šíri sťa požiar. Donesie im navnivoč rúno, že vypĺzne, ovca
         začne chudnúť a schudne chytro na triesku a obyčajne skape. Stáva sa to menovite v zime, ak
         ich prikvačí hlad, keď sú nakazené.
   </p>
   <p>
    Manuel a pán správca prezerajú pečlive ovce, či nebadať na niektorej, že je chorá. V tom
         vlastne pozostáva zbehlosť a umenie správcu a ovčiara, aby zbadali za horúca, čo sa robí.
         Keď je ovca zaprašivená hodne, môže spozorovať ktokoľvek; ani nemusí byť znalec. Ovcu, ak
         má škvrnu, hoc najmenšiu, oddelia. Jedna prašivá nakazila by celé stádo. Ale neodsúdia
         nečistú. Oddelia ju od zdravých do nemocnice: vženú ju do oddeleného potrera, čo majú pre
         takéto nemoci. Ohradia ho veľmi dokonale od ostatného kampa. Prašivé čaká potom už každých
         štrnásť dní takýto očisťujúci kúpeľ. Urobia ho trochu tuhší, primiešajú doň viacej
         liečivých látok, než do obyčajného. Dva-tri také kúpele stačia, aby sa nákaza očistila tak,
         že ovca môže ísť zasa do čistého stáda. Prvej ju musia poprezerať, čo sa do veci rozumejú,
         pán správca, alebo Manuel.
   </p>
   <p>
    Prašiny sa boja po podnikoch ako ohňa. Kde sa zakorení, nie ju ľahko vykynožiť. Je ako
         kukučina, keď sa zakotí v ďateline. Ale tá sa dá aspoň vypáliť. Ovcu je ľahko spáliť, ale
         nie prašivinu. Tá ostane rozosiata po kampe, kde boli ovce choré. Prilepí sa na trávu a
         kriaky, čaká na nich, kým sa im nepriblíži statok. Keď máš raz kampy nečisté, choď, vymetaj
         ich, zhľadávaj zárodky prašiny po tráve a kriakoch. Preto pán správca prezerá ovce veľmi
         dôkladne, mieša pobožne lieky do kúpeľa.
   </p>
   <p>
    Do tých putier, čo som sa im bol toľme zaradoval, naleje nie mlieka, ale vody, čo vteká
         do kasne z jarčeka, kde sme včera videli žliebok, zapchaný vechťom trávy. Kasňa má naboku
         otvor: ním vteká voda do nej, keď sa kúpeľ ide obnoviť. Ako iné veci, ani on nemá stálosti,
         minie sa naveľa. Ovce ho roznosia vo vlne, hoc sú i ostrižené, hoc ich zatvoria do ohrady s
         podlahou zinkovou, kým sa neocedia. Keď kasňu naliali, určia, koľko je v nej vody, aby
         vedeli, koľko namiešať do nej liečivých látok.
   </p>
   <p>
    Pán správca je apatiekár, ktorý mieša do putier, keď je v nich vody, miesto kľagu žltého
         prášku, mieša ho drúkom, sťa keď apatiekár mieša a tlčie v svojich mažiarikoch, kým sa
         neurobí ako mlieko, ale žlté. Aby kúpeľ bol osožnejší, prebije ešte dlátom dno na bľachovej
         letovanej nádobe; v nej je tiež liek proti chorobe. Naleje z nej tiež, koľko zodpovedá, do
         kúpeľa. Prášok a tekutina plávajú na vode ako olej, hrajúc tekutina mocne do modra. Prvé
         ovce, čo by sa kúpali, zobrali by všetko, čo je najlepšieho, na chrbtoch, sťa keď gazdiná
         pozberá varechou penu z polievky, ostala by ostatným iba nečistá kaluža. Ale našli
         poriadok, aby sa to nestalo. Manuel má dlhý drúk v ruke, na ňom je na konci tabla s
         prevŕtanými dierkami; touto dlhou topárkou múti dobre tú tekutinu. Zanorí ju až na dno a
         ťahá pomaly dohora; tu celý ten kúpeľ sa vzbúri, vyhadzuje napovrch, čo bolo na dne.
         Liečivé jazero sa rozmúti a vzbúri, sťa to povestné a zázračné, do ktorého hádzali po
         každom vzbúrení malomocných a šľakom porazených. Manuel ešte zoberie z povrchu odpadky,
         chlpy vlny a ostatnú nečistotu, čo dohora vystúpila, aby sa ovciam nelepila na chrbát, keď
         pôjdu do kúpeľa.
   </p>
   <p>
    Keď sa okúpali a ocedili z väčšieho v ohradách so zinkovým dnom, pustia ich do
         rozsiahleho korrala; tam už uschnú dokonale. Mokré nemôžu vypustiť na pašu; jedovaté látky
         mohli by ostať na tráve a otráviť od nej ovce.
   </p>
   <p>
    Naostatok, keď okúpali všetky, vošli sme do ohrady, kde sa prvej ociedzali ovce. V nej
         sú jahňatá, čo prišli s materami na podnik a museli čakať odlúčené a zatvorené. Bľačia
         ľútostive; čakajú, kedy ich pustia k ovciam. Len dvercia z latiek delia ich od korrala, kde
         sa vysúšajú a bľačia za jahňaty. Pustiť ich k materiam nemôžu, kým nebudú okúpané. Na
         niektorých treba vykonať ešte prvej veľmi dôležitú robotu. Tieto tu vylúčili z kŕdľa
         jahniat, lebo nemajú znaku a nevyplnili na nich ani ostatné požiadavky. Druhé jahňatá boli
         poznačené už z jari. Tieto tu akosi prešmykli sa pomedzi ruky, iné vyliahli sa po značení;
         tá povinnosť čaká teda na ne teraz.
   </p>
   <p>
    Robotníci ich chytajú, prezerajú každé, čo je; baranec alebo jahnica. Pán správca svojou
         rukou robí im znak podniku na ušiach. Znak ten povolilo miestodržiteľstvo, zapísalo ho do
         svojich lajstrov. Jahňa vo veľkom strachu a od bôľu ani netuší, že po značení je prijaté do
         zväzku tohoto podniku; dostalo prípadnosť, domovské právo. Už si ho nikto nesmie prisvojiť.
         Kto ho kúpi, musí mať výkaz, že ho kúpil; vo výkaze musí byť uvedený znak, pod ktorým ho
         kúpil. Kto prestúpi tieto predpisy, trestaný je pre poľnú krádež; to je veľmi ťažký zločin
         a stíha sa ťažkým trestom.
   </p>
   <p>
    Jahnici je ešte ta. Dostane znak na uši, odrežú jej kus chvosta a vec je vybavená.
         Baranec tiež dostane znak, ale obratne: čo má jahnica na pravom uchu, to jemu dajú na ľavé.
         Znaky obrátené naopak, aby sa už na uchu rozoznala ovca od škopca. Na barancovi odbavia
         zaraz i škopenie; keď je baranec malý, tento výkon nie je nebezpečný. Operácia je krátka,
         bez veľkých príprav a antiseptických opatrení. Robia ju vreckovým nožíkom, rukami, ktoré
         pracovali okolo oviec a vlny. Kto videl chirurgické výkony, i nepatrné, pri ktorých
         zachovávajú predpisy čistoty, zľakol by sa, ako majú za nič zákony a predpisy modernej
         vedy, jej veľké výdobytky, pri operáciách, ako si ich tu nevšímajú, malo by všetko vykapať
         od zapálenia, snetí a druhých ťažkých náhodilostí. Čo je veľká zvláštnosť, operáciu
         zakončia zubmi, pravda, len pri malých barancoch. Prečo to robia zubmi? Či pre pohodlie a
         veľkú rýchlosť, či pre krvácanie? Krvné cievy, keď ich prerežú, krvácajú väčšmi a
         trvalejšie, ako keď ich jednoducho pretrhnú alebo práve prehryznú, kde je už pretrhnutie
         spojené so stlačením.
   </p>
   <p>
    Hovoria, že tento spôsob škopenia vídať iba v Patagónii. Isté je, že státisíce barancov
         škopia každoročne na takýto spôsob. Modernú vedu zauškujú tuho v Patagónii, jej zásadám sa
         posmievajú, ale veda sa nepomstí, nebadať strát po týchto výkonoch. Keď ideme kampom, kde
         sa vyháňajú značené jahňatá, škopené barance, len zriedka nájdeme skapané jahňa od škopenia
         a značenia. Viac ich vídať zdochnutých, čo skapali cele mladé, hneď po vyľažení.
   </p>
   <p>
    Pri značení bedlia, či je jahnica alebo baranec, aby znak zodpovedal pohlaviu. Chlapi,
         čo držia jahňa, majú povinnosť oznámiť správcovi, aký znak ide. Čo sa týka chvosta, škopec
         a jahnica pochodia jednako: obom sa odreže kus chvosta, nechajúc im len kýpeť.
   </p>
   <p>
    Keď je robota skončená, pán správca sa vráti k hŕbe chvostov, čo odrezali, sčíta ich,
         koľko ich je; tak vnesie do lajstrov podniku, koľko značil podrastu.
   </p>
   <p>
    Baranovi nechajú chvost nedotknutý. Poznať ho zďaleka v kŕdli. Ostatne barana poznať
         ľahko i bez tohoto znaku naďaleko. Keď sa vydarí, postavu má takú, že vyniká v celej
         čriede. Má neraz rohy mohutné, okrútené mnoho ráz do venca. Neraz mu rastú tak neporiadne,
         že ich treba odpíliť, lebo by mu išli do očí. Indy tvoria kolesá pri hlave a z kolies trčia
         na stranu prihnuté ostré konce. Šiju má mocnú, postavu ohromnú, že je skoro ako hodné teľa.
   </p>
   <p>
    Toto úbohé zakrvavené stádočko ani teraz nevpustia do veľkého korrala. Vženú ho najprv
         do klietky a pohádžu do kúpeľa; s ním okúpu i jahňatá, čo boli značené hneď z jari. Po
         operácii nasleduje kúpeľ, ktorý hoc nenie najčistejší, predsa vymyje nové rany.
   </p>
   <p>
    Od kuchyne sa ozýva zvonenie. Majster nezaháľal, kým ľudia pracovali. Z pajty a od
         kúpeľa hrnú sa ku kuchyni na tento hlas. Nie je nikomu na protiveň. Povetrie je čisté,
         práca rezká, trávi veľmi dobre. Sypáreň je plná zásob, v kampe je hojnosť všetkého, netreba
         sa tu báť hladu.
   </p>
   <p>
    Pri raňajkách ma zas mýlil bujak; jeho mumlanie čuť odkiaľsi zblízka; bude kdesi pri
         samom dome. Vyrozumieť, že je na tom istom mieste. Pocit je nepríjemný, že máš takého hosťa
         hneď pri dome; nie si istý, či nenatrafíš naň, keď vytiahneš nohu z domu. Po raňajkách som
         vyšiel, že pozriem, čo robí, čo je za; možno ho nebude ťažko i odohnať od domu.
   </p>
   <p>
    Za samým domom je ohrada. Ostal som za ňou, a nevidel som ničoho. Vystúpil som na
         ohradu, že sa poobzerám po okolí. Pán správca ma zazrel.
   </p>
   <p>
    „Pre bujaka vy na plote?“ usmial sa.
   </p>
   <p>
    „Vždy lepšie sa mať na pozore,“ odpovedal som.
   </p>
   <p>
    Usmial sa potuteľne. Ja som sa zahanbil a skočil z plota. Šiel rovno, skadiaľ sa ozýva
         mumlanie, ja sa pobral za ním.
   </p>
   <p>
    ,Keď sa ty nebojíš, azda nezmárni ani mňa,‘ pomyslel som si. Ale som sa veľmi
         neponáhľal. Držal som sa poďalej. Opatrnosti nezbýva.
   </p>
   <p>
    Za jarkom je akýsi starý dom s ošarpanou strechou. Bol kedysi pod slamou a či šašinou.
         Okolo domu je ako intravilán, ohradený dobrou drôtenou ohradou, ale len z troch strán. Z
         jednej je živý plot záhrady, i tu bujný, nepreniknuteľný.
   </p>
   <p>
    Pred domom stojí býk, hundre jednostaj, ale nerobí ničoho. Keby chcel čo robiť, mohol by
         schytiť na rohy honelníka, prešmariť ho ako žabu ponad šašinovú strechu, alebo ho pripučiť
         o zem.
   </p>
   <p>
    Parobok sa ho nebojí, ani si ho nevšíma. Obšmieta sa okolo neho. Pred jeho očima hádže
         lac krave okolo rohov, viaže ju o stĺpik, čo je pred domom. Putná jej nohy putkom a či
         kúskom laca, aby nemohla kopnúť, sadá pod ňu s bľachovou nádobou. Krava stojí trpezlive a
         dá sa dojiť, hoci vidí, že odsotili teliatko spod nej, že kradnú mlieko, čo mu doniesla.
   </p>
   <p>
    „Držíte tu kravy?“ pýtal som sa pána správcu, oprúc sa na plot. Neopovážil som sa vojsť.
   </p>
   <p>
    Pán správca pristúpil k plotu.
   </p>
   <p>
    „Áno, držíme tu teľce,“ odpovedá on.
   </p>
   <p>
    „Kravy tiež vidím, veď ich tam dojí.“
   </p>
   <p>
    „To hej. Ale sa tu nepasú. Prišli s mliekom…“
   </p>
   <p>
    „Dohnali ich iste.“
   </p>
   <p>
    „Veru nie, prišli samy,“ tvrdil on sebavedome.
   </p>
   <p>
    Neveril som. Predsa nepríde krava, čo ako by ju učili, z pašienky, aby sa dala podojiť.
         Ani jej nepohodia ani ďateliny, ani šaflík s pomyjami a burgundiou alebo tlčenými zemiakmi.
   </p>
   <p>
    „Prosím vás, ja to nemôžem uveriť, aby krava na to sem prišla!“
   </p>
   <p>
    „A už veru príde, a riadne; hneď na svitaní.“ Usmieval sa a pozeral na mňa s úsmevom.
         Moje divenie ho zaujímalo.
   </p>
   <p>
    „Vidíte, tak je to,“ začal mi vysvetľovať, teraz už vážne. „Teľce sú zatvorené v ohrade.
         Pochopíte, že krava, keď naľahne mlieko, nemôže sa zdržať. Príde, aby teľa vyťahalo mlieko.
         Ako vidíte, pri teľati sa ujde i nám niečo.“ Ukázal na chlapca, čo dojil kravu, že sa až
         penilo v bľachovom vedierku.
   </p>
   <p>
    „Tak vy okrádate teľce,“ zvolal som ja zarazený, „a klamete kravy!“
   </p>
   <p>
    „Už len treba niečo urobiť,“ zasmial sa. „Keby sme im dali teľce, viete, že by nezišli
         na podnik.
   </p>
   <p>
    Akú pravdu riekla ovca v svojich žehrách! Človek obkráda kravy o mlieko a teľce, ovce o
         vlnu a jahňatá.
   </p>
   <p>
    „A čo ostane teľcom?“ zvolal som, vidiac, že parobok dojí ustavične, až len tak šumí vo
         vedierku.
   </p>
   <p>
    „Dobré sú to dojky. Vystačí pre nás a teľcom ostane, koľko chcete,“ vysvetľuje mi.
         „Viete, že si krava nedá všetko vyťahať? Púšťa iba to, čo musí. Ostatok nechá teľaťu a
         nechá mu, čo je najlepšie.“
   </p>
   <p>
    A skutočne, parobok prestal dojiť, odputnal kravu, odviazal ju, teľa prišlo pod ňu a
         ešte má čo poťahovať. Mať mu nechala, čo mala najlepšieho. Dala si vziať iba spodky.
   </p>
   <p>
    Tri kravy sú, čo prišli s mliekom. Prichodia každé ráno od týždňov. Sú pekné, krotké,
         majú rohy dosť veľké, srsť rysavú. Teliatka sú ani lasice. Majú v intraviláne dobrú pašu,
         mäkkú a hojnú, vodu čistú. Bolo by im dobre, keby nie zajatie. Príde im tu i tu na um mať a
         začnú volať za ňou.
   </p>
   <p>
    Dnes na svitaní byco sa vybral s materami z kampa; šiel s nimi, na ceste, venovanej
         materskej láske a povinnosti. Šiel mumlajúc, straší svet, sťaby mal porúcať podnik. A
         medzitým…
   </p>
   <p>
    „Nebojte sa ho. Nič neurobí,“ volá ma pán správca. Honelník mu chodí okolo nôh, chytá ho
         za roh; on sa mu nepomstí, iba čo hádže peny. „Môžete robiť s ním, čo chcete. To je veľký
         paškrtník. Vidíte, čo robí?“ smeje sa pán správca. Byco sa dá tľapkať, ňuchá mu po
         kešeniach, vystíha čosi. „Čo ty,“ tľapká ho po šiji, soli by sa zišlo?“
   </p>
   <p>
    Už je tak veru, priučil sa na soľ a podobné lakoty; dajú mu trochu soli a už robia s
         ním, čo chcú. Pán správca mu jej dal trochu i teraz na dlani. Ohromný byco nehanbí sa lízať
         dlaň svojím drapľavým jazykom. I kravy sa nakazili; prišli tiež a čakajú podiel. Odviazali
         ich, lebo ich už podojili. Ukradnuté mlieko odniesli do kuchyne a ošudené teľce búchajú
         tuho hlavou o spľasnuté vemená, ťahajúc ostatnú kvapku sladkého moku.
   </p>
   <p>
    Vrátil som sa pred kaštieľ bez strachu. Hľadím po okolí, a hľa, na pampe, dosť ďaleko,
         akoby bol oblak dymu. Vychodí tam kdesi z chrastiny, nebodaj z kalafatov, čo sa černejú tam
         na rovine chlpmi. Frias je v tôni, slnce sa neprevalilo na túto stranu; ostatok kraja je
         obliaty slnečnou žiarou. Strojí sa slniečko, že bude pripekať poriadne. Iba tam v kúte, kde
         sú velikáni pod snehovou čapicou, niečo sa varí. Nad tým kútom visí zasa hustý závoj. Snáď
         hmla a možno mrholí.
   </p>
   <p>
    Oblak, čo je na pampe, nevisí na mieste, blíži sa k podniku. V ňom sa čosi hýbe a hmýri.
         Z dymu sa vynorila postava; podskakuje, vracia sa, zas ide napred, vnorí sa do dymu. V ňom
         rozoznať kone, ako cválajú pampou, nadhadzujúc hlavou. Priblížili sa viac, už sa čuje dupot
         kopýt i cengot spiežovca na madrine.
   </p>
   <p>
    Celá tá hŕba vtrielila cvalom do konského korrala. Je pri samej čiare, vystavený z
         pevných kolíkov; medzi nimi vodorovné laty, čo idú priekom. Brána korrala je otvorená, žrde
         vyňaté a pohodené na zemi, čo obyčajne zatvárajú vchod.
   </p>
   <p>
    Tropilla zastala v korrale, človek, čo ju dohnal, skočil z koňa, priviazal ho o žŕdku,
         čo je skoro pred samým kaštieľom. Bránu na korrale zatvoril, len tak, aby bolo, jednou
         žŕdkou, ktorá by sa dala ľahko preskočiť. Kone stoja ticho v hŕbe. Keby mali vôľu, mohli by
         utiecť, len preskočiť tú žŕdku.
   </p>
   <p>
    Prišiel gazda a Manuel s ohlávkami v rukách. Nasledovalo vyberanie a lapanie koní, čo
         majú sedlať.
   </p>
   <p>
    Sú to kone robotné, na bežnú obsluhu. Pasú sa na pampe, pomerne blízko domu, tam kdesi
         okolo Frias. Gazda si vybral pejka, ktorý šípil, že ho čaká robota; bočí nedôverčive, hľadí
         sa skryť za druhé. „Sejno, Sejno!“ kričia naň s výstrahou. Gazda z jednej, Manuel z druhej
         strany zaskočili mu cestu. Druhé kone vidia, že sa ich to netýka, oddelili sa, ktorý na tú,
         ktorý na inú stranu. Nechali ich, nech si idú. Sejno proboval, či by sa nezvrtol sem alebo
         tam, ale zastal, keď ho okríkli. Manuel začal hvízdať tichučko, priblížil sa mu trochu
         lepšie, vystrel ruku, počal ho škrabkať po šiji. Sejno pozerá trochu zboku, akoby
         nepokojne. I uši pritúlil, že sa zvrtne. Ale Manuel mu preložil vôdzku ohlávky na šiju.
         Sejno stíchol odrazu, ako poriadny kôň. Ba nadložil hlavu, aby sa ohlávka nastokla na ňu.
   </p>
   <p>
    Mne tiež dali koňa. Bol to sivko neveľký, ale pekne urastený, malej hlavy, veľmi krotký
         a prítulný. Nebolo ho treba zahriakovať, ani zaskakovať. Keď sa mu priblížili s ohlávkou,
         sám znížil hlavu do nej.
   </p>
   <p>
    „Je ako jahňa,“ ubezpečoval ma Manuel. Nikdy nezhodil nikoho; ak chcete, pôjde za vami
         ako psík.“
   </p>
   <p>
    Rosijo, keď som ho viedol k žŕdke, šiel za mnou; kým som uväzoval vôdzku na žŕdku,
         ňuchal mi po kešeniach.
   </p>
   <p>
    „Hľadá cukor,“ smeje sa Manuel. „Pokazili ho, nalakomili na cukor. I soľ rád.“ Kým ho on
         sedlal, ja som Rosija kazil, ako predošlý majiteľ. Dával som mu cukru, čo som v kaštieli
         ukradol.
   </p>
   <p>
    Osedlali ho sedlom malvinským; po ňom prestreli peknú brčkavú kožu jahňaciu. Gazda si
         osedlal koňa, čo si vybral prvej. Keko mal tiež pekného koňa. Chlapcovi tiež dali koňa
         veľkého. Pás na sedle nestačil, bol veľmi krátky, bolo ho treba rozpustiť. Kôň bol priveľký
         proti Petisovi, na ktorého bolo sedlo urobené. Chlapec bol natešený, že má konečne veľkého,
         ozajstného koňa.
   </p>
   <p>
    Poprezerali moje sedlo, či je v poriadku. Pás pritiahli tuho; úbohý sivko sa hodne
         nahrbil, keď ho stískali, i zastonal dva-tri razy. Ľúto-neľúto, nemôžeš mu pomôcť, musí raz
         byť tak, ináčej sedlo by sa prevrátilo a ty vypadol z neho. Gazda nakukol sem, dal rozkaz
         inde, pripomenul pánu správcovi to, Manuelovi iné. Naostatok zvolal: „Hybajme!“
   </p>
   <p>
    Vysadli my na kone, kto svižne, obratne a odrazu, kto pokľaknúc dva i tri razy, aby sa
         rozohnal sťa kvočka, keď má vyskočiť na pánt. Vyrazili sme veselo zo dvora; vyprevádzali
         nás psi, brešú a skáču okolo nás sťa pochabí. Trankéru otvoril Keko, skočiac z koňa; jemu
         je ako nič zoskočiť a vyskočiť. A teraz už pampou.
   </p>
   <p>
    Rosijo sa pohol krásne. Za trankérou vzal svoj krátky, hojdavý cval. Je ani čoby ťa
         hojdali, cval krátky; nohy koňa dopadajú na zem, ale nie odrazu. Padajú každá osebe. Taká
         jazda sa nezunuje, kôň ide, sťaby mal elektrické perá v stavcoch. Bohužiaľ, pre takú jazdu
         musí mať držanie i jazdec. Nemal by mýliť koňa, udierať ho po ľadviech. Údery ho bijú, ale
         i hatia v pohyboch. Pohyby a držanie jazdca musia sa prispôsobiť pohybom koňa i dľa času i
         dľa rytmu.
   </p>
   <p>
    Ja som vedel jazdiť, ale iba na muloch. Vieme, že mul ide dlhým krokom, alebo dlhým
         behom, ak je veľmi dobrý. Dlhý krok neunavuje jazdca a je veľmi pohodlný. Tak sa mi stalo,
         že pri tomto krátkom cvale nedržal som sa ako patrí. Bolo vo mne trochu švábky; nesedel som
         ako jazdec, ktorý hľadí ulahodiť koňovi, alebo aspoň ho nemýliť; držal som sa viac ako
         mŕtve teleso, noša švábky, alebo čoho takého. Dával som koníkovi buchnáty za jeho pekný,
         hladký cval, podhadzoval sa a padal nazad do sedla, práve keď on sa podhodil. Vyrážal som
         ho z rytmu, hatil ho v pohyboch, trápil ho za jeho námahu a usilovnosť.
   </p>
   <p>
    Vycítil on hneď, čo sa stalo, premenil sa odrazu. Vpadol do krátkeho, cifrovaného behu,
         ktorý bol tiež veľmi hladký a pružný. V tomto som ho už dosť dobre napomáhal. Sepkania
         nebolo mnoho, bolo veľmi šetrné, ale nikdy nebolo mi tak dobre, ako mojim kamarátom.
         Cválali pri mne veselo a pohodlne. Ostatne tiež nie pri mne. Ja som zaostával povážlive;
         krátky skok nevystačí cvalu. Jeden, zasa druhý obzerali sa, čo sa to robí so mnou.
   </p>
   <p>
    „Čo ho nepošibete?“ vytýka mi gazda. „Vyšibajte ho, ako svedčí. Váš kôň je leňoch.“
   </p>
   <p>
    „Veď on pôjde,“ bránil som ho ja.
   </p>
   <p>
    „Nepôjde, ak ho nepošibete. Takto!“ pľasol koňa po tučnom stehne širokým korbáčom, až sa
         rozľahlo na pampe. Durný Sejno sa vypäl pod ním, bol by skočil besným cvalom, ale ho
         zdržiavali mocne uzdou. Dal sa cifrovane bokom a začal hádzať penu. „Nebude ho bolieť.
         Nehľaďte nič!“ naúčal ma.
   </p>
   <p>
    Ale ja som vedel, že nemám práva šibať, ani vháňať sivka do cvalu. Nebol mne na vine
         kôň. Na vine bola moja neumelosť a nezručnosť.
   </p>
   <p>
    „Čo som si nevzal lekcie u majiteľa chýrečnej jazdiarne v Panskej ulici?“ vytýkal som si
         tu na pampe po toľkých rokoch. Zišiel mi na um ten vychytený ústav, kde poniektorí kamaráti
         brali lekcie, učili sa jazdiť podľa pravidiel, podhadzovať sa v sedle s trsteničkou pri
         stehne, sťaby pumpoval. Chodievali na hodiny o pol siedmej ráno. Bol by sa hádam i ja na ne
         dal, keby nebol musel slúchať hlboké vzdychy, keď naťahovali jazdecké boty. Bolo im temer
         ako pánu Ondrejovi Levickému, keď sa musel mocovať so sviatočnými čižmami, keď sa vyberal
         na návštevu v nesmrteľnej Reštavrácii.
    <sup>
     [
     <a class="footnote" href="#ftn.id2582072" name="id2582072">
      16
     </a>
     ]
    </sup>
    Boty ma odstrašili, nie tak kone. Kone boli všetko veľmi neškodné, ako tento
         môj Rosijo.
   </p>
   <p>
    Krátky skok má tiež nevýhody. Mal som veľkú opletačku so strmeňmi. Boli to strmene
         drevené, široké a veľmi pohodlné, ale mali kožený štít. Ten má veľkú výhodu, napríklad v
         hore: nedá sa zakvačiť konáru o nohu, lebo noha je za ním. Noha nemôže vpadnúť prihlboko
         doň. Vieme, že mať prihlboko v strmeni nohu je nebezpečné. Ak by padol jazdec a noha
         nemohla vyjsť zo strmeňa, roznieslo a roztrhalo by ho na kusy.
   </p>
   <p>
    Táto koža bola by na osoh veľký, keby nebola kedysi rozmokla a zmäkla. Kto rozsedlával
         koňa s mäkkými strmeňmi, pohodil kdesi riad a neobzrel sa oň. Koža na strmeňoch uschla a
         ztvrdla na roh, spoprehýbaná všakovak. Ledva pysk obuvi som vpratal dnuka. Keď sme sa
         pohli, pri sepkaní mi vypaduje noha a ja sa cítim v sedle neisto. Ani sa neopieram o
         strmene, ale sa viac pridŕžam koleny. Moja jazda je namáhavá a neistá. Moji kamaráti
         badajú, že mi čosi chybí, ale ja som sa nechcel veľmi žalovať.
   </p>
   <p>
    Napravo nás idú grúne Buenos Aires; otvárajú nám nové a nové listy otvorenej knihy,
         žltkavé naspodku, tamhore zdobené horou. Končiare i tu sú holé.
   </p>
   <p>
    Reťaz sa poberá k juhu temer rovnou čiarou. Naľavo nám je pampa, za ňou osamelý Frias.
         Táto strana začína vychodiť z tône. Slnce sa dvíha, hrbolky a výčnelky, čo sú z tejto
         strany, začínajú byť v slnci. Priehlbiny si ešte hovejú v tôni.
   </p>
   <p>
    Keď sme mali prísť pod výbežok Friasa, že sme sa ho chystali minúť, hodný kúsok cesty od
         kaštieľa, reťaz Buenos Aires sa roztrhla odrazu, ale sa i rozstúpila. V tej trhline sa
         rozložila dolina. Tá už má strmé grúne z jednej i druhej strany; na nich sú zas naspodku
         pašienky a hore vyššie hustá, bujná hora. Dolina sa ťahá k západu, dvíha sa pomaly, ale
         stále, a naostatok príde na úpätie vrchu; ten ju zatvára odrazu sťa múr, že v tú stranu už
         nemá východu.
   </p>
   <p>
    Dolu dolinou ide dosť mocný potok; je nepatrný a tichý, ale v odmäk je vraj dravý a
         veľký. Volajú ho Rio Mitre a vlieva sa trochu ďalej do plesa. Keď vyšiel z doliny, nechcelo
         sa mu ísť holou pampou. I on sa obrátil na juh; ide s nami, ale na úpätí svojich vrchov.
         Nám sa páči, že máme takého kamaráta. Drží sa on tam pekných miest, brehy si ozdobil
         horičkou, akoby zeleným pásom.
   </p>
   <p>
    Údolie, ktorým sa berie pod grúne, je okrášlené horičkou. Je veľmi milé a prívetivé. Zdá
         sa, že je to nie kúsok Turca, ale akýsi Klecenec so sadmi, v ktorých sa rodia slivky a
         čerešne. Žiaľ, na brehoch Mitre nieto ovocných stromov, i tu je len patagónsky buk; zďaleka
         vyzerá ako jablone a slivy. Nečuť tu spevu, nebadať ruchu, ako sa rozlieha v Klecenci, keď
         je oberačka, keď sušia slivky a varia lekvár.
   </p>
   <p>
    Údolie toto nie je dlhé, ale krátke ako Klecenec. Mitre sa vlieva čochvíľa do plesa,
         ktoré sa onedlho zablyšťalo pred nami.
   </p>
   <p>
    Je veru podivné, že máme pleso pred sebou a trochu napravo. Veď ono bolo ostalo za nami,
         keď sme sa pohli z podniku. Začal som si myslieť, či tu nebude azda nejaké nové pleso alebo
         hádam väčšia lagúna, čo nám bolo ostalo za chrbtom.
   </p>
   <p>
    Ako prichádza sem, je vysvetliť veľmi ľahko. Ako sme my išli hodný kus cesty, kým sme
         prišli sem, tak ani jazero nelenilo a dalo sa tiež do cesty. Ibaže sme sa my ponáhľali z
         tejto strany vrchov a pleso išlo z tamtej strany. Malo cestu omnoho zaujímavejšiu než my:
         kadiaľ ono ide, tadiaľ ešte nikto dosiaľ neprešiel. Objalo jednoducho vrchy dlhým ramenom
         dookola a my sme sa tu sňali zasa s ním, keď sme sa ani nenazdali; nevedeli sme, že i ono
         sem išlo, lebo naša cesta išla inou stranou od jeho cesty. Toto stretnutie vypadlo nám
         skoro tak, ako tým jarmočníkom, čo sa pobrali z Oravy do Sielnice na jarmok. Jedni išli na
         Ružomberok a Mikuláš, ale iní, čo dobre znajú cesty, dali sa na Malatinú a Lúčky. Títo
         obišli Choč z jednej strany, tí predošlí ho tiež obišli, ale z druhej strany, a prišli
         jedni i druhí skoro v ten istý čas na ten istý jarmok. Tí na Ružomberok mali cestu veľmi
         dobrú a známu, tí na Lúčky ju mali čosi horšiu, ale omnoho kratšiu a skoro všade v tôni
         pekných hôr. Touto cestou chodieval i Ľudovít Štúr, keď mu bolo ísť z Oravy do Liptova;
         vodievali ho hájnici, aby nezablúdil.
   </p>
   <p>
    Pleso si tiež vybralo zvláštne akési chodníky z tamtej strany vrchov. Sňalo sa s nami,
         keď sme sa ani nenazdali. Boli by sme radi i my ísť po jeho chodníkoch, ale sme nemohli.
         Nemali sme lodí ísť pohodlne jeho rukávom; ísť dookola jeho grúňmi je už veľmi ťažko.
         Probovali sme i to, a uvidíme, ak nám boh dá zdravia, ako nám to vypadlo.
   </p>
   <p>
    Sňať sme sa s ním sňali na veľmi dôležitom mieste; zaslúži si ho zachovať. Naľavo máme
         Frias, ale už nie jeho dlhý bok. Čo tu z neho vidíme je štít, strana úzka, tú i u nás domy
         rady obracajú na ulicu. Druhý štít sme mu poznali, keď sme hneď z príchodu na tieto strany
         museli prejsť cez Angosturu, medzi ním a plesom. Tam išla naša cesta práve jeho grúňom.
         Štít na tejto strane akoby nebol taký strmý. Možno sa len tak ukazuje, že sme ďalej od neho
         a nemusíme sa mu štverať bokmi…
   </p>
   <p>
    Len čo sme zazreli pleso, prichodilo sa nám odobrať od grúňov, čo išli s nami až sem.
         Nie sme my na vine tej rozlúčke. My sme vydržali, smeru cesty sme nepremenili. Držíme sa
         vždy rovno na juh. Ale grúne, len čo sa sňali s jazerom, rozmysleli si odrazu. Zišlo im
         čosi iného na um a hodili sa znezrady na západ. Kde skerovali, spravili akoby koleno, temer
         na pravý uhol.
   </p>
   <p>
    Prečo sa skerovali, keď mali pred sebou cestu temer rovnú? Iste kvôli plesu, aby ho mali
         na podnoží, možno chcú, aby im umývalo nohy. Možno i od strachu, lebo nech neskerujú, bolo
         by im prišlo brodiť cez rio Mitre. Toho sa hádam boja, lebo vraj máva v odmäkoch vody
         prudké. Obísť ho nemohli, lebo Mitre drží sa ich ponožia, kým sa nesníme s plesom a nevleje
         sa doň. Spojujú sa s ním práve tam, kde grúne urobili koleno a kde sa končí i rukáv plesa.
   </p>
   <p>
    Čo ako, my sa len držíme našej cesty. Už nám nezbýva, ako poberať sa bez grúňov, ba i
         bez rio Mitre. Máme už iba našu pampu; tá je už okolo nás zo všetkých strán. Frias, čo bol
         zľava, začal tiež ostávať akosi na chvoste. Ťaží sa mu nebodaj chodiť s nami.
   </p>
   <p>
    Hádam si myslí: ,Horúčava ide byť veľká. Ja radšej už len ostanem. Budem sa vyvaľovať,
         kde mi je pleso pod nohami z jednej a temer i z druhej strany. Na pampe ma bude previevať
         od vrchov. Nech si ide, komu sa páči túlať, alebo kto musí.‘ O chvíľu ostal naozaj už cele
         za nami. Pampa nás neopustila, a tá je práve tu veľmi pekná, bujná a trávnatá. Má briežky
         nízke, údolia veľmi široké a úložité. Preháňajú sa po nej ostrižené stáda. Ovce sú skoro
         počerné; očistujúci kúpeľ ich temer začiernil.
   </p>
   <p>
    Napravo sa rozprestiera krásna vega, na nej sa vlní vysoká tráva sťa ohromná tabla
         zelenej siatiny. Ľahla si na brehy plesa a či iba jeho rukáva a ide na západ, až kamsi k
         vrchom.
   </p>
   <p>
    Na tomto kuse pampy, menovite po briežkoch, bude iste v zime útulok ovciam. Všade vidno
         miesta vyležané, pokryté suchým ovčím trusom, temer akoby v ovčiarni. Vidno kde-tu i
         kostru, očistenú od karrančov, vybielenú od slnca a dažďa. Veru tak, prezimovať tiež všetci
         nemôžeme; jemu alebo mne môže byť táto zima tiež ostatná. A kde by sa dieval toľký svet,
         keby sme mali večne žiť? V ríši oviec je to tiež tak.
   </p>
   <p>
    Prišli sme na neveľkú lagúnu; vyzerá biela, sťaby v nej bolo mlieko, nie voda. Je to
         šaľba, biele je len dno, biele dno vidno cez vodu, ktorá ostatne je veľmi plytká. V tom už
         nás nemôže oklamať. Vidíme flamengov,
    <sup>
     [
     <a class="footnote" href="#ftn.id2582358" name="id2582358">
      17
     </a>
     ]
    </sup>
    ako sa v nej prechádzajú cele pohodlne. Majú nohy, a veru dosť dlhé, ba,
         bisťubohu, i veľmi dlhé. Ani čo by si boli nasadili štule. Každý má krk na S ohnutý,
         poniektorý ho má dorovna. Niektorí vnorili zobák do vody, zhľadávajú v nej čosi. Čo
         hľadajú? Kto by vedel povedať? Možno červiakov.
   </p>
   <p>
    Čo je veľká škoda, ale i podivné, v týchto mlákach a vodách nieto ani žiab, ba ani
         pekných potápačov.
   </p>
   <p>
    Jesto i niekoľko labutí. Držia sa viac prostriedku a plávajú. Iste nerady chodia, po
         nohách ich nevídať. Vedia, že im najlepšie pristane plávať, preto sa nechcú ukázať pešky
         pred väčším obecenstvom. A majú pravdu; každý vystupuje rád tak, aby bol najkrajší.
   </p>
   <p>
    Kačíc tiež sa hmýri niekoľko rodín; kajken i tu, ako inde, sú kŕdle. Urobili veľký
         škrek, ako sme sa priblížili, odpratali sa celým oblakom na niektorú inú vodu. Slúk je tu
         na kŕdle, malých; ako vidno, žijú v spoločnostiach. Na našich stranách sú tiež v kŕdľoch,
         keď majú svoj ťah. Poľovníci idú na ne číhať, i noci idú márniť za nimi, alebo vstávajú do
         dňa. Tu si ich nikto nevšíma. A kdeby, keď ich je ako vrabcov. Dlhým zobákom ustavične
         vyšetrujú v bahnatej zemi, hľadajú si nebodaj obed. Bude tu hodne červiakov, keď je toľko
         slúk. Tieto nemajú let taký cifrovaný, ako veľká horská sluka v Dalmácii; hádže sa sem a
         tam, že nevieš, kam cielit. Ak strelíš, urobíš skoro zakaždým dieru do neba.
   </p>
   <p>
    Máme my i tu zas reťaz vrchov pred sebou. Ani by sme neboli v malom Turci, keby ich
         nebolo na všetky strany. Sú tiež hodné vrchy, ale nie, aby sa mohli merať s vrchmi Buenos
         Aires. Nieto na nich lesov; ak sa kde nájde niečo hory, sú to len fľaky, schované v hlbších
         pazuchách. Vidno stráne a úboče, miestami strmé, inde úložité. Na nich sú pašienky, a že sa
         vraj nemá ich paša čo hanbiť pred grúňmi cerra Buenos Aires.
   </p>
   <p>
    Tieto vrchy sú nám už trochu známe. Veď išli s nami od samej Bajady na hodnom kuse
         cesty. Keď sa nám postavil do cesty osamelý kopec, čo ho volajú Cerro Comissión, naša cesta
         sa skrútila trochu na Centinelu a bralo si tiež pomyslelo: „Keď sa vám chce inou cestou,
         ani ja nestojím veľmi o také kamarátstvo!“ Začalo sa i ono obracať trochu, že sa dá k
         západu. Ale sa neskrútilo razom, možno aby zákruta nepadla do očí, ako pred chvíľou, keď sa
         skrútili vrchy Buenos Aires. Bralo sa skrútilo pokrytecky, veru potuteľne, aby ostalo pod
         kepienkom. Nechcelo hádam cestovateľa znechutiť, ukázať mu, že ho opúšťa nič po nič. Iste
         robieva, čo má urobiť, nepozorovane, aby neprezradilo, čo má za lubom. Obrat si
         pripravovalo pomaličky. Najprv sa začalo hneď od kalafatov potískať čím ďalej, tým väčšmi
         do vysokej pampy. Nechalo nám naľavo hodný kus pampy, veľmi úrodnej, hoc i trochu
         vŕškovatej. Potom nám nadstrčilo do cesty osamelý Comissión sťa nejakú oponu, aby sme
         nevideli, čo sa robí za ňou. Za oponou urobilo obrat, ale tiež len nepatrný. Ledva ho
         začalo robiť, rozčeslo sa a otvorilo; trhlina sa urobila v doline, čo ide kdesi na vysokú
         pampu, vlastne do samých Chíl. Dolina stúpa dosť mierne a pomaly dohora; úboče z oboch
         strán majú bujnú pašu. Dolinou sa spúšťa Centinela, potok, čo sme prešli, idúc od Comissión
         k Frias.
   </p>
   <p>
    Dolina Centinely, dvíhajúc sa dohora pomaly, dáva pekný výhon. Hore ňou vyjdú veľmi
         pohodlne na hrebeň brala, prejdú na druhú stranu, ale tam už, žiaľ, nieto vysokej pampy,
         miesto nej sa urobili hlboké doliny, strmé grúne. Ale čo ako, výhon je to dobrý z nášho
         malého Turca i dosť priestranný a pohodlný. Naboku výhonu tamhore je vrch Centinela.
         Strážnik, spod neho vyviera práve potok, čo sa spúšťa ta nadol. Výhon je veľmi dobrý, i na
         statok, vedie bohatými pašienkami, ale sedlo je už trochu vysoko, hodne vyššie než na
         Bajade. Neraz v lete, keď sa schladí znezrady, začne padať na ňom sneh.
   </p>
   <p>
    Za Centinelou bralo sa skrúca ešte lepšie. Od Centinely nedrží sa už bralo ako cerro
         Buenos Aires. Tieto vrchy máme my tu pred sebou.
   </p>
   <p>
    Dobré dve hodiny trvala naša cesta, možno i tri. Pretiahla sa hodne pre mňa. Kamaráti
         museli stíšiť hodne cval, aby ma nenechali niekde na chvoste, ale tak lebo tak, prišli sme
         predsa na podnik; vybehlo proti nám niekoľko psov, hoc ich nebolo mnoho.
   </p>
   <p>
    Bude to iste podnik menší, ak chceme súdiť podľa stavísk a iných znakov. Domec je
         neveľký, ale pajta bude priestranná. Všetko naokolo je akosi prázdne; nieto života a ruchu,
         čo na podniku, z ktorého prichádzame. Nie je dávno, čo ho prevzal gazda.
   </p>
   <p>
    V dome sme našli dvoch ľudí, pána správcu a jeho pomocníka. On je i majster, ako my tu
         voláme kuchára.
   </p>
   <p>
    „Pánboh pomáhaj!“ pozdravili sme ich.
   </p>
   <p>
    „Pánboh uslyš!“ odpovedajú veľmi natešení.
   </p>
   <p>
    „Čo nového?“
   </p>
   <p>
    „Nič dobrého.“
   </p>
   <p>
    „Azda spadol komín?“ zvolali sme.
   </p>
   <p>
    „Komín nespadol,“ odpovedajú. „Ale ostatné padá všetko.“
   </p>
   <p>
    „Pekná potecha!“ zvolal gazda. „To hneď z príchodu!“
   </p>
   <p>
    „Čo budeme zatušúvať? Darmo pokrývaš, keď zo všetkých dier trčia klky. Nič nenaukrývaš.“
   </p>
   <p>
    „Radšej bys’ nám dal jesť, a nie skučať.“
   </p>
   <p>
    „Slabá objedza. Na kosti trochu mäsa,“ zastarel sa majster.
   </p>
   <p>
    „A čo si za kuchára, azda nevieš variť?“
   </p>
   <p>
    „Varil by ja, len by bolo skadiaľ. Morky sa tu nedržia, ani bažanty; víno ti neudrie do
         hlavy, ani vermút.“
   </p>
   <p>
    „Nevyčituj, nebudeme ťa slúchať!“ okríkol ho Keko. „Ak máš niečo, zjeme, ak nemáš,
         pôjdeme do druhého domu.“
   </p>
   <p>
    Zatíchol skutočne a začal prestierať. Dal nám akýsi guláš, bolo v ňom dosť zeleniny a
         cesta: hrubé krátke makaróny a či trúbky, čo dovážajú v sudoch z prístavu. Tu nemiesia a
         nestrúhajú halušky ako u nás.
   </p>
   <p>
    Giz nebol najhorší. Bolo v ňom rozkrájanej veľmi chutnej baraniny. Dal nám rebrá pečené
         na pekáči, boli tiež dobré.
   </p>
   <p>
    „Chlieb je zle pečený,“ vytýka mu gazda. „Vidíš, má kôru, ale zdnuka; hm, je máločo
         odchodnejší od cesta. Čo si ty za pekára? Čo ho neodpravíš?“ napadol na pána správcu.
   </p>
   <p>
    „A potom si budem ja sám i miesiť i piecť,“ zas na to pán správca. „Ľaľa, aká je pec.“
         Otvoril rúru na sporáku. Bolo cez ňu vidno plameň ako cez riečicu. Dno mala zažiarené. „Tu
         ti veru nevyjde fajnový chlieb ani kúchne.“
    <sup>
     [
     <a class="footnote" href="#ftn.id2582639" name="id2582639">
      18
     </a>
     ]
    </sup>
   </p>
   <p>
    „Len mi dom nepodpáľ!“ vystríhal ho gazda. „Už vidím, z múčnikov je tu nič. Daj nám už
         len to ovocie a syr.“
   </p>
   <p>
    „Gorgonzola
    <sup>
     [
     <a class="footnote" href="#ftn.id2582658" name="id2582658">
      19
     </a>
     ]
    </sup>
    vzal skazu,“ vyhovára sa kuchár. „Parmezán si nechám na makaróny, holandský by
         vám zaškodil. Robia ho mastný Holanďania. Ovocia máme. Pôjdete si zbierať kalafaty.“
   </p>
   <p>
    „Nuž dobre, daj nám kávy a cigarky,“ rozkázal si gazda.
   </p>
   <p>
    „Kávy vám dám. A cigarkami mali by ste vy častovať. Vy ste z mesta.“
   </p>
   <p>
    „Máš pravdu.“ Gazda naozaj vytiahol dobré, hrubé cigary. Fajčiari sa nedali núkať.
   </p>
   <p>
    „Sú pravé ,puros habanos‘!“
    <sup>
     [
     <a class="footnote" href="#ftn.id2582694" name="id2582694">
      20
     </a>
     ]
    </sup>
    zvolal kuchár.
   </p>
   <p>
    „Veru hádam! Po takom obede žiada sa i zafajčiť si trochu.“
   </p>
   <p>
    Zobrali náradie zo stola. Lyžky cínové, nože a vidličky so železnými črienkami. Obrusa
         nebolo treba zberať, ani servítky skladať. Taniere boli plechové. Giz nám dali na stôl tak
         v hrnci. Kávu nám vyliali do hrnčíčkov bľachových, z ktorých sme pili prvej vodu.
   </p>
   <p>
    Prestali žarty odrazu. „Nuž akože je teda?“
   </p>
   <p>
    „Zle,“ zachmúril sa pán správca. „Treba tu mnoho, a nikde nič nieto. Chybí riad, ani len
         sekery nemáš, abys’ narúbal triesok.“
   </p>
   <p>
    „Čo tam po sekere!“ hodil gazda rukou.
   </p>
   <p>
    „Ja hovorím ako príklad,“ zvolal pán správca. „Nieto čakana, ani nožníc, ani lopaty, ani
         klinca, ani klamričky. Ohrady sú na zemi, kamp je plný oviec, všetko cudzie. Veru vaše iste
         dáte tejto zimy do kostu. Vypasú vám všetko. Cudzie kone máte v kampe, v letnom kampe máte
         kŕdeľ akýchsi kobýl; ktovie, skadiaľ prišli.“
   </p>
   <p>
    „Budú naše,“ riekol gazda.
   </p>
   <p>
    „Veď i vašich čosi, ale kde by toľké! Zbehli sa zo všetkých strán.“
   </p>
   <p>
    „Teda ohrady opravovať,“ vraví gazda.
   </p>
   <p>
    „Opravovať?“ zasmial sa pán správca. „Čo budete opravovať? Kolíky sú vyknísané ako zuby,
         keď sa rozkývajú, štebliny vypadali, klamričky išli so šteblinami. Drôty vám lengajú sťa
         struna, keď ju spustia. Robiť nové ohrady, robiť zaraz.“
   </p>
   <p>
    „Ako to prišlo navnivoč odrazu?“ spýtal som sa ja.
   </p>
   <p>
    „Horký odrazu!“ odpovedal pán správca. „Išlo pomaly, kazilo sa, nenaprávali. Mali vôľu
         dávno predať, mnoho rokov nenaprávali. Nechceli nakladať, iba ťahať dôchodky. A už sa nedá
         naprávať, treba robiť odrazu, lebo všetko pôjde dolu vodou.“
   </p>
   <p>
    Už som rozumel, čo je. Druhí sporili, čo chceli predať; tí, čo kúpili, musia nakladať. A
         lepšie, lacnejšie príde poprávať po troche, každý rok, čo sa pokazí, ako odkladať,
         zanedbať, že všetko príde na spadnutie, alebo už i spadne.
   </p>
   <p>
    „A kde je Ivan?“ spytuje sa gazda.
   </p>
   <p>
    „A čerti ho vedia, kde je,“ odpovedá pán správca. „Knihy mi tam nechal a v nich nič.“
   </p>
   <p>
    „Nevpisoval ničoho?“
   </p>
   <p>
    „A čo bude vpisovať? Tam sú, ako prišli. Poobzeral sa tu, videl čo je, osedlal koňa a
         ufujazdil.“
   </p>
   <p>
    „Kto je to ten Ivan?“ spytujem sa Keka.
   </p>
   <p>
    „Správca, čo ho gazda sem dal,“ vysvetľuje mi.
   </p>
   <p>
    „A kde bude teraz?“
   </p>
   <p>
    „Išiel strihať, alebo už kde,“ odpovedá Keko.
   </p>
   <p>
    „Aký blázon!“ zvolal som ja. „Mohol tu byť administrádorom,
    <sup>
     [
     <a class="footnote" href="#ftn.id2582837" name="id2582837">
      21
     </a>
     ]
    </sup>
    a on je teraz strihač niekde alebo kuchár.“
   </p>
   <p>
    „I dom je nanič, nemívajte si, že je ako treba,“ vyratoval správca. „Videli ste pec, aká
         je. Sporák sa ledva drží. Kúpeľ je ďaleko od podniku; kdeže vám tam kúpať? To sú vám dvoje
         toľké výdavky. Beztoho prichodí ho poprávať. Púšťa ako riečica.“
   </p>
   <p>
    „Iste sa rozsušil,“ vraví gazda. „Čo ho nenaleješ?“
   </p>
   <p>
    „Tri razy som ho nalial,“ zvolal správca. Obrátiš sa, a zas je prázdny. Bude vyhorený,
         deravý kdesi.“
   </p>
   <p>
    „Treba ho zaplátať,“ rozkázal gazda. „Nový stavať nie je len tak. Kde sú dosky a iné
         veci? Kúpeľ treba obriadiť. Zavolaj majstra!“
   </p>
   <p>
    „Preto som vás vyvolával, vypisoval toľko,“ očíšťa sa pán správca, „aby ste videli, ako
         sa máme, lebo by ste mi mohli povedať, čo som za, že som nedal znať. Ja som nie Ivan,
         nechať všetko tak a utiecť.“
   </p>
   <p>
    „Pravdaže!“ chváli ho gazda. „Ty chceš byť administrádor: Česť je česť, pán
         administrádor!“
   </p>
   <p>
    „Pekný veru!“ zašomral on.
   </p>
   <p>
    „Kde by nie?“ zadiera doň gazda. „Keď si nie majiteľom, aspoň administrádorom. Ozaj, ako
         sa má podnik?“
   </p>
   <p>
    „Ako sa má!“ zvolal kuchár. „Vydochlo všetko, jednej srsti neostalo. Nech nie dobrí
         ľudia, bolo by i nás zavialo kdesi.“
   </p>
   <p>
    Vyrozprávali mi, že mali podnik z druhej strany brala, v čílskych vrchoch. Držali kobyly
         predbežne. Minulej zimy prišli veľké snehy, mrazy a záveje. Vydochlo im všetko.
   </p>
   <p>
    „Nech tam vlci zavíjajú. Ja už ta nepôjdem…“
   </p>
   <p>
    Skvelé to tu nebolo. Podnik nie je veľkolepý. Jedálňa, kde nás hostili, je spolu
         kuchyňa. Sporák je hneď tu, ale ledva zdýma. Sypáreň je na nedobrom mieste; je to neveľká
         komôrka hneď za kuchyňou. Potravným článkom je v nej veľmi zle; v lete je veľká horúčava,
         že sa všetko môže skaziť.
   </p>
   <p>
    Vysvitlo, že gazda, ak chce žať, musí najprv siať, a štedre, už či pečie argentínskej
         ceny a či pekné žlté funtíky. Nie blázon ohrádzať všetko a znova, nový kúpeľ, nová sypáreň,
         dom pre robotníkov; veď na celom bydle nieto viac ako štyri postele. Chybí všetkého po
         troche, a to, čo nechybí, vidíme, že nestojí veľa.
   </p>
   <p>
    Vošli sme do sypárne, bolo v nej sparno a horúce.
   </p>
   <p>
    „Tu sa vám roztopí všetko maslo z Dánska,“ prorokoval som gazdovi, „ani slanine tu
         nebude zdravo.“
   </p>
   <p>
    „Veru, na šampani vybúchajú všetky zátky,“ zasmial sa gazda.
   </p>
   <p>
    „Táto stena je horúca!“ zvolal som ja.
   </p>
   <p>
    „Kdeže nebude, keď je z druhej strany sporák. A Luka je čert, kladie doň od rána do
         večera.“
   </p>
   <p>
    Ostatne sypáreň nie je tiež preplnená potravinami.
   </p>
   <p>
    Vo svetlici je chládok, treba uznať. Stavaná je z tehál, vlastne váľkov, vyváľaných z
         hliny a trávy. Vo svetlici sú dve postele, jedna železná, druhá samorastlá. Štyri kolíky,
         vbité do zeme, na nich kasňa bez vrchnáka leží ako dlhá, tak široká, v nej z tucet ovčích
         koží. Je tu ešte lavica, urobená z dosky a či zo skladov, na štyroch kolíkoch. Zato steny
         sú zalepené papierom. Na nich visia uzdy, ohlávky, lace a druhé náčinie na sedlanie. V kúte
         kasnička, v nej i knihy účtov, čo pán správca bol spomínal. Nieto v nich dosiaľ nič
         zapísané. Obloky sú v dobrom poriadku, majú všetky tably, ba i záclony z páskovaného
         plátna.
   </p>
   <p>
    Keď sme vyšli na pampu, lebo z izby, vlastne sypárne vychodí sa rovno na pampu bez
         úvodu, alebo už pitvora, boli sme na slobode, lebo dvora tu vlastne tiež nieto. V jednej
         priehlbine, neďaleko pajty, našli sme letné byty, v ktorých bývali predtým majitelia
         podniku. Toto obydlie je dosť jednoduché. Šesť drúkov, postavených do pyramídy, ako keď
         vojsko zloží pušky, hore drúky zviazali kusmi starých lacov. Nie sú tie povrázky bezpečné
         od myší, ba ani od karrančov, lebo sú z kože, ale ešte sú dobré. Po drúkoch poprekladali
         konáre a na raždie nakládli dlhej trávy z vegy. Šašiny, ako vidíme, tu nemajú, žitnej slamy
         tobôž.
   </p>
   <p>
    „Takýto dom sme i my mali tam,“ ukázal mi za vrchy náš kuchár.
   </p>
   <p>
    „To na leto?“ spýtal som sa ja.
   </p>
   <p>
    „Veru sme v ňom i zimovali. Ale nás bolo zavialo,“ odpovedá on.
   </p>
   <p>
    Najviac je hodna zo všetkého, čo tu vidíme, pajta. Nie je veľká, ale ujde. Za ňou je
         korral konský; dotýka sa jej záhumnia. Prečo ho postavili práve sem? Nebola by tá istá
         robota postaviť ho na jedno strelenie v tú alebo inú stranu? Veď sme nie v Buenos Aires,
         aby zem predávali na štvorcové metre. Bol opretý temer o zadok pajty, vystavený v štýle
         miešanom; má pôvod v dobe prechodnej. Niekde má sklady jeden pri druhom, zakopané do zeme
         ako pri stavbe zrubov, inde iba kolíky, medzi nimi krátke laty napriek. Tie miesty pribili
         klincami, miesty iba priviazali drôtom. Podnik, ako vidíme, nemohol si dovoliť hocikedy
         prepychu vyhadzovať klince na tieto roboty. Korraly sú dva jeden pri druhom; prvý väčší než
         druhý. V prostriedku prvého je stĺpik, sťa býval pranier kedysi v strednom veku na
         námestiach niektorých výsadných miest, čo mohli mať i šibenicu. Medzi oboma sú vráta,
         ktorými sa dá prejsť z jedného do druhého. Dajú sa zatarasiť drúkmi; majú i ušká, do
         ktorých vkladajú drúky, keď ich treba položiť krížom vo vchode.
   </p>
   <p>
    Predbežne nemali sme tu čo robiť. Rozlúčili sme sa s oboma pustovníkmi, ktorí už len
         ostanú. Už vedia, čo budú robiť: gazda vypočúval, čo treba, a už potom sa ľahko dorozumeli,
         ustálili všetky podrobnosti, čo bude treba urobiť. Ja som tiež popravil svoje strmene.
   </p>
   <p>
    „Vidíte, noha mi z nich vypaduje,“ žaloval som sa majstrovi Lukovi. „Nemá sa v čom
         držať.“
   </p>
   <p>
    „Hej, neporiadne sú to strmene. Prísť z mesta a nedoniesť si poriadnejších,“ hanil ma
         on.
   </p>
   <p>
    „Nebolo kedy,“ vyhováral som sa.
   </p>
   <p>
    „Nuž, čo ako, tu je ľahko poradiť,“ zvestoval mi on. „Vyrežeme do remeňa oblôčik a noha
         vám bude mať kde vojsť.“ Ukazoval, čo by prichodilo vyrezať.
   </p>
   <p>
    Keď sme sadali na kone, pochválil som sa, ako sme si pomohli.
   </p>
   <p>
    „Správcove strmene!“ zvolal gazda. „On nám požičal riady. Čo nám povie?“
   </p>
   <p>
    „Ale takto sa lepšie jazdí.“
   </p>
   <p>
    „A čo si nerozmočil remeň a nenarovnal ho?“ okríkol gazda majstra.
   </p>
   <p>
    „A čo som mal močiť, keď mi povedali v túto chvíľu?“ bránil sa on.
   </p>
   <p>
    Nevrátili sme sa tou istou cestou, čo sme prišli; bolo nám urobiť hodný obchod, lebo sme
         sa pustili cestou, čo ide na Centinelu. Držali sme sa úpätia brál, že nám ostávali vpravo.
         O pol hodiny sme už otvárali trankeru, čo nás voviedla do dvora veľmi rozsiahleho podniku.
   </p>
   <p>
    Našli sme pajtu veľkú, korraly nové, rozsiahle a pohodlné. Iste zodpovedajú i rozmermi
         dôležitosti podniku. Pán správca bol v korraloch, odlučoval cudzie ovce. I jemu vtrhli do
         kampa.
   </p>
   <p>
    „Bude tu i vašich,“ vytýkal gazdovi, „a ktovie čích ešte. Neviem, čo si počať.“ Žaloval
         sa i on na veľký neporiadok. „Nikdy som neslýchal, aby ovce mali tak za nič čiary a ohrady.
         Skáču ako guanaky. Najlepšie ísť na ne s flintou.“
   </p>
   <p>
    Gazda mu zas vyrozprával, čo sa jemu stalo.
   </p>
   <p>
    „V mojom kampe budú všetko vaše,“ žaloval sa mu.
   </p>
   <p>
    Pán správca sa už najedoval veľmi.
   </p>
   <p>
    „Nehnevajteže sa,“ tíšime ho my.
   </p>
   <p>
    „A kde sa nejedovať!“ zvolal prudko. „Pomyslite, aké ma čakajú roboty a ustávanie, kým
         neurobíme poriadok.“
   </p>
   <p>
    Na šťastie dorozumel sa odrazu, čo treba robiť, ako doviesť neporiadok do poriadku a čo
         prvej. Urobili ako dohodu medzi sebou, že si budú oba podniky na pomoci, aby robota vypadla
         lepšia a lacnejšia. Zas teda len výhľady na prácu a trmácanie. No pán správca nám ich
         osladil; pozval nás na čaj do kaštieľa.
   </p>
   <p>
    Keď sme po olovrante vyšli na dvor, boli sme prekvapení, že prší. Iba mrholí, to je
         pravda, ale Frias je celý v hustom závoji. Pekne ho vidieť z tohto podniku, ako i pod
         Buenos Aires, iba že čo vidíme stadiaľto, je druhá strana. Knihy na Cerro Buenos Aires
         zatiahli sa tiež závojom tajomnosti. Zato šíri sa tuhá vôňa zmočenej zeme. Zem začala
         dýchať pod vlahou; dych, pod ktorým okrieva celá príroda.
   </p>
   <p>
    Hostiteľ nás chcel zadržať, ale my sme sa vyhovorili, že ako prišlo, tak prejde; veru
         nenazdali sme sa, že nás dnes pokropí. Veľmi vďačne vzali sme si kepene, čo nám ponúkli.
         Lebo čo i prejde, lepšia je istota, ako nádej, kepene nezavážia toľme. Neprestalo sa
         osievať, kýmkoľvek sme neprešli trankeru, čo nás voviedla do kampov veľkého podniku, skoro
         na polceste medzi pohostinným rozsiahlym podnikom a Frias.
   </p>
   <p>
    Ešte ako na rozlúčku, prv než sa schovalo za štíty velikánov s bielou čapicou, slnce
         pobozkalo celý kraj. Pampa sa rozvoňala sviežinou, očistená od prachu. Spadol z nej náter
         ustatosti a staroby; omladla akosi odrazu. Starý Frias sa tiež vymladil; žltkastý kepeň
         zahral nežným svitom zamatu.
   </p>
   <p>
    Nemali sme miesta v dome; ostali sme pred ním, nemohli sa dosť nakochať farbami pampy,
         jej vôňou, dojatí hlboko divadlom, o akom sme v mestách neslýchali.
   </p>
   <p>
    Tej noci sa nám dobre spalo; dýchali sme osviežujúcu vôňu zmočenej zeme.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2582072" name="ftn.id2582072">
        16
       </a>
       ]
      </sup>
      <span class="emphasis">
       <em>
        Bolo im temer ako pánu Ondrejovi Levickému, keď sa musel mocovať so
                  sviatočnými čizmami, keď sa vybral na návštevu v nesmrteľnej
                  Reštavrácii
       </em>
      </span>
      — narážka na príbeh z Reštaurácie (1860) Jána Kalinčiaka
               (1822 — 1871)
     </p>
    </div>
    <div class="footnote">
     <p>
      <sup>
       [
       <a class="para" href="#id2582358" name="ftn.id2582358">
        17
       </a>
       ]
      </sup>
      <span class="emphasis">
       <em>
        flamengo
       </em>
      </span>
      (zo špan. flamenco) — plameniak (lat. Pholnicopter
               ruber), ružovo sfarbený dlhonohý vták so zakríveným krátkym zobákom
     </p>
    </div>
    <div class="footnote">
     <p>
      <sup>
       [
       <a class="para" href="#id2582639" name="ftn.id2582639">
        18
       </a>
       ]
      </sup>
      <span class="emphasis">
       <em>
        kuchne
       </em>
      </span>
      (z nem.) — koláče
     </p>
    </div>
    <div class="footnote">
     <p>
      <sup>
       [
       <a class="para" href="#id2582658" name="ftn.id2582658">
        19
       </a>
       ]
      </sup>
      <span class="emphasis">
       <em>
        Gorgonzola
       </em>
      </span>
      — syr, nazvaný podľa talianskeho mesta Gorgonzola.
               Vyrába sa z plnotučného mlieka so smotanou
     </p>
    </div>
    <div class="footnote">
     <p>
      <sup>
       [
       <a class="para" href="#id2582694" name="ftn.id2582694">
        20
       </a>
       ]
      </sup>
      <span class="emphasis">
       <em>
        puros habanos
       </em>
      </span>
      (špan.) — pravé havanské
     </p>
    </div>
    <div class="footnote">
     <p>
      <sup>
       [
       <a class="para" href="#id2582837" name="ftn.id2582837">
        21
       </a>
       ]
      </sup>
      <span class="emphasis">
       <em>
        administrador
       </em>
      </span>
      (špan.) — správca
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2583263">
       </a>
       4. Hod lásky. Roboty u susedov. Príhody na pampe
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nový rok sme strávili na veľkom podniku. Rozpomienka naň ostane nám vždy v pamäti.
   </p>
   <p>
    Na Silvestra prestali strihať včaššie než v deň obyčajný. Keď pajtu vyprázdnili, okúpali
         ešte ostrižené ovce, obriadili jahňatá, čo bolo značiť a škopiť; keď sa kŕdeľ presušil
         ako-tak vo veľkom košiari, vypustili ho do kampa. Nech ani jemu nesvitne Nový rok v otupnom
         zajatí.
   </p>
   <p>
    Robotníci sa chytili domácej práce. Ďaleko od mesta nemá sa im kto obzrieť o šatstvo a
         bielizeň. Každý si je sám domácou paňou i práčkou. Tak vidíme ľudí, ktorí chodia po meste
         vyriadení na prechádzku, tu v kampe, len čo odtisli hlavnú robotu v pajte, ísť s hábami na
         jarok k tľapkavým skalám a dať sa do roboty sťa vyučené práčky. Opraté háby vešajú po
         žinkách, roztiahnutých medzi drúkmi.
   </p>
   <p>
    Jeden z nich rozložil svoje riadiky pred kuchyňou; chlapi prichádzajú jeden za druhým,
         kto sa ide strihať, kto iba holiť. Nebol by nikto povedal teraz pred večerom, že sú to tí
         istí ľudia, čo sa pasujú v lipkavých košeliach s ovcami a zaťatými barany. Nehľadia už len
         na to, ako ostrihať čím viac kusov, lebo pláca sa ráta od kusa. Vyobliekali sa, kto po
         mestsky, kto zas do háb kampa, do nohavíc jazdeckých s koženými sárami, alebo povojami do
         kolena, a prechádzajú sa popod domy.
   </p>
   <p>
    Niektorý doviedol koňa z paše, osedlal ho a cifrovaným cvalom vybral sa pampou hľadať
         kamarátstvo. Čaká ho niekde na susednom podniku a možno v hostinci, už ako znie heslo, čo
         si boli dali. Niektorý nesie i ček v kešeni: la taba alebo gule, alebo i karty a dostihy;
         každého ťahá niečo a najväčšmi hra. Má rozličné tvary a podoby, ale vždy ostane len hra,
         ako i pijatika vždy je mláka, do ktorej skáču žaby. Pred sviatkom je výhovorka, že ho treba
         stráviť v kamarátstve. Spánok je nepokojný, voda nie je dobrá, kuchyňa nanič, polievka je
         prituhá alebo pririedka, všetko len poďká a ťahá. „Poďme, kamaráti, zabavme sa, keď mláka,
         skočme do mláky.“ A vrátia sa neskoro po noci zas na podnik s ťažkou hlavou a prázdnou
         kešeňou.
   </p>
   <p>
    Ale stáva sa i opak toho. Rozbrešú sa psi hrozným revom, akoby koho chceli roztrhať.
         Ozve sa cval koňa, a už zostupuje z neho pred kuchyňou a viaže ho o žŕdku, ktorú tam
         napravili pre kone robotníkov a ovčiarov, hosť zo susedstva, robotník, ktorého obstúpia s
         radosťou naši ľudia. Nepýtajú ani dovolenie od pána správcu, či sa môžu zložiť. Hostí tu
         radi vidia; pán správca je rád, keď sa ľudia držia domu, trávia svoj čas veselo na podniku
         a priťahujú priateľov z okolia.
   </p>
   <p>
    Nový rok sme trávili čiastočne každý pre seba. Každý má svoje starosti, práce a záujmy.
         Načo by ich bolo vynášať na verejný trh sveta?
   </p>
   <p>
    Popoludní, keď už mal každý svoj Nový rok odbavený, pozvali nás všetkých na uctenie.
   </p>
   <p>
    Na jarku, práve na mieste, kde mu ukradli priekopku, čo ide ku kúpeľu a potom zahynie
         kdesi na pampe, nevedieť ani kde — na mieste, kde sa potôčku stala tá ujma, je veľmi pekné
         miesto. Stojí tam niekoľko starých, nahrbených bukov, dosť hodne ošarpaných. Z druhej
         strany potôčka je ich už celá hôrka. Tie sú tiež hrčavé, mnohé i dúpne. Bohviekoľko století
         tu stoja! Koľko Nových rokov svätili! Horné konáre sa ešte chlapia, hľadia sa obnovovať
         každým Novým rokom. Húževnatá je to hora. Drží sa života, či už taký alebo onaký,
         zubami-nechtami. Pán správca rozložil vatru zo suchých konárov; o ne veru tu nieto núdze.
         Manuel doniesol obriadené jahňatá, biele od tučnoty, honelník ešte nesie tretie, aby nebolo
         primálo, a už sa majú okolo pečienky.
   </p>
   <p>
    Vyberali sme sa i my z domu k vatre, keď priletel ku kaštieľu mladý sused. Vtrhol do
         podniku sťa víchor na krásnom mladom koni. Sotva ho veru osedlali tri razy. Ohnivé oko
         hádže iskry, žilky hrajú, nozdry sa šíria možno rozčúlením, možno od tuhého cvalu. Možno sa
         i rozhorčil, že sa musel poddať a slúchať. Chlpy bielej peny rozhadzuje z pysku, ktorý má
         ustavične robotu so zubadlom, lebo mu zavadzia veľmi. Kto by poznal v tomto skvelom
         behúňovi skromného patagónskeho koníka? Mohol by sa ísť bez ujmy ukázať v samom Palerme
    <sup>
     [
     <a class="footnote" href="#ftn.id2583432" name="id2583432">
      22
     </a>
     ]
    </sup>
    v Buenos Aires, alebo práve na Calle Florida o piatej popoludní, keď vytiahnu
         na ne bohaté záprahy tamojších magnátov.
   </p>
   <p>
    Zastavili ho neďaleko žŕdky, ale nezastal: tri razy sa zvrtol sem a tam. Jazdec zhodil
         sa ľahko, sťaby sa nič nebolo stalo. Ohorená tvár, svetlé vlasy, veselé sivé oči, široké
         prsia, mocné údy, sila a istota v každom pohybe. Šatôčka okolo hrdla ometá rožkami okolo
         tváre. Nohavice má široké, iba že výduť nerobia pod kolenom, ale skoro nad samými členkami
         sťa oplecko nad lakťom našich neviest. Gauč od hlavy do päty, anglickej krvi. Privítali ho
         radostne; všetci ho veľmi radi, ctia si ho iste pre odvahu, neohrozenosť v jazde a milú,
         čestnú povahu. Nevídať ho inakšie, ako letieť divoko na mladom koni, ktorý nie je ešte
         doučený, čo sa trasie pod jazdcom rozčúlením a hnevom.
   </p>
   <p>
    Dal sa odrazu do práce. Vytiahol veľký nôž spoza pása, rozštiepil jahňa na dve rovné
         poly v chrbtovej kosti. Polovice napchol po dĺžke na ražeň a zabodol ho do zeme. Je šesť
         ražňov okolo ohňa, pri pahrebe, ktorá sála horúčavou naďaleko. Pahrebu rozhrnuli, aby páľa
         išla všade rovnako. Mäso sa začalo potiť, začalo sa i cediť z neho. Niečo z masti kvapne do
         pahreby, tá sa jatrí ešte väčšmi. Vytiahli ražne, obrátili ich v protivnú stranu, nech sa i
         tam trochu pripečie. Začne sa kôra robiť, pečienka ocítila žiaru, bude skoro i hotová. Aby
         dielo vypadlo ako svedčí, urobia do mäsa hlboké zárezy, kde ho je hrubšia vrstva. V hĺbke
         mäso je ešte surové; šťava, čo sa z neho cedí, je trochu krvavá ešte.
   </p>
   <p>
    Sám gazda sa stará, aby pečienka bola slaná. Prv než mäso napichli, vrezali na miestach
         hlbšie a vtisli po troške soli; zvonku ho natreli tiež soľou. Teraz ešte popráva dielo.
         Rozpustil v hrnčeku soli, nasypal do rôsolu korenia, žmýkol i čosi cibule: týmto roztokom
         kropí pečienku chvojkou voňavého kriaka. Rastie ho tu na všetkých stranách; výtečná paša na
         zimu.
   </p>
   <p>
    Keď pečienka prišla na stôl a každý si zajedal chutne, mne bolo, akoby som dávno nebol
         večeral tak chutne. Všimol som si druhých; na nich tiež badať, že im chutí. Možno je i im
         tak ako mne. Vynaložili všetko, aby sa pečienka vydarila. Bolo i druhých jedál, i dobrého,
         červeného vína z Mendozy.
    <sup>
     [
     <a class="footnote" href="#ftn.id2583536" name="id2583536">
      23
     </a>
     ]
    </sup>
    Ja som cítil, že mi chutí na tejto hostine nie preto, že sú jedlá dobré, ale
         preto, že sme tu všetci spolu. Robotníci, strihači, dobrý Manuel, Keko, ba i malý, úslužný
         honelník.
   </p>
   <p>
    Keď sme si zapálili, kto papierovú cigarku, kto ozajstnú cigaru, ako si kto vybral, lebo
         i fajčivo pochodilo z tej istej škatule a bolo pri ruke všetkým; keď nadíde chvíľa, že
         myseľ sa nesie voľnejšie; mne bolo odrazu, akoby sme všetci tu cítili ako ja, a že sme ozaj
         šťastní tým cítením. Hádam bol to iba odblesk nálady a cítenia, čo mi zaslepil oči, že
         videli, čo sa im vidieť žiadalo, a videli možno, čoho ani nebolo, ale i tak cítil som
         teplotu v duši a bolo mi dobre medzi druhými pod starobylými bučkami.
   </p>
   <p>
    „Nám je tu akosi dobre,“ začal Manuel. „Nie pre víno, ani pre cigarky. Ale rád som, že
         sme takto spolu.“
   </p>
   <p>
    „Prečo nie,“ odpovedá mu prvý strihač. „Priateľstvo tiež je hodno neraz viac, ako
         večera.“
   </p>
   <p>
    „Ja najradšej jedávam vonku, takto pečienku, čo sa upečie,“ uznával mladý sused.
   </p>
   <p>
    „Ale nie keď ste sami,“ riekol Luka, majster z druhého podniku.
   </p>
   <p>
    „Ja iba s ľuďmi. My často si upečieme pod stromami jahňa. V spoločnosti chutí lepšie.“
   </p>
   <p>
    „Nuž veď sme my ako bratia,“ riekol Luka. „Čo tam po všetkom. Tejto zimy sme temer
         skrehli. Zavialo nás a nemali sme čo jesť pomaly. A prišli ľudia, doniesli, čo bolo treba,
         a pritúlili nás. Teraz nám je dobre.“
   </p>
   <p>
    „Ale kobyly podochlil“ ktosi mu napomenul.
   </p>
   <p>
    „Podochli, ale nebudú ani vždy dochnúť. Už sa len odchová kedysi, nielen žriebä, ale i
         jahňa.“
   </p>
   <p>
    „Prečo by sa neodchovalo, len aby sme boli zdraví všetci vospolok, čo sme tu tohoto
         Nového roku,“ zaželal nám Manuel.
   </p>
   <p>
    Bolo nám naozaj voľne. Šťastie nám svieti v očiach. Dotkla sa ako mňa, tak všetkých
         vidina bratstva. Cítili sme, že sme si blízki akosi, že nieto medzi nami rozdielov a tobôž
         protív. Zasmiala sa na nás vidina pekná a vznešená. Zviazalo nás čosi tuho dovedna.
   </p>
   <p>
    Nebolo to nič okamžitého. Zväzok ten ostal medzi nami, trval cez celý náš pobyt na
         týchto stranách. Rozpomienka naň skrsla i potom neraz sama od seba a predstúpila i po
         rokoch veľmi živo, keď sme sa zišli náhodou kdekoľvek, účastníci tohoto hodu.
   </p>
   <p>
    Bol to Nový rok dobrý, podarený. Spadla z nás starosť, hoci čakali zajtra ráno každého
         nové úlohy a nové práce.
   </p>
   <p>
    Nám sa tiež bolo hýbať za rána. Pritrielila tropilla s veľkým dupotom; ako iné razy;
         dostavili sme sa do korrala, každý s ohlávkou v ruke. Bol tam i sivko, čakal hádam, že si
         ho vyberiem. Ja by si ho bol vzal veľmi vďačne, ale ma zahriakli: „Nestojí nič, je leňoch.
         Nehodno naň sadnúť.“ Rosijo
    <sup>
     [
     <a class="footnote" href="#ftn.id2583664" name="id2583664">
      24
     </a>
     ]
    </sup>
    ostal v korrale.
   </p>
   <p>
    Manuel mi vybral koňa chýrneho akéhosi. Bol veľmi veľký, držal sa veľmi vážne. Je
         krotký, ale má rozum, nejde za paškrtami. Nasledoval ma ochotne, ale do kešien mi nešiel.
         Osedlali ho zas malvinským sedlom s opravenými strmeňmi. Gauči pozerali na ne posmešne.
         Našiel som vraj dobrý spôsob napraviť strmene.
   </p>
   <p>
    „Teraz budú dobré,“ hovoril mi mladý ovčiar, „koža vám nezavadzia.“
   </p>
   <p>
    „Neviem, na čo to bolo,“ vytýkal Manuel. „Bolo natrieť letným lojom.“
   </p>
   <p>
    „Lepší je fištrón,“ radí druhý.
   </p>
   <p>
    „Vyzerajú, že sú im obloky vybité,“ vraví mladý ovčiar.
   </p>
   <p>
    Keď som vysadol na tátoša, predstavil sa mi, že je najväčší medzi všetkými koňmi. Sťaby
         sa bol štveral na vežu, a keď som už sedel na ňom a pozeral po kraji, bolo mi skoro, akoby
         bol hľadel z tých okienok, čo sú pod samou strieškou hneď nad cibuľou veže. Ale mal som zas
         výhodu, že som sa mohol spoľahnúť na strmene, ako sa mi páčilo.
   </p>
   <p>
    Vyrazili sme z podniku veľmi pekne. Len čo sme prešli trankeru, čo nám zas Keko otvoril,
         a sotva sa nám pripojil, kone sa dali do cvalu. Bolo ešte čosi v mojom sedle, ako by nemalo
         byť, ale Havran — tak ho volám, lebo bol cele čierny — nedal sa veľmi mýliť. Iste si
         myslel, že každý jazdec má svoju obyčaj a že nehodno k srdcu si brať priveľmi každú pletku.
         V strmeňoch som ležal veľmi dobre, ale som nezaháľal ani koleny. Cval nebol ktovieaký
         hladký, ani elastický. V sedle ma sepkalo tuho; nik by neveril, že môže byť taký rozdiel
         medzi koňmi ako medzi Havranom a Rosijom. Sú predsa tej istej srsti, ba temer tej istej
         rodiny. Veď sú z toho istého hniezda, iba čo je jeden menší a zručnejší a druhý mocný a
         neokrôchaný. I ja som vyskúsil a presvedčil sa, ako majú pravdu, čo vravia, že rozdiel
         medzi koňom a koňom je najmenej toľký, ako medzi človekom a človekom.
   </p>
   <p>
    Cesta sa nám míňala. Ja som bol na čele výpravy. Krátky, pohodlný cval mojich kamarátov
         nevystačil dlhému, ozajstnému cvalu môjho Havrana. Choval sa ako na dostihoch: netrpel
         druhého koňa pred sebou. Keď sme prišli na miesto, gazda sa usmieval potuteľne a poznamenal
         možno zo žartu:
   </p>
   <p>
    „Spotili ste kone i nám. Či nám bolo treba takto hnať? Leteli sme ako na dostihoch.“
   </p>
   <p>
    Kôň bol spotený, ale pot mu neškodí; jazdcom tiež veru nebolo zima. Hlavné bolo, že sme
         na mieste chytro a bez nehody.
   </p>
   <p>
    Ostatne nie sme teraz na osamelom podniku, kde sme boli predošle. Boli sme v kampe pri
         jarku, ktorý si šepoce medzi kriakmi kalafatov, akoby sa okúňal ozvať sa nahlas.
   </p>
   <p>
    Naokolo je pampa, iba že sú tu korraly. Sme teda na podniku, veď sme pri kúpeli, hoc je
         veľmi krátky, ako sa vidí i mne, čo i nemám veľa skúseností v týchto veciach. Domu nablízku
         nevidno, ani prístrešia.
   </p>
   <p>
    Bolo tu veľmi živo a veselo. Pustovníci z osamelého podniku sú v robote a hodne druhých
         ľudí. Preháňajú sa ovce z košiara do košiara; mnoho kriku a hurtu odrazu, že som si nevedel
         vybrať zmysel a cieľ roboty. Zdalo sa mi, že je daromná a neznamená nič iného, ako trápenie
         a sužovanie oviec.
   </p>
   <p>
    Veľký košiar bol plný, v ňom ovce už ostrižené dávnejšie. Tesklivo bľačia, žalujú sa,
         lebo tiež nechápu, načo sú tu vlastne. Prečo ich dohnali zasa, keď oddali už vlnu jeden
         raz; dva razy do roka ju nevystíhajú v Patagónii od oviec. Keď sú raz tu, nemajú čo iného
         robiť, ako bľačať a znášať preháňanie a krivdu.
   </p>
   <p>
    Z veľkého košiara ženú ich po kŕdlikoch do menšieho, z toho do tretieho. Tuším je i
         štvrtý a piaty ešte, všetko jeden konča druhého. Čo je naostatku, ten vedie do tesného
         chodníka a či uličky veľmi podivnej.
   </p>
   <p>
    Ovca, keď do nej vstúpi, je ako v dlhej chodbe. Ohradená je veľmi dobre z oboch strán,
         čo i priam ohrada nie je vysoká. Sotva by siahala chlapcovi do pása. Ale ju urobili veľmi
         pečlive, lebo ju obili zo strany doskami. Dosky sú veľmi drahé na týchto stranách. Kde sa
         neušlo dosák, pribili plechy, alebo zinkové plochy, a kde nebolo nič poriadnejšieho,
         poprestierali vrecia na oboch stranách. Mali akiste pred očami, aby ovca nemohla pozerať
         pomedzi laty a štebliny a pozorovať, čo sa robí. Myslia si iste, že netreba sa jej obzerať
         po strakách, ale nech pozerá len pred seba, keď je raz dnu: nech sa ponáhľa, lebo je v nej
         tesno. Dve by nemohli prejsť nijako jedna popri druhej. Ani jahňa by sa nezmestilo ľahko
         popri materi, musí i ono len cupkať za ňou.
   </p>
   <p>
    Ovca, keď ju ta vženú, cíti sa zle. Zľakne sa veľmi, že je sama, a nevie, kam ide. Šípi,
         že ide cestičkou nebezpečnou, iste do nejakého klepca. Keď vbehne do uličky, zľakne sa, že
         vošla, kam nemala. Zastane, zhákne sa, ale obrátiť sa nemôže; mohla by sa iba cofnúť, ale
         ani cofkať sa nemôže ľahko, za ňou sú druhé a tisnú sa veľmi. Ale cesta nazad je cele
         zaprataná. Ženú tu ovce nasilu, aby šli jedna za druhou a jednostaj napred. Ak ktorá
         zastane, že nepôjde, začnú odzadku hrkať, búchať alebo klopkať tu po zábradlí nad jej
         hlavou alebo zboku po latkách a doskách. Príde i ten s vyplazeným jazykom, položí predné
         laby na zábradlie, ak je toľký, že dočiahne, vytrčí hlavu nad jej chrbtom a zabreše. Ak je
         malý, breše spoza dosák, ovci temer do samého ucha. Srdce sa jej chveje, nevie, kam sa
         hodiť. Honelník alebo robotník pošteklí ju neraz odzadku, ak zastane. Z bokov a za ňou je
         hurt, buchot a strach, iba pred ňou čo je tichosť. Tam sa nič nehýbe, ale ona šípi, že je
         tam čosi nedobrého. Ale stáť už nemôže; odzadku ju tisnú druhé, strašia ju, ženú… A mala
         pravdu, keď šípila čosi. Na konci uličky je chlap, učupil sa skoro ležiačky, aby ho nebolo
         vidno. Drží v ruke dvercia, čo sú na konci uličky, obracia ich tu naľavo, tu napravo, ako
         chce. Na dverciach sú krížne cesty, ulička sa delí ako na vidličku, z nej vychodia dve
         uličky ako na Y. Dvercia zatvoria tu uličku z pravej, tu z ľavej strany, ako sa páči tomu,
         kto ich má v ruke. On ich jednostaj obracia tu sem, tu tam; necháva otvorenú pravú alebo
         ľavú uličku.
   </p>
   <p>
    Ovca prišla k dverciam, trasúc sa od strachu; dvercia jej otvoria na tú alebo inú
         uličku. Ona vbehne do nej, ide chvíľku napred a ocitne sa odrazu v korrale medzi druhými
         ovcami.
   </p>
   <p>
    Neverí vlastným očiam, čo sa stalo, že išla do pasce a nestalo sa jej nič. Prešla
         tesninou a vošla odrazu do korrala. Tu je už všetko dobre, lebo sú tu kamarátky, čo si
         stoja v pokoji. Nik ich nepreháňa, ani sa o ne neozrie. Koľký strach nič po nič!
   </p>
   <p>
    Jej pud predpovedal nešťastie a oklamal ju poriadne; vystála mnoho daromného strachu. I
         nám sa neraz prihodí, že tušíme nešťastie, nebezpečie, a všetko sa zas na dobré obráti.
         Nestalo sa nám nič, iba čo sme strachu vystáli. Ani pud nie je vždy neomylný.
   </p>
   <p>
    „Čože porábate?“ spytujem sa Luka, ktorý tiež búcha a kričí. Ženie ovečky z korrala do
         korrala.
   </p>
   <p>
    „Tu sa trápime. Na podniku jednostaj oštara a trápenie. Vylučujeme cudzie.“
   </p>
   <p>
    „Teda preto ich ženiete cez tú uličku?“
   </p>
   <p>
    „Veru, jedna za druhou ,na mangu‘; je veľký neporiadok teraz. Ovce všetky zamiešané.
         Hé-hé-hé!“ začal kričať a nadhadzovať sa, sťaby sa bol zblaznel. Plieskal si dlaňami o
         lýtka nie práve tučné!
   </p>
   <p>
    „Čo sa bijete toľme?“ vytýkam mu. „Je iba dlaňou, ale bolí i tak.“
   </p>
   <p>
    „Veru hádam, že špeje. Nie sme veľmi tuční. Hav, hav, hav!“ začal zas havkať.
   </p>
   <p>
    „Hele-hele-hele!“ vyspevuje zas Španiel neďaleko, ovievajúc za ovcami kusom starého
         vreca.
   </p>
   <p>
    „Nestučneli sme tejto zimy. Dobrá bola hostina. A-ú, a-ú!“ začal zas zavýjať. „Poce-bŕr!
         Hau, hau, hau! Nechcú ísť, švandry, ledva sa vlečú.“
   </p>
   <p>
    „Čo ich nepohneš už raz?“ kričí ten pri dverciach. Bol to sám pán správca osamelého
         podniku, s ohromnými okuliarmi na očiach, aby mu prach nesadal do nich.
   </p>
   <p>
    „Azda ti je náhlo?“ smeje sa gazda.
   </p>
   <p>
    „Nie je ani tu dobre,“ žaluje sa. „Akoby sa bol zlomil v ľadviech.“
   </p>
   <p>
    „No, počkaj, na mangu pôjdem ja trochu.“ Chytil dvercia do ruky a už sa díva na ovce, čo
         prichodia. Pozerá, aký majú znak na uchu, či sú cudzie a či jeho, aby vedel, do ktorého
         košiara vpustiť každú, čo mu podbehne.
   </p>
   <p>
    Akosi okolo poludnia vyprázdnili veľký košiar. Svitalo nám v žalúdku, zradovali sme sa,
         že sa robota odtisla a pôjdeme si zajesť. Ovce, čo patria podniku, vypustili z košiara,
         obstúpili ich zo všetkých strán, hnali sme ich dolu, do nižného kampa. Tieto kampy
         vyčistili od oviec; mali by ostať v nich iba ovce podniku. Túto robotu urobili naši
         pustovníci a ľudia, čo im prišli pomáhať. Ovce, čo dohnali z nich, zatvorili do košiarov.
         Spomedzi nich sme práve odlúčili, čo boli cudzie. Cudzie si počkajú v košiaroch, kým sa
         celá robota neodbaví.
   </p>
   <p>
    Keď sme kŕdeľ vohnali do kampa, kam patril, zatvorili trankeru na ohrade. My sme popchli
         cez kamp rovno a o štvrť hodiny boli sme všetci za stolom osamelého podniku.
   </p>
   <p>
    Dostali sme varenej baraniny a dobrej polievky s rezancami. Nemiesili ich a nerezali ich
         tuná, ale kdesi v Buenos Aires; nieto gazdinej, aby sa mala okolo rezancov a halušiek. No i
         tak nám chutili s polievkou. Hrdlo je suché, temer zahatlané prachom z košiarov. Kto by
         odvážil, koľko prachu pohltá človek, čo sa potuluje po korraloch Patagónie. Obedovali sme
         chutne, pochválili kuchára, že stačil spraviť obed i pomáhal zrána okolo statku. Na dôvažok
         nám dal čiernu kávu, akej on už vie navariť.
   </p>
   <p>
    Neobzerajú sa, nestískajú špinave; nech sa trápi každý po troche, i ten, čo príde za
         nami. Uži, čo môžeš; podnik unesie a uvládze mnoho. Kávy nasypú radšej viac než menej.
         Dovážajú ju beztoho na vrecia z prístavu, ako inde hrach alebo kukuricu. Ak sa stroví, nech
         pošlú na Centinelu, alebo do prístavu; v núdzi môže jej požičať do vrecka i susedný podnik…
   </p>
   <p>
    Cigár sa tiež dostalo tým, čo ich fajčia a neostanú radšej pri 43, ktorým lepšie
         privykli než cigarám z Habany.
   </p>
   <p>
    Trochu si pobesedovali za stolom. Ovce, čo vytiahli z nižných kampov, práve odlúčili.
         Teraz kujú plány, čo zbýva urobiť, aby všetko bolo ako svedčí: robota úplná a dôkladná.
         Niet horšej veci, čo práca neúplná a prenáhlená. Prišli susedia a ich ľudia, všetko skúsení
         znalci, zbehlí v týchto robotách; každý dáva radu alebo návrh; nejeden je veľmi vhodný a
         primeraný.
   </p>
   <p>
    Železo kuj, kým je horúce. Okolo druhej sadali sme na kone a hybaj do horného kampa. Je
         ozaj horný — mali sme vyjsť na breh, čo je asi na strelenie od domu, dosť strmý a vysoký.
         Kone privykli na tieto chodníky, idú veľmi dobrým tempom dohora. Nejdeme rovno, berieme
         breh bokom. Takto vyjde cesta trochu dlhšia, ale je ľahšia. Na stráni nebýva mnoho paše,
         ale je veľmi dobrá a potrebná. Rastú na nej kriaky, ktoré sa veľmi zídu v zime, ovce ich
         obhrýzajú, keď nieto inej paše, veľmi vďačne. Na brehu okopnejú snehy chytro, voda steká
         ľahko, aby ovciam bolo trochu sucho a úslnia tiež trochu, keď dolunižšie je blato a voda.
   </p>
   <p>
    Táto stráň je ako múr, alebo skôr ako stupeň, na ktorom sa rozkladá pampa. Výhľad odhora
         je pohodlný. Frias si dá nazrieť ľahšie do úplazov a pazúch. Rukáv plesa vidno skoro v
         celosti, ako objíma vrchy, čo idú od Mitre ta kdesi na západ a čo sa volajú spolu cerro
         Buenos Aires. Tie, čo sú nad veľkým podnikom, ukazujú sa tiež dobre, i domy vidno pod
         grúňmi, nie sú o nič väčšie od tých, čo sú nad rukávom plesa. Veru sa vsotil ďaleko do
         pampy. Zachcelo sa mu azda zaligotať sa na nej trochu. Možno by si nedbal popozerať, čo sa
         na pampe robí. Keď sa presvedčil, že tu nieto nič nového, zastal a potom sa obrátil,
         skadiaľ prišiel. Môže byť, že ho privábil i rio Mitre; je čistý, brehy má tiež chutné,
         vyzerajú i stadiaľto sťa ovocné sady. Zapáčil sa mu bystrý, veselý potok, prisvojil si ho
         odrazu a odviedol sebou. A radšej ho mohol nechať, bol by sa veľmi zišiel pampe, napríklad
         tejto stráni. Je veru dosť suchá a smädná takto v lete, že sa koňom práši pod kopyty.
   </p>
   <p>
    Stráň sa nám posmieva a zavádza nás poriadne. Rozloží sa naširoko pred nás, ukazuje nám
         suchopárne boky, zarastené smädnými kriakmi. Vystatuje sa holotou a za jej rozšírenou,
         obnosenou sukňou skrýva sa ozaj pekná horná pampa.
   </p>
   <p>
    Za stráňou sa rozprestiera veľká pampa s bujnou trávou, mnohými studničkami a chutnými
         vegičkami; nie sú práve veľké, ale sú šťavnaté a bujné.
   </p>
   <p>
    Môže sa tu veru statok pásť, keď má takúto kerenciu. No teraz vidí odrazu mnoho ľudí,
         všetko na koňoch; dvíha hlavu v zadivení, čo to za novina zase, čo tu hľadá toľký svet.
   </p>
   <p>
    Zastali sme na pampe, hŕba psov okolo nás. Čakajú, trasú sa, len aby bolo čím skôr ísť,
         kam patrí. Ale nehodno chodiť naverímboha. Lepšie rozmyslieť si poriadne.
   </p>
   <p>
    Každému vykázali miesto kam ísť, čo robiť, skoro tak, ako keď sa vyberajú na veľký
         pohon. Chlapci sa rozbehli, každý svojou stranou. Ostali sme iba my, kamaráti.
   </p>
   <p>
    „My máme ešte niečo roboty,“ vysvetľuje mi gazda.
   </p>
   <p>
    „Pozháňať ovce, ako vidím,“ poznamenal som ja.
   </p>
   <p>
    „Nuž áno, budeme čistiť všetko. Videli ste, akú máme babračku, a vyhnať cudzie musíme.“
   </p>
   <p>
    „Vyjedli by vás,“ opakoval som výraz pána správcu.
   </p>
   <p>
    „Budú vyjedať, kým nebudú ohrady ako svedčí. Ale ja pôjdem už. Vy tu ostanete,
         prechádzajte sa, robte, čo sa vám páči.“
   </p>
   <p>
    Nepáčilo sa mi veľmi, čo mi hovoril.
   </p>
   <p>
    „Ja by šiel s vami,“ ponúkol som sa.
   </p>
   <p>
    „Radšej počkajte. Tam je nedobre,“ ukázal po pampe. „Počkajte, kým sa obriadime, potom
         zas pôjdeme spolu.“
   </p>
   <p>
    Obrátil sa a šiel za druhými. Ja som ostal trčať sám ako pozorovateľ, nepotrebný
         zpravodaj.
   </p>
   <p>
    Je hodná tráva; rastie ako i inde v chlpoch, ale tie sú už husté sťa perina; nájde sa i
         kriakov, voňavých bylín, ale ich je menej než v briežku. Ovce by si ich ani nevšimli dnes;
         dobrej paše na všetky strany a plná škola žiakov.
   </p>
   <p>
    Zišiel som z koňa, pozerám, kam sa to ženú ostatní. Popchli tuho, berú sa cvalom dohora
         kamsi. O chvíľu nebolo vidieť ani jedného. Prechodil som sa, ale samota a záhaľka zunuje
         sa. Vysadol som znovu, aby sa lepšie čas míňal, a pustil som sa pampou. Bola ako rovina
         dosť hodnú chvíľu, ale potom začala sa dvíhať. Prišiel som na úpätie dosť hodného kopca.
         Sedel na pampe, zelený, zaokrúhlený sťa kopa sena; je cele osamelý, ani čo by bol na
         stráži. Príkro bolo ísť dorovna hore ním, vzal som chodník trochu šikmo, čo iste vyrobili
         ovce. Keď som vyšiel navrch, zadivil som sa, že je za ním zasa veľmi veľký kus pampy, kým
         sa začne i ona dvíhať dohora, po grúňoch, ktoré sú už tam veľmi strmé. Nad nimi sedí
         bralisko sťa nejaký zámok.
   </p>
   <p>
    Grúne sú pekné, zelené, ale sa v nich tiež nájdu kiare a spúštky. V jednom z nich vidno
         jazdca, ako sa škriabe dohora. Kôň sa temer dotýka zeme pyskom, usilujúc sa hore strminou.
         Na jednej z bášt vidím tiež jazdca; ide si samým hrebeňom, cválajúc pohodlne. Iste bude
         polianka kdesi na bralisku. Kôň cvála ako obyčajne, oháňa chvostom z boka na bok. Je
         stadiaľto so svojím jazdcom sťa tí vojaci na koni, čo darúvame deťom na Vianoce. Pekný
         výhľad bude tam stadiaľ naokolo!
   </p>
   <p>
    Na druhom brale zasa taká hračka. Spúštkami a kiarmi ponáhľajú sa ovce v riadkoch sťa
         zrnká páterníc, idú ako môžu, prťou alebo kolmými chodníkmi. Čuť až dolu rozčúlený štekot
         psov; niektorých i vidno, ako behajú krížom-krážom; kutajú sem a tam a štekajú. Držia sa
         ako poľovní psi, keď padnú na stopu zvera.
   </p>
   <p>
    Ozýva sa bľačanie zdiaľky, ale i zrejmejšie. Od čiary tiež počali pohon, od ohrady, čo
         ide od hrebeňa nadol až na roveň, čo ide ku Frias. Tam sa tiež počali hýbať ovce; poženú
         ich celým kampom až k druhej čiare. Ja zavadziam tomu kŕdľu; mohol by ho iba mýliť, keď mu
         príde ísť tadiaľto; zavadzal by i tým, čo poprichodia zhora. Bolo najlepšie vrátiť sa na
         miesto, ktoré mi ukázali. Páternice sa predlžujú; grúňmi oproti sypú sa nadol kŕdliky,
         bľačiac tesklivo. Jazdci, čo vyšli na hrebeň, pozháňali, čo tam bolo; vracajú sa nadol a
         stavajú sa jeden pod druhým po hraničnej čiare; začínajú zajímať pred sebou všetko, čo je
         pri čiare.
   </p>
   <p>
    Kamp, pred chvíľou tichý, bol bys´ myslel, že vymretý, ožil odrazu; ozýva sa štekot,
         bľačanie, pokriky, húkanie. Prach sa dvíha v obláčkoch, v nich sa ponáhľajú kŕdliky. Postup
         je už všeobecný. Čo bolo hore, zišlo nadol. Celou šírkou kampa idú ľudia, psi duria a ženú
         pred sebou splašené kŕdle. Mohli by sa kŕdle spustiť dolu briežkom a padnúť na dom podniku,
         ale nemajú sa kam hnúť, tam sme zasa my, čo sa im nedáme hodiť nadol. Pôjdeme už len hornou
         pampou, kým nezozbierame všetky kŕdle až k proťajšej čiare, ktorá tvorí hranicu podniku.
   </p>
   <p>
    Šiel som i ja pomaly ako ostatní. Na všetky strany bľačanie. Obláčky prachu, čo boli
         roztratené, zliali sa v hustý súvislý oblak. Visí nad čriedou; hýbe sa pomaly hornou
         pampou. V oblaku miznú, sťaby sa doň boli vliali ostatné kŕdliky, čo sa túlali ešte
         osamelé, alebo sa oneskorili. Vidno i psov, ale iba kde-tu. Sú ustavične okolo oviec,
         pohltení oblakom, z neho len lecikedy vynoria sa na čistinu.
   </p>
   <p>
    Bolo okolo šiestej, keď sa črieda zjavila na hrebeni briežku. Miesto je dosť ďaleko od
         domov, je asi v rovnej čiare nad korralmi, kde sme boli dnes ráno. Do hraničnej čiary chybí
         málo, hádam niekoľko strelení. Popri nej zohnať čriedu nebolo by najľahšie; tvorí ju hlboký
         potok, na jeho brehoch sú hôrky. Keď črieda prišla na istú vzdialenosť, zastala v otvorenej
         pampe pod strážou dakoľkých z nás, ostatní išli na čiaru a povyháňali z jej okolia ovce;
         tie sa potom už pridali k čriede. Bola to robota najhoršia, ťažká a babravá, ako býva vždy,
         keď ju treba konať v blízkosti hory.
   </p>
   <p>
    Slnce sa opieralo kosom o stráň, keď sa na jej hrebeni ukázali predstráže čriedy. Žiara
         slnca, ťahajúc na červeno, osvietila stráň, sťaby sa chcela vysmievať jej rúchu nie veľmi
         skvelému, že vystaví naodiv jej suchopár. No stráň sa nedá zahanbiť; má kriaky akejsi
         byliny, čo sa stelie sťa perina; je práve obsypaná kvietím tuhožltým. Pýši sa na slnci
         skvelým leskom, ani čo by bolo čisté zlato. Medzi kriakmi sa utúlili kvety; pampa, tá
         bohatá a zelená, ich ani nemá takých. Sú to veľké, žlté ruže; neľakajú sa suchoty, v nej
         obliekajú sa slávnostne a skvejú sa najkrajšou farbou.
   </p>
   <p>
    Črieda sa prelieva na túto stranu stráne; rozlieva sa ani rieka prťami a pomedzi kriaky
         na všetky strany, vo všetkých smeroch. Sťa keď prúd vystúpi z koryta a začne si na slobode
         hľadať sám cestu. Ale tu sú už jazdci na brehoch živej rieky, predvídajú, čo by sa stalo.
         Zahatili prúdu cestu koňmi a psami; nech ide, kadiaľ mu je cesta. Spúšťajú sa dolu strmým
         brehom chytro, aby sa neoneskorili. Iní idú opatrne, na zlých miestach pridržiavajú kone,
         už hrnú zem pred sebou pod prednými kopyty. Kráča naširoko, dáva jazdcom pohyb z boka na
         bok a zametajú dlhým chvostom sypkú, vysušenú zem a stráne.
   </p>
   <p>
    Biele prúdy sa vyliali na roveň pampy, zlievajú sa ako pleso, ale pleso živé, nad ním
         vždy oblak. V plese sa strhávajú prúdy: mocné, živé potoky; čo sú na okrajoch, tiež niekde
         hustnú, tvoria hlboké zálivy. Iste by sa rozliali okamžite, hnali sa prudkou riekou kamsi
         po pampe, keby nie tí na koňoch, čo sa nedajú rozlievať plesu. Strážni psi obstali ho zo
         všetkých strán; priskočia odrazu, kde by popúšťali hrádze.
   </p>
   <p>
    A pleso sa pohybuje pampou, nie voľným tokom, ale vzbúrené a zvlnené. Sú v ňom krútňavy
         a prúdy. Z neho sa nesie bľačanie, brechot, pokriky.
   </p>
   <p>
    Všetečný, hlúpy štenec chlapcov, ktorého mu darovali, už dosť odrastený papľuh, ale bez
         rozvahy, lebo nemal ešte náuky a dobrých naučení, aby pochopil, čo má vlastne robiť, vidí
         druhých psov behať, čuje ich štekať; on tiež breše a skáče, ako mu príde na um. Šarapatí
         iba, zavadzia a prekáža v robote. Postaví sa obyčajne, kde ho najmenej treba. Črieda sa
         začala poberať čosi pokojnejšie ku košiarom. On ju zaskočil, postavil sa práve, kadiaľ by
         mala ísť. Začal štekať zúrive, sťaby to bola ktovieaká podarená robota.
   </p>
   <p>
    „Nazad, nazad, prekliaty štenec! Mater ti taká a taká…“ kričia naň zo všetkých strán,
         spomínajúc mu hneď mater; vyslovil sa veľmi mrzko o nej, hoc je nie tu a ani nesníva o
         pohone a nevidí, čo jej syn vyvádza.
   </p>
   <p>
    Vtiahli jej meno do tejto veci a urobili nespravodlivosť a nesprávnosť. Nespravodlivosť,
         lebo nebola ničomu na vine, a nesprávnosť, lebo jej vyhodili na oči ako potupu, čo v jej
         kruhoch nepovažujú za potupu. Syna si ona nadobudla podľa obyčají, aké jej kruhy uznávajú a
         odobrujú. Na skutky tiež má ísť merítko, ktoré prilieha pomerom, nie merítko, čo si
         vypožičali z druhých svetov.
   </p>
   <p>
    Štenec si nepripustil k srdcu, čo mala byť jeho materi veľká urážka na cti. Mladosť —
         pochabosť; jedným uchom dnu, druhým von. Rozhadzuje sa ešte väčšmi, sťaby ho boli
         pochválili ktovieako. Breše zúrive; raduje sa, ako sa ovce duria pred ním.
   </p>
   <p>
    „Počkaj, ty pačrev kadejaký! Mater ti taká a taká!“ zvolal chlap, čo bol neďaleko od
         neho. A už mu dal korbáčom po chrbte. Pľaslo tuho, že sa ozvalo naďaleko; ale nielen
         pľaslo, ešte i špeje.
   </p>
   <p>
    Štencovi prešla namyslenosť; hodil sa nazad a zavýja usedave. Slúchol teraz odrazu, čo
         mu prvej kričali. Vtedy nepovážil, čo chcú; myslel azda, že kričia naň z kratochvíle, ako
         jeho štekot bol zo všetečnosti. Môže byť rád, že prijal dobrú lekciu a v pravý čas. Ešte
         ich bude, ešte takých, ak nie horších, kým sa naučí pozdvihnúť hlasu sebavedome a
         cieľuprimerane pri robote s druhými psi, čo sú pravá ruka majiteľa a ovčiara.
   </p>
   <p>
    Keď črieda prišla ku košiarom, našla ich otvorené dokorán. Ale ohrady a košiare, hoc i
         otvorené, predstavujú sa ovciam ako niečo veľmi umelého, neprirodzeného, čo neurobila
         matka-príroda, ale vynašla lesť a prefíkanosť človeka. Netuší nič dobrého, radšej zastane
         pred takým dielom, prizerá sa mu zo všetkých strán a hľadí mu vynájsť zmysel a spády.
         Obzerá si miesto, kam ju dohnali tí na koňoch a tí ich otroci, čo prevesili jazyk ponad
         zubiská. Prehradenie nemôže byť nič iného ako lesť, pasca a hádam skaza.
   </p>
   <p>
    Tí na koňoch obstali čriedu zo všetkých strán, tí s preveseným jazykom brešú; niektorí z
         tých, čo sú na koni, hádžu sa, akoby ich bol zlý duch podsadol. Najlepšie sa uhnúť.
         Múdrejší ustúpi.
   </p>
   <p>
    Stisli ich sťa v preši, ledva sa môžu pohnúť. Ohrada je miesto pekné, prázdne a veľmi
         naporúdzi. Vojsť nič nestojí; na druhej strane sa nájde miesto, kadiaľ sa dá umknúť.
   </p>
   <p>
    Najprv nazrie jedna. Nikde nič nevidno; všade prázdnota. Veľký priestor zíva, sťaby
         čakal; v ňom nikoho z našich. Zľakne sa prázdnoty, rada by sa vrátiť. Ale už ju potisli
         tie, čo sú za ňou. Vojde lepšie, prezerá i zdnuka, ako je; skúma, či kde nečupí niečo.
         Nevidno nič nebezpečného. Iba že je sama a za ohradou všetko naši. Zasa že uskočí, vráti sa
         k svojim. Ale vošla druhá a za ňou iná. To je obyčaj a či chyba oviec: čo urobí jedna,
         urobia všetky. Bola by to veľká cnosť, keby prvá robila vždy dobre. Ale neraz vyjde na
         chybu alebo na skazu, ak prvá skočí do vody, alebo v noci, keď je požiar, ak skočí do ohňa.
   </p>
   <p>
    Už či cnosť, či chyba, tí na koňoch vedia využiť i tú obyčaj. Počkajú na tú druhú a
         tretiu a potom začnú biť korbáčom v kožené sáry; lupkanie, brechot, lárma odzadku. Chlapi
         sfučia ako mačka alebo leon. Tie odzadku sa zduria, tie tri sa tiež zduria a skočia napred,
         kde je prázdno. A už sa vstotila prvá vlna do košiara; za vlnou valí sa rieka. Socajú sa,
         búchajú sa jedna o druhú, len byť čím skôr spolu; nieto sa čoho báť, kde je veľká hŕba.
   </p>
   <p>
    Črieda sa spamätá z veľkého strachu, až keď je už zatvorená. Zas ju prekabátili tí na
         koni. Všade mnoho miesta, všade sloboda, iba tu dnu tesno, stisk a zátvor.
   </p>
   <p>
    V ten večer sme večerali i nocovali na osamelom podniku. Ľudia zo susedných podnikov
         vtiahli do pajty; majú tam vlny a lanského sena z vegy. Nám sa dostala svetlica. Gazda má
         posteľ a ja tiež tú, kde miesto slamníka sú ovčie kože. Postlali sme ich, prestreli na ne
         pokrývku z guanakových koží kožušinou dohora a prehli ju napoly, lebo je dvojnásobnej
         šírky. Do pokrývky som vliezol, majúc pod sebou a okolo seba mäkké rúno guanaka. Nieto sa v
         ňom čo báť ani v zime, ale dážď by ju ľahko rozmočil.
   </p>
   <p>
    Spalo sa nám dobre v mäkkej, teplej posteli.
   </p>
   <p>
    Na druhý deň do polvečier bolo sa čo obhadzovať v košiaroch, kým sa premlela celá črieda
         cez tesnú uličku. Keď sme skončili, bol najradšej ten, čo mal dvercia v ruke. Bol rád, že
         sa môže vystrieť a nemusí vnímavo pozerať na uši oviec.
   </p>
   <p>
    Vysadli sme na kone; ovce podniku vohnali zas do nižného kampa. Ostanú tam, kým v hornom
         popravia aspoň z väčšieho hraničné čiary. Onedlho bude kúpačka; ovce ostanú dolu naporúdzi.
         Ani táto robota nebola daromná, sťa kedy ju bolo urobiť, teraz a či pred kúpačkou.
   </p>
   <p>
    Veselo bľačiac, prešli trankeru a črieda sa rýchlo rozsypala na kŕdle a tie na kŕdliky a
         atómy. O chvíľu bolo z nej badať len máločo v rozsiahlosti pampy. Zajtra možno bude i tu
         vyzerať ticho a mŕtvo, ako bolo pred honom v hornej pampe.
   </p>
   <p>
    Vrátili sme sa zas ku košiarom a vypustili nevolaných hostí. Takých vraj usadia pod
         stôl. No tu nebolo stola naporúdzi. My sme ich vypustili z košiara, obstali zo všetkých
         strán a, ako robievajú v takých pádoch poctivé a slovutné obce s hosťami nepríjemnými,
         vyviedli ich šupasom z chotára, z podniku totiž až po trankeru, čo je v pohraničnej čiare.
         Ako sa rútili cez trankeru! Prvá, prechodiac cez ňu, skočila dovysoka a, dopadnúc k zemi,
         dupla ešte dva razy, podskočiac čosi menej. A, bračekovci, všetky do jednej skákali cez
         trankeru vysoko a dupli ešte dva razy čosi nižšie. Jarky a škopce hádzali sa sťa delfíny v
         mori, dupnúc verne po dva razy. I vážnejšie ovce, ba i staré, trochu dýchavičné devly sa
         posošili, aby len ten skok nevystal a to dupnutie vo dva vrhy. Tak napodobňuje ovca ovcu i
         vo veciach nie práve potrebných alebo nevyhnutných.
   </p>
   <p>
    Sotva tí hostia vytiahli nohu z podniku a octli sa na svojom území, už vedeli, čo
         urobiť. Dali sa vpravo jednoducho popri hraničnej čiare, čo ide nahor až po hrebeň brál, a
         to behom a veľmi rýchlym, že sa hodia zas do horných kampov, kde je plot rozkývaný, drôty
         oslabené, kolíky vyknísané. Ľahko je prejsť a vrátiť sa zas, odkiaľ ich práve vysúdili a
         vyviedli s hanbou i hurtom. Úmysel bol pevný a istý a náhlo im bolo vykonať ho zaraz. Keď
         sa chlapi trankerou dostali do svojho kampa, ich ovce už boli na polcesty k brehu, čo vedie
         do horného kampa.
   </p>
   <p>
    No ani tí na koňoch nie sú dnešní. Dávno šípili, čo hlavný vodca tejto výpravy, baran,
         kuje pod zakrútenými rohmi, čo idú pekne naokolo a vychodia v konček, vykukujúci von, sťa
         ten riadik, čo sa jeho zákrutami ťahajú zátky z dobre zatvorených fliaš. Len zahvizdnú, a
         už trieli z hornej strany ten s vyplazeným jazykom i s dakoľkými kamarátmi, celý mokrý a
         ucundraný, lebo sa vovalí do každého jarku, čo natrafí na ceste, aby sa trochu ochladil.
         Vybehli dohora z tamtej strany čiary, prevliekli sa medzi drôtmi ohrady na druhú stranu,
         hodiac sa zhora na čriedu so štekotom, kým ju nezastavili. Chlapom je už nežiaľ, keď prešli
         na druhú stranu, obkolesiť čriedu a zas ju viesť dobrými cestami na podnik, čo sa vidí
         stadiaľto pekne; tam sú prichystané korraly tým, čo boli stratené a zas sa vracajú, hľa, do
         svojho košiaru. V nich bude prichodiť prenocovať tej noci, teda zas v zátvore, a zajtra
         ráno poberať sa do druhého odseku, kde sú čiary cele nové, ktoré nie je ľahko preskočiť a
         chodiť po cudzích pašiach, kde ich nikto nevolal.
   </p>
   <p>
    Len čo sme šupasníkov vyprevadili, aby sa nevrátili, vypili kávu, čo nám zas predložil
         majster, a pobesedovali s našimi pustovníkmi o robotách a poriadkoch, opatreniach a
         podujatiach, keď už slnce sa bolo naklonilo k tomu kútu, kde sa neprestajne čosi varí,
         sťaby kto podkladal pod kotlík; priviazali sme postele na sedlo i pokrývku zvalkanú do
         valca a vpratanú do kapsy tiež valcovitej, čo sa dá priviazať na sedlo ťahancami veľmi
         ľahko a sedí na ňom krížom za jazdcom, — dali sme sa na spiatočnú cestu. Bola cesta veľmi
         krásna, takto pred večerom. Kone sa usilovali radostne tuhým cvalom, že sa vracajú na
         kerenciu.
   </p>
   <p>
    Gazda, Keko, ba i chlapec sú cele popolaví: tvár, šaty, vlasy, vôbec všetko. Ja tiež mám
         čosi tej farby, ktorá naostatok pristane tu i ľuďom, lebo je farba pampy. Na obrvách, brade
         nastýbalo sa drobulinké zrnie prachu, čo pampy, čo košiara, sťa sú na tých pavučinách v
         niektorých kútoch záčinov, kam roky a roky nezaduje. Nemá ich čo pohýbať a potriasať, čo na
         ne nasadalo. Keď sa zasmejeme, zablyštia sa nám a vyškeria zuby, sťa tie na strašidlách z
         prázdnej tekvice, keď vloží do nej ohromné zubiská zo švábky alebo z hlúba a zapália
         sviečku. Oči sa nám blyštia divoko sťa oči černochov.
   </p>
   <p>
    Prišli sme na miesto, skadiaľ je výhľad na rukáv plesa, čo až sem zabieha a ktorý volajú
         Lago rico, pleso bohaté. Nevedieť, z čoho to bohatstvo záleží, ak nie z čajok a kajken,
         ktorých sa v ňom hemží na hajná. Tu sme mohli obdivovať na vode dve krásne stavby, ako
         kaštiele. Sú vystavené z bieleho čistého mramoru, nielen zruby, ale i krovy. Škoda, nie sú
         to zámky zakliatej panny, ale vrchy ľadové, čo sa dali na plavbu plesom okolo vrchov Buenos
         Aires.
   </p>
   <p>
    Práve v taký čas, keď by sa bol najmenej nazdal, postretalo ma veľké prekvapenie. Pred
         mojím koňom, ktorý zas letel sťa na dostihoch a bol prvý, vyskočil pštros, ani čo by bol zo
         zeme vyrástol. Kôň sám sa zduril a hodil sa v stranu. Málo chýbalo, že ma nevysypal zo
         sedla. Pštros hodný, mnohovážny pán, môžem povedať. Keko sa dal v tú stranu, odkiaľ
         vyskočil ten pán a zvolal: „Tu je hniezdo!“
   </p>
   <p>
    Mali sme pred sebou stavbu dosť jednoduchú. Okrúhla jama v zemi, vystlaná suchou trávou;
         na tráve čosi peria, čo toto vtáčatko pustilo, aby bolo v hniezde mäkko a teplo. A v
         hniezde vajíčka. Bolo ich pätnásť. Práve ako u nás, ako vieme, keď gazdiná podsype kvočku,
         najradšej ich podsype pätnásť vajec. Pekná vec, že i pštros drží sa toho čísla, obľúbeného
         našimi gazdinami. Jedno pri druhom, jedno ako druhé a všetky teplé.
   </p>
   <p>
    „Či ich odnesieme?“ radí sa Keko. Skočili sme na zem a pristúpili k hniezdu.
   </p>
   <p>
    „Budú zaviazané,“ odpovedá gazda.
   </p>
   <p>
    Nasledovalo vyšetrovanie, čo máme pred sebou: či potravný článok a či zárodky nových
         pokolení. Haleny sme nemali, aby sme cez bočné vrecko a či skôr rázporok vpúšťali pradeno
         slnečných lúčov a do nich vstrčili vajce, aby prebili cezeň a ukázali, čo je v ňom. No mali
         sme kepeň nepremokavý a diera sa tiež našla na ňom. Ostatne i bez týchto ťažkopádnych
         pomôcok mohli sme rozoznať mohutnú tôňu dnuka. Na rázporok halienky taká tôňa bola by azda
         i priveľká.
   </p>
   <p>
    „Záväzok, záväzok!“ vykrikoval chlapec zakaždým, keď položili vajce, skadiaľ ho boli
         vzali.
   </p>
   <p>
    „Škoda, čo za praženica mohla byť!“ ľutuje ktorýsi.
   </p>
   <p>
    A bola by to praženica ohromná. Vystačila by pre všetkých dvanásť kmotár a ešte by i tým
         ostalo, čo ju pražili. Tá, čo je v kúte, ochorela by od prejedenia. Každé to vajíčko je za
         osem slepačích, a z ôsmich vajec je už dosť obstojná praženica. Raz som videl gauča, ktorý
         užil odrazu také vajce, rozmútené v pol fľaši old scotch whisky,
    <sup>
     [
     <a class="footnote" href="#ftn.id2584941" name="id2584941">
      25
     </a>
     ]
    </sup>
    urobené ako koktail. Bol primiešal i čosi vody. Po tomto užití dostal žltačku,
         že vyzeral ako kanárik; prešlo dosť času, kým sa tá farba stratila a počal vyzerať ako
         druhí ľudia kaukazského plemena. I hovoril, že sa mu pštrosie vajcia cele zhnusili i sotva
         že už kedy bude z nich koktail robiť.
   </p>
   <p>
    Sú svetlozelenej farby, skoro farby pampy, bez fľakov, cifier a ornamentov. Povrch nenie
         na nich úplne hladký; jesto na nich hrbolkov a doliniek, cele ako na pampe. Lesk majú temer
         perlovitý, veľmi pekný. Sú podoby vajcovitej, a keby sme im mali vykričať osi po dĺžke a
         šírke, boli by asi trinásť a deväť cm.
   </p>
   <p>
    Poukladali sme ich, ako boli. Vták sa bol vzdialil, ale nie že by bol zaberal bohvieako
         chytro. Neraz sa obrátil, vyzerajúc, čo my to majstrujeme pri tom hniezde. Konečne zastal
         na najbližšom briežku sťa na stráži, ani sa už nepohol stadiaľ. Výšky bol značnej. Bol to
         vták už cele odrastený a mal svoje rôčky. Má on i nohy čosi privysoké, ale nepomer medzi
         nimi a telom nenie nikdy ako u bociana alebo flamenga. Bol by tento siahal chlapcovi
         nevysokému po plecia.
   </p>
   <p>
    Vysadli sme chytro, aby sme boli čím skôr ďaleko stadiaľto. Takto odkryté vajcia môžu
         zachladnúť a vyjsť navnivoč. Sotva sme poodišli trochu, vták sa počal vracať zakrádavým,
         akosi okúňavým krokom spočiatku, potom sa už pobral rezko; iste sa presvedčil, že nemáme
         vôle sa vrátiť a prekvapiť ho na hniezde.
   </p>
   <p>
    Treba spomenúť, čo všetko povrávajú o tomto zvláštnom obyvateľovi pampy. Nepekné chýry
         idú menovite o pani pštrosovej. Dobrý chýr ide ďaleko, zlý ešte ďalej; nedivil by sa, keby
         sa bolo i tam ďaleko niečo dostalo na verejnosť. Povrávajú v kruhoch pampových, že veru
         pani pštrosová nie sú v domácnosti, ako by sa mohlo očakávať od opatrnej a rozšafnej
         gazdinej a menovite pečlivej mamičky. Že vraj nepečujú o domácnosť, že žijú na vospust
         sveta. Ani hniezda vraj oni nebudujú. Všetky tie starosti že vraj ležia na hlave pána
         pštrosa. On vraj buduje sám hniezdo, ako najlepšie vie; vystiela ho svojím perím, ba, čo je
         skoro až smiešne, sám vraj sedí na vajciach, kým sa nevykľujú. Hovoria, keby od nej
         záviselo, že by sa vraj neštítila urobiť, ako robí vychýrená kukučka, to keď vajce znesie,
         všantročí ho kde sa trafí, do hniezda straky alebo klebetnej sojky. Ťažko predpokladať, aby
         sa ktoré vtáča tu na pampe dalo prekabátiť natoľko, že by mohlo prijať a považovať toto
         vajíčko za svoje, ako sme ho práve videli a ocenili. Ani kajkena, ja myslím, a to znamená,
         akoby povedal: hlúpa hus. Veď je máločo menšia od nej. Čo sa týka rozumu, zdá sa tiež, je
         asi ako ona. Ale ani ona nemohla by byť natoľko roztržitá, aby nezbadala fígeľ a prijala
         taký pôdsypok za svoj.
   </p>
   <p>
    Ja rozprávam príhody a príbehy z pampy a zdeľujem i tieto chýry, čo si na pampe
         pošepkávajú. Ani pampa sa neobišla bez
    <span class="emphasis">
     <em>
      vraj
     </em>
    </span>
    a
    <span class="emphasis">
     <em>
      reku
     </em>
    </span>
    , povrávania a pošepkávania. Ak by mal povedať, čo o veci
         myslím, bol by v rozpakoch a nevedel by, čo povedať. Musím vyzdvihnúť, že koľkokoľvek som
         ráz zohnal tohto vtáčka z hniezda, bol na ňom vždy jeden, v blízkosti nikde sa neukázal
         druhý. Druhý akiste ponevieral sa kdesi po pampe, kým ten jeden obetave sedel na hniezde. Z
         takej náhodilosti zatvárať, že by sa ten druhý už vonkoncom o nič nestaral, že by bol
         zbehol domácnosť a dal sa na roztopaš, bolo by vari neoprávnené a neopatrné. Načo by sa
         mali vädiť na hniezde dvaja, keď tú robotu i jeden môže vykonať cele poriadne? A prečo by
         ten, na kom je rad nesedieť, mal hlivieť a trčať v blízkosti a nešiel sa prejsť trochu po
         pampe? Prečo zvalili zlý chýr na pani pštrosovú, keď i pán pštros môže byť ten, čo chodí
         poza školu? Príčina všetkého je, že pán a pani sa podobajú veľmi. Kto je nie veľmi
         rozhľadný a skúsený, nerozozná ľahko, či je pán a či pani, keď sú nie spolu. Nie je to ako
         káčer a kačka, alebo husár a hus. Keď sa ukážu spolu vo verejnosti, ľahko je vynájsť, ktorý
         je on a ktorá je ona. Ona je predsa len menšia a nepatrnejšia, hoc na zovňajšku nevidno
         znaku, ktorým sa môžu rozoznať a dať poznať, keď sa ukážu jednotlive. Môže byť, že mnohý
         vyženie z hniezda ju a pomýli sa mu oko v oceňovaní rozmerov, tak že sa rozhlási ľahko, že
         na hniezde sedel on a nie ona.
   </p>
   <p>
    Musím i ja zdeliť, čo som videl. Videl som veľa ráz celú mnohovážnu rodinu pštrosovcov
         na prechádzke. Už či mladí boli v plienkach, alebo odrastení, vždy boli s rodinkou pán
         pštros i pani pštrosová. Vidno, že je on otec dobrý a vzorný. Vodieva rodinku na výlety,
         ako ktorýkoľvek poriadny mešťan, keď ide v nedeľu popoludní na výlet. Bedlí si na domácnosť
         i nechodí po zakázaných chodníkoch, azda po druhých domoch. Keby nebol sporiadaný a mal
         napríklad viacej domácností a možno i rodín, ako ich má napríklad kohút, nemohol by sa
         venovať jednej a zanedbať ostatné. Urobil by, ako robí kohút, že by sa staral o jednu málo
         a o druhú ešte menej.
   </p>
   <p>
    Táto domácnosť vzorná a dobre zariadená bude iste spočívať na starosti pána a panej.
         Ťažko si predstaviť, aby matka, ktorá neodstúpi od detí, ale ide s nimi všade, mohla sa
         držať nedbale a ľahkomyseľne prvej, než sa vykľovali z vajec.
   </p>
   <p>
    Ostatne pani pštrosová nech sa stará sama ako vie, aby prestalo už raz toto povrávanie,
         už či odôvodnené alebo nepravdivé. My sme zdelili, ako sa veci majú. Do záležitostí čisto
         domácich ťažko príde sa starať.
   </p>
   <p>
    Vajcia pštrosie, kým sú nie záväzky, obyčajne vyfúkajú, hľadiac škrupiny udržať v
         celosti. Také vyfúkané vajcia vídať často ako okrasu po salónoch niektorých domácností.
         Nastýbajú jedno k druhému a také pátričky vyvesia okolo zrkadiel alebo obrazov. Farbených
         som ich nikde nevidel, ale i takto sú pekné so svojím perlovitým leskom.
   </p>
   <p>
    V Benátkach maliari maľujú pekné motívy na vnútornú plochu mušlí. Najviac výjavy morské:
         plachtovú loď na vlnách, morskú čajku nad vlnami pekne sčerenými a podobné. Také obrázky sa
         predávajú za pekný groš cudzincom, menovite novomanželským párom, ktorými sa vždy hemží
         námestie sv. Marka a Veľký kanál a menovite Slavianske nábrežie, ktoré Benátčania preložili
         na Otrocké. Predávajú ich v tých malých skliepkoch, čo sú pod prokuratívmi, čo žijú výlučne
         z cudzincov a nemajú sa s nimi veľmi zle.
   </p>
   <p>
    I na týchto vajciach som už videl obrázky namaľované domácimi umelci, nakoľko im
         zbehlosť vystačí. Nie sú ani oni všetci hneď Hynais alebo Brožík.
    <sup>
     [
     <a class="footnote" href="#ftn.id2585172" name="id2585172">
      26
     </a>
     ]
    </sup>
    Boli to motívy kvietia, čo sa pestuje v kvietnikoch a nerastie na pampe. Keby
         tu bolo maliarov, ako ich je v Benátkach, namaľovali by bezpochyby na tieto vajcia výjavy z
         pampy a možno nepochodili by zle.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2583432" name="ftn.id2583432">
        22
       </a>
       ]
      </sup>
      <span class="emphasis">
       <em>
        Palermo
       </em>
      </span>
      — hlavné mesto Sicílie
     </p>
    </div>
    <div class="footnote">
     <p>
      <sup>
       [
       <a class="para" href="#id2583536" name="ftn.id2583536">
        23
       </a>
       ]
      </sup>
      <span class="emphasis">
       <em>
        vína z Mendozy
       </em>
      </span>
      — Mendoza, provincia v Argentíne. Pestuje sa v
               nej veľa hrozna
     </p>
    </div>
    <div class="footnote">
     <p>
      <sup>
       [
       <a class="para" href="#id2583664" name="ftn.id2583664">
        24
       </a>
       ]
      </sup>
      <span class="emphasis">
       <em>
        Rosijo
       </em>
      </span>
      (zo špan.) — svetloružový (meno koňa)
     </p>
    </div>
    <div class="footnote">
     <p>
      <sup>
       [
       <a class="para" href="#id2584941" name="ftn.id2584941">
        25
       </a>
       ]
      </sup>
      <span class="emphasis">
       <em>
        old scotch whisky
       </em>
      </span>
      (angl.) — staré škótske whisky
     </p>
    </div>
    <div class="footnote">
     <p>
      <sup>
       [
       <a class="para" href="#id2585172" name="ftn.id2585172">
        26
       </a>
       ]
      </sup>
      <span class="emphasis">
       <em>
        Hynais… Brožík
       </em>
      </span>
      — Vojtěch Hynais (1854 — 1925) a Václav Brožík
               (1851 — 1901), českí maliari z generácie Národného divadla, ktorí maľovali
               monumentálne obrazy
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2585201">
       </a>
       5. Opletačky u susedov i doma, roboty a starosti
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nebolo v tie časy veľkého odpočinku. Svet sa neoddával záhaľke; čím viac robili, tým
         väčšie roboty sa otvárali. „Mangiando viene l’appetito,“
    <sup>
     [
     <a class="footnote" href="#ftn.id2585223" name="id2585223">
      27
     </a>
     ]
    </sup>
    vraví Talian, rozumejúc pritom jedenie, ale výrok sa dá, a celkom správne,
         upotrebiť i na prácu.
   </p>
   <p>
    Keď na osamelom podniku boli čistili kampy, chlapi zbadali, že je tam priveľa koní. Bolo
         ich viac, omnoho viacej, než udávajú lajstre podniku. Má podnik peknú tropillu robotných
         koní, možno viac, než by bolo treba. Pasú sa v dolnom kampe, aby boli naporúdzi pri každej
         potrebe. Tahore posielajú kone ustaté na odpočinok, vychudnuté, aby sa popravili. Ktorého
         ta vypravia, môže vedieť, že ho vypravia s karretami do prístavu dva alebo i tri razy; keď
         sa vráti, ak sa vráti, vyženú ho dohora, aby sa popravil na dobrej paši. Keď sa popraví, ak
         je už veľmi starý, príde i naň rad oddať kožu majiteľovi na lac, na ťahance, alebo na
         remene, ak nie na predaj do prístavu a mäso kurám, možno i ošípaným. Tie sa neštítia
         ničoho, ani konského mäsa. Je to pažravá a ukrutná háveď v kampe: kury hádam ešte horšie
         než bravy.
   </p>
   <p>
    Okrem týchto nešťastných penzistov držia tamhore tropillu kobýl. Dajú sa im pásť v
         hornom kampe zato, že dodávajú podniku robotné kone. Žijú tamhore v lete i v zime, ako
         blchy v kožuchu, i so svojím drobným a odrastenejším potomstvom, čo nepadlo náhodou do
         pazúrov leona. Tento zbabelec najväčšmi číha na žriebätá; sú také bezbranné ako jahniatka.
         Pustovníci na osamelom podniku tvrdili, že kobýl je tam vyše práva. Naschodilo sa ich
         mnoho, nevedieť odkiaľ, najskôr budú zo susedných podnikov.
   </p>
   <p>
    Hneď akosi po Troch kráľoch vybrali sme sa zasa na osamelý podnik, my, čo ta chodievame.
         S nami išlo z veľkého podniku i niekoľko gaučov na pomoc. Nosili sme si i postele,
         gaunakové pokrývky: znak, že tam budeme dlhšie od jedného dňa.
   </p>
   <p>
    Vychodí akosi, že tieto zápisky a rozprávky najviac sa zapodievajú statkom a
         živočíšstvom vôbec, nevynímajúc, s prepáčením, ani ošípaných. Bolo azda lepšie dať sa
         doprosta na spísanie prírodopisu, nepredkladať príhody, pozbierané za ovcami a kravami,
         čitateľovi. Výčitka by to bola rozumná, ale tiež len čiastočne. Vy, obyvatelia miest, máte
         málo do činenia so statkom, ale my, dedinčania, hľadíme na túto otázku inakšie: my sme
         vyrástli pri statku; nieto sa čo diviť, že nás veľmi zaujíma. Nám vôl nesmrdí, v stajni si
         nezapchávame nos, keď udrie doň sparina od statku.
   </p>
   <p>
    Bolo ešte zavčasu, keď sme prišli na osamelý podnik. V korrale nás čakala tropilla,
         jedno dva tucty pekných, dobrých koní. Bolo hodne ľudí zo susedných podnikov. Každý si
         vybral koňa, ktorý sa mu videl. Osedlali ich v to ráno viac od desať.
   </p>
   <p>
    Ja som sa nehotovil na túto výpravu. Povážil som, že môžu ísť na ňu gauči bystrí a
         skúsení. Kto si netrúfa, že by bol z takého cesta, lepšie, keď ostane za pecou. Zavadzal by
         ešte a prekážal podaromnici ľuďom v dôležitej robote.
   </p>
   <p>
    Bola radosť pozrieť na chlapov, všetko na mladých, dobrých koňoch. Kone ani čo by
         tušili, že idú mať veľkú robotu, idú jej s radosťou v ústrety. Hore stráňou vyleteli, až sa
         kúrilo za nimi. Na osamelom podniku, keď prešli stráň a prevalili sa do hornej pampy,
         zavládla zas samota. Ostal som iba ja, majster a psi. Psov pozatvárali do búdok; nechali
         jedného a či dvoch, čo mali právo chodiť slobodne.
   </p>
   <p>
    Prečo jeden slobodný a druhý zatvorený? A či je už i v tejto veci protekcia, vrtoch a
         prijímanie osôb? Nuž netreba brať zle veci a dávať im prenáhlený výklad. V tej veci
         rozhodujú najviac vychovávateľské ohlady. Mladí psi, čo začali pracovať, ale nemajú zásady
         ešte ustálené, musia byť v reze.
   </p>
   <p>
    „Či by sme ich nevypustili trochu?“ radil som sa s majstrom v kuchyni.
   </p>
   <p>
    „Koho budeme vypúšťať, kobyly?“ spýtal sa ma, vytrhnutý z akýchsi myšlienok.
   </p>
   <p>
    „Vy vždy len o tých kobylách, iste čo vám ich zavialo,“ ja na to.
   </p>
   <p>
    „Nuž veru ľúto mi ich je,“ priznáva sa. „Raz za desať rokov príde zima bez poriadku, a
         vidíte, musela prísť vlani, keď sme my mali kobyly. Nech prezimujú, boli by sme značili.
         Škoda byť, a nás väčšia škoda. Kedy sa nahradí, o čo sme prišli?“
   </p>
   <p>
    „Akože ste nechali?“
   </p>
   <p>
    „Čo je z koží? Kým sme prišli, ponačínali ich líšky, alebo skôr karrančo. Kde predáte
         deravé kože?“
   </p>
   <p>
    „Či by sme, reku, psíkov nevypustili trochu?“ napomenul som ja.
   </p>
   <p>
    „Ach, psíkov? Nech len budú v búde. Hrešili by nás. Čo sa budú túlať? Nech sa učia. Pes,
         čo sa rozblúdi, nesúci je do roboty.“
   </p>
   <p>
    „Škoda byť,“ riekol som ja.
   </p>
   <p>
    „I nás je škoda, a musíme, ľaľa, tu byť ako v temnici. Ja tuto miesim na chlieb; chlapom
         nechutí, ak je nie mäkký. Potom budem variť, zatým piecť. A vy máte tiež svoje starosti.
         Nie je škoda, nie. Nech tam budú.“
   </p>
   <p>
    Nenaliehal som už. Nech ostanú v búde. Lepšie, keď niečo prenesú teraz, ako si pokaziť
         budúcnosť.
   </p>
   <p>
    Z osamelého podniku je dobrý výhľad na Frias a lesnaté boky cerra Buenos Aires; na tie,
         čo sa berú k Rio Mitre od veľkého podniku, ale i na tie, čo sa obracajú k západu. Rio Mitre
         nevidno, ale zelený pás, čo je na brehoch až ta, kde ústi do plesa, vyniká milotou i
         stadiaľto. Ešte väčšmi, než z iných strán, ponáša sa na Klecenec. Vidno trochu i plesa na
         úpätí lesnatých bokov, vlastne len jeho rukáva. Možno, nezasluhuje tú samostatnosť, čo mu
         privlastňujú, lebo ho volajú Lago rico. To mu dodáva ešte väčšieho významu, keď ho volajú
         plesom bohatým. Nuž i bohaté je, ale len natoľko, že je pri ňom veľká vega s povestnými
         pašienkami a na druhej strane pekné vrchy s pašienkami a horou.
   </p>
   <p>
    Pekné vrchy s horou a poliankami, na ich úpätí jazero a rieka, nuž iste urobil sa
         stadiaľto výhľad veľmi milý. Ale zasa škoda, že sa vrchy sem vtisli. Ich krása nám zastiera
         druhé výhľady, akých by bolo iste nie mnoho na svete: výhľad akiste na najkrajší kus
         Cordillery s ohromnými štítmi, krytými lesom a hore na temene bielymi od večného snehu.
   </p>
   <p>
    Dotieravosť týchto vrchov nemohla predsa len zastrieť úplne a zašantročiť pravú veľkosť,
         je na to predsa len primalá. Tá vyniká nad nimi, ukazuje sa i cez prekážky bez namáhania.
         Naľavo vidíme, medzi vrchmi a grúňmi, neveľký kút Cordillery. Zapratali ho zo všetkých
         strán, ale on vykukuje predsa cez neveľkú medzeru. Priťahuje jednostaj oko, vábi ho k sebe,
         lebo je divoký. Je v ňom tá krása, akej obyčajné vrchy nemajú. V ňom je tiež len málokedy
         jasne; najviac je pošmúrne. Stoja nad ním dymy, alebo sa rozostierajú husté závoje dažďa a
         či skôr chujavice. Tu i tu sa vyberie a vyjasní, slnce vyskočí a celý kút ukáže sa biely v
         podobe trojuholníka rovnoramenného, ani čo by ho bol tam nakreslil profesor geometrie na
         tmavú tablu hôr, ktoré ho obkľučujú.
   </p>
   <p>
    Teraz tiež pritiahol moje oko silou krásy. Rozmýšľam, či by sa ho nedalo obdivovať
         zblízka, zoči-voči. Musí byť v ňom skryté čosi, niečo záhadného. Podchvíľou stadiaľ
         podudnieva a mumle, sťaby macka bádali drúkom, aby sa vzpieral a reval srdito. Akýsi dutý
         hrmot, sťa pohundrávanie niečoho záhadného, čo sa tam utiahlo. Indiánsky duch možno dudre
         zatiaľ, najedovaný na vzdelanosť, ktorej výdobytky sa i sem natískajú, chcejúc vraziť pečať
         i na tento čistý kút jeho ríše. Časom zahrmí veľmi tuho, že sa rozlieha v celom kraji,
         duniac až k Bajade. A všetko len z toho kúta. Indy už nezahrmí, ale sa ozve ozajstný
         výbuch, sťaby bolo vypálilo veľké delo. Čo sa tam robí? Aké tajomstvá má v sebe ten kút?
   </p>
   <p>
    V tejto tichej samote nebolo nikoho okrem kuchára, ktorý, tuším, práve vsadil chlieb do
         rúry a potom začne variť obed celej spoločnosti, čo sa vráti iste vyhladnutá. Ja som bol tu
         sám. Psi boli zatvorení a len tu i tu počuť ako skučia, pýtajúc sa von. V samote sa mi
         odrazu ozvala „calandria“.
    <sup>
     [
     <a class="footnote" href="#ftn.id2585560" name="id2585560">
      28
     </a>
     ]
    </sup>
    Neviem, ako sa to stalo, iba keď som začul v tichosti, čo práve nastala, akýsi
         nežný spev, tichý a veľmi sladký. Obzrel som sa, podvihnúc hlavu, čo je to, odkiaľ
         prichodí. Spev razom zatíchol. Spevák sa iste zahanbil, že ho počúvali. Zasa som začal
         pozerať, ako prvej, na tajomný kút; spev sa znova ozval. Obrátil som sa opatrne, veľmi
         pomaly, temer nepozorovane. Spevák váhal, či stíchnuť alebo nie; naostatok sa osmelil. Hoci
         som bol obrátený v tú stranu, odkiaľ doliehal spev, nezatíchol už, ako prvej; spieval
         ticho, ale bez okúňania.
   </p>
   <p>
    Spevák bol cele blízko. Na dvore, niekoľko krokov od domu, bola hŕba suchého dreva. Boli
         tam polená, rohy, hrubé konáre, suché pne, niektoré už duté, bútľavé; všetko to poopierali
         hore koncom, jedno o druhé. Vyzeralo to spoďalej sťa nejaká čudná budova. Na jednom zo
         suchých konárov, hádam najvyššom, sedí vtáča cele všednej podoby a farby, bez okrasy na
         sebe. Je farby popolavej, temer takej, ako ten drúk, na ktorom sedí; zobák má veľmi tenký a
         dosť dlhý, ako majú mať vtáčky, čo sa živia červiakmi. Ako začal spievať, vydul sa mu dúži
         hrvoľček pod hrdlom.
   </p>
   <p>
    Jeho pieseň nie je taká dlhá a ohnivá ako pieseň nášho slávika; nemá tú kaskádu
         či-či-čí, ako ju má slávik vo svojich tiahlych, tichých tónoch. Jeho pieseň je cele tiahla,
         tichá, ale citná a milá. Hlas má veľmi sladký, preniká hlboko a mocne. Počúval som ticho,
         nehol som sa z miesta, aby speváka nezduril alebo nepomýlil. Slnce doň pieklo celou žiarou,
         on sa rozspieval horlive. Iste pozabudol na mňa, nedá sa mýliť mojou prítomnosťou.
   </p>
   <p>
    On je slávik patagónsky, ochotný a úslužný; nedá sa toľme prosiť, na seba čakať ako náš,
         veľmi vychytený a rozmaznaný. Má odev skromný ako náš, ale je skromný i v nárokoch. Hlas má
         slávika, má i veľký kus jeho piesne; spieva kedykoľvek i vo dne a vo verejnosti, neskrýva
         sa po húštinách, hľadajúc v nich nadchnutie k spevu. Vtedy som ho počúval prvý raz.
         Pozdejšie pri každej návšteve na osamelom podniku, keď som sedel pred domom, prišiel, sadol
         si na suché drevo a začal vyspevovať. Privykol na mňa, lebo sa neokúňal; dal na seba
         pozerať a obdivovať sa. Bol som si namyslel, že je môj spevák, ktorý osládza spevom hodiny
         samoty.
   </p>
   <p>
    Keď prikvačila jeseň, prišli prvé dažde, zanemela i táto potecha pampy; nebolo ho už
         vídať. Čo sa s ním stalo? Azda sa vysťahoval? Dosť ľahko, že i on odišiel, ako ja vtedy a
         pozdejšie opúšťal som tie kraje, keď sa počala blížiť zima.
   </p>
   <p>
    Hniezdočko mal blízko podniku, neďaleko letného bytu bývalých majiteľov. Tam je kotlina,
         v nej veľmi bujné a pekné kriaky kalafatov. Ani vietor nemá prístupu, i keď inde duje a
         besnie. V jednom z týchto kriakov mal hniezdo veľmi dobre ukryté, pekne spletené a vystlané
         mäkko páperím. V jeden rok prišiel na tú istú hŕbu žrdí začiatkom marca, pred samou
         jeseňou, s celou rodinou; chcel sa ňou hádam pochváliť. Boli štyri mladé, ktoré iba pískali
         tenučko, ale on bol ticho a ani sa už neozval. I on potrebuje k svojim piesňam slnce a
         teplo.
   </p>
   <p>
    Z umeleckého pôžitku vytrhli ma pokriky tamzhora. Najlepšie čuť Keka, pri ňom mocný
         barytón Torresa. On sa tiež ozve, hoc i nie často. Hurhaj sa vzdialil zasa od domov,
         obrátil sa iste v inú stranu. Poodišiel som od domu, že sa prizriem lepšie v tú stranu, kam
         sa krik vzďaľoval. Výhľad mi zaberal kužeľovitý kopec, ktorý je hneď pri podniku. Na tomto
         mieste briežok, čo je nad domami, sa pretrhol; trhlinou sa spúšťa jarček z hornej pampy.
         Tým kopcom počína sa briežok na druhej strane. Musel som ísť nižšie do nižného kampa, aby
         prehliadol tento nový odsek briežka.
   </p>
   <p>
    Sotva som ta zišiel, vidím, ako sa valí dolu stráňou črieda koní; za ňou letí Keko a
         Torres v besnom cvale, sťaby chceli väzy zlomiť. Keď zbehli na pampu, na rovnejšie, črieda
         sa chcela dať v dolinu, ta kamsi k Rio Mitre. Keko zletel na pampu. Kôň sa mu spotil,
         nozdry sa mu šíria, akoby oheň sálal z nich miesto dychu. Zaskočil čriede cestu vo veľkom
         oblúku, zavrátil ju na cestu, čo ide k podniku, aby neutiekla do nižného kampa. Črieda
         zaberala tuhým cvalom; kôň Kekov a Torresov ukázali v týchto pretekoch silu a oheň. Skoro
         by myslel, kto pozerá na to, že sa kone zaujali za zdar veci. Usilujú sa náružive;
         vynakladajú sily a obratnosť, aby zvíťazili v pretekoch. Sťaby chápali, že im ide o česť a
         dobré meno.
   </p>
   <p>
    Dolu stráňou, lenže v tom odseku, čo je nad domom, spúšťajú sa všetci ostatní jazdci, čo
         sa vybrali dohora. Letia vo výcval, nehľadia veľmi, kadiaľ idú, sťaby im bol nepriateľ v
         pätách.
   </p>
   <p>
    Keď prihrmeli k podniku, rozostavili sa dookola. Chcú obkolesiť celý kus pampy, čo je
         okolo domu. Len čo zaujali miesto, prihrmela črieda tuhým dusotom, pokrytá oblakom prachu.
         Vletela do kruhu sťa do pasce, čo postavili a iste sa spustí, keď jej potrafia na piestik.
         Črieda sa zmiatla v tomto kruhu; hľadá, ako z neho umknúť. Ale východu už nieto. Kde skúša
         preraziť, všade nájde jazdca, čo ju hneď zaskočí. Nebolo inej cesty, ako ta, kde má črieda
         pripravené miesto.
   </p>
   <p>
    Čaká ju korral, čo je pri pajte; brána je otvorená dokorán. Žŕdky, čo zatarasia vchod,
         položili v korrale, aby ich zvonku nebolo vidno. Bolo kriku, plieskali korbáčom o sáru, o
         kožu sedla, zaskakovali, krútili lacom nad hlavou. Majster Luka je vo dverách domu a hľadí,
         čo sa robí. Čriedu stisli čím ďalej, tým väčšmi, kým nevtrielila, kam musela. Prv než sa
         mohla spamätať, čo sa stalo, jazdci zoskočili z koní a postavili sa do brány. O chvíľu bola
         zaprataná žŕdkami až dohora.
   </p>
   <p>
    Stal som si pred bránu, prezeral zatvorený statok. Pohľad naň bol veľmi zaujímavý. Bolo
         asi päťdesiat kobýl, nejedna so žriebäťom. Nevyzerajú veru skvelé, nie tak som si ich
         predstavoval. Čo som dosiaľ vídal kone, boli napospol ogabané ako svedčí; hriva ostrižená,
         chvost pokrátený a vyrovnaný, kopytá obrezané, ak nie dôkladne, teda aspoň z väčšieho. Kôň
         dostáva hneď iný ráz. Tu je všetko tak ako narástlo. Hrivy a chvosty strapaté, neogabané.
         Poznať, že sa nik nestará, ako vyzerajú; dajú im rásť na vospust sveta. Nevidno nič pekného
         na tejto čriede. Vidno iba tuláctvo, ale nie skvelé a veselé; toto je zanedbané a chudobné.
         Pohľad je veľmi ustrašený, neraz cele divoký. Nožnice sa im ešte nedotkli hrivy ani
         chvosta. Hriva sa opála sťa strapatá viecha zo suchého borievčia, čo rozkmásal vietor na
         biednej krčme. Chvost zametá po zemi, je plný tŕnia a ostia, čo sa naň nachytalo. Okolo
         kopýt poprisychalo blato z močarísk. Ani sa nepodobajú kopytám; vyzerajú skôr staré
         vyčaptané pantofle. Nikdy ich nepristrihli, ani len neodsekli, aspoň čoby to, čo zvyšuje a
         prekáža, ako to robia robotným koňom z času na čas, keď nie štipcami a ostrými kliešťami
         alebo druhým takým nástrojom, teda aspoň starým kuchynským nožom alebo nožnicami. Vyrastené
         miesta treba obkresať, aby kôň mohol chodiť ako-tak a nevykrivoval nohy a stavce pre kopyto
         nevyriadené, dlhé a znetvorené.
   </p>
   <p>
    Tejto čriede pristrihuje kopytá pampa; nederie ich, lebo je mäkká, iba čo ich vyhladí.
         Lepšie ich už obsluhuje štrk a kamenie kiarov a bralísk, po ktorých sa im prichodí neraz
         preháňať. Na ľadviech a chrbte majú prilepené celé pagáče starého blata. Váľali sa kdesi v
         blate sťa ošípané, nehľadiac, kam líhajú, v čom sa váľajú. To váľanie nebolo na obranu od
         ovadov a múch alebo komárov; na hornej pampe o komároch a ovadoch neslýchať. Bolo len tak z
         obyčaje a zlej náklonnosti.
   </p>
   <p>
    Srsť na nich sa neligoce, o jabĺčkach na bokoch a bedrách neslýchať. Srsť je ako
         pačesie, dlhá a drsná, po bedrách až načuchraná. Nad kopytom odzadku narástla ako brada
         capova, visiac v dlhých rovných štetinách.
   </p>
   <p>
    Rebrá im môžeš temer čítať. Kosti bedier vyčnievajú. Nejedna má dolu chrbtovou kosťou
         páternice, vystávajú hrboľky obratľov pílkovite. Nepoznať osohu z výtečnej paše, na ktorej
         sú celý rok bez roboty, ponechané samé sebe. Mohli by byť tučné a okrúhle sťa hruda syra.
         Predpokladal by, vidiac ich takto, že tamhore sa dosť natreli biedy.
   </p>
   <p>
    Keď povážime, ani vzrast nie je skvelý. Sú viac malé než stredného vzrastu. Nieto ani
         jednej, čo by sa vzrastom rovnala koňovi, čo ich tu vídať na podniku. Ako to môže byť, že z
         takých kobýl, neúhľadných a nepatrných, sa vytvorila tropilla pomerne skvelá, akou sa pýši
         tento podnik? Má nielen vytrvalých a súcich behúňov, ale i pekne urastených, so širokou
         hruďou, neveľkou hlavou i hrdého držania. Možno i v rodine koní býva, čo pozorujeme
         niekedy, neprirovnávajúc, medzi ľuďmi; zjav trochu záhadný, že malé ženičky majú synov
         urastených a mocných.
   </p>
   <p>
    „Čertovská robota!“ zvolal mladý človek od susedov. „Bola to zberba, čo?“ hovoril
         susedovi, čo chlípal polievku, z ktorej sa šmýkali rezance, priklzké, že ich ťažko chytiť
         do lyžice.
   </p>
   <p>
    „Áno, viac-menej robota nepohodlná,“ odpovedal sused; nerád upotreboval výrazov
         prehnaných, držal sa rád života a jeho skutočnosti.
   </p>
   <p>
    „Vieš, ako to prebehli tie tri medzi nami?“ pripomína Kekovi ten istý mladík.
   </p>
   <p>
    „Nech som dobrý, málo chybelo, že sme neleteli dolu kiarom,“ hovorí jeden sused. „Nech
         ti buchne koňa, poletíš v dolinu.“
   </p>
   <p>
    „Veru temer škoda ich bolo týkať,“ zvolal gauč z veľkého podniku. „Ja by ich nechal.
         Nech by sa množili.“
   </p>
   <p>
    „Preboha, pán Vicente,“ zahriakol ho pán správca. „Kobyla vypasie trávy za šestnásť
         oviec, viac ešte. Povážte!“
   </p>
   <p>
    „Hej, holí kampy, holí. Požerie, čo vidí, a čo nepožerie, zdegví. Ale zas popráva,“
         poťahuje pán Vicente zas len v prospech kobýl. „Aký bol môj kamp? Samý močiar, trasoviská.
         Kobyly ho utlačili, podegvili, a teraz môj kamp, hm, nie je najhorší…“
   </p>
   <p>
    „Nie je veru ani najlepší, prisám,“ šepol mladý ovčiarik susedovi, čo nerád mal
         prehnanosť. „A veľký mi majiteľ! Má päť starých kobýl a pol druha žriebätka.“
   </p>
   <p>
    „Áno, viac-menej všetci my tu, majitelia čo sme, povedal by, nie sme v drieku, hm…“
         odpovedal on.
   </p>
   <p>
    „Kobyly by ja vždy držal!“ zvolal pán Vicente. „Majiteľovi sa vyplatí. Čo urobí bez
         koní? Kde sa pohne, páni moji? Pôjde vymetať kampy na svojich nohách?“
   </p>
   <p>
    „Ah, čo!“ zvolal mladý človek od susedov. „Niet ľahšej veci, čo mať koní. Predajú
         kdekoľvek za lacný groš. Keby bolo o iné, ako o kone!“
   </p>
   <p>
    „Hej, keby bolo pečí hŕba, keď ideš kupovať,“ zvolal pán Vicente.
    <sup>
     [
     <a class="footnote" href="#ftn.id2585961" name="id2585961">
      29
     </a>
     ]
    </sup>
    „Dobrý kôň je osemdesiat, sto pečí, i stodvadsať, priateľu. Či nie lepšie
         vybrať si svojho koňa z tropilly kobýl? A potom čo ti predajú? Sisto
    <sup>
     [
     <a class="footnote" href="#ftn.id2585975" name="id2585975">
      30
     </a>
     ]
    </sup>
    vlani kúpil tropillu u jedného majiteľa: jeden krivý, druhý tvrdopyský, tretí
         vyhadzoval. Nuž jeden každý mal niečo. Ktorý majiteľ predá najlepšieho koňa? Každý sa hľadí
         sprostiť, čo nehodno nič. Clavos ti zavesia na krk!“ zvolal.
   </p>
   <p>
    Clavos znamená klince. V obchodoch volajú clavos tovar, čo sa preležal a nemá odbytu.
   </p>
   <p>
    „Áno, viac-menej treba otvoriť oči, keď ideš kupovať, hm, lebo…“ poznamenal sused, čo sa
         vystríhal prehnanosti.
   </p>
   <p>
    „Pravdaže, kúpiš mačku vo vreci,“ doplnil pán Vicente, „ako nešťastný Sisto. I hanba ísť
         kupovať majiteľovi kone, keď by mal i pre seba, i na predaj. Ktorý čižmár pôjde kupovať
         čižmy, páni moji, u druhého čižmára?“
   </p>
   <p>
    „Nuž ale nechám si kampy kobylám?“ zvolal pán správca rozhorčený. „Hanba by bola, pán
         Vicente, chovať samé kobyly v kampe, a ešte cudzie k tomu! To už robia iba podniky, čo idú
         vonkoncom dolu vodou.“
   </p>
   <p>
    „Veru na ozajstnom podniku, viac-menej, cudzím kobylám, hm…“ napomenul sused, čo nerád
         preháňal.
   </p>
   <p>
    „Veru hádam,“ skríkol pán správca, „dajú im obšit! Ak nejdú dobrotky, zlotky. A ja
         pôjdem, prisám, na ne s flintou a guľami.“
   </p>
   <p>
    Po obede išli do korrala, že počnú robiť poriadok. Bol by cele jednoduchý a jasný,
         netreba iného nič, ako vylúčiť cudzie spomedzi domácich a poslať ich, odkiaľ prišli.
   </p>
   <p>
    Vec je jednoduchá, ale vyviesť ju nie je tak ľahko. Statok drží dovedna; vylúčiť
         jednotlivca z hŕby je vec veľmi zložitá. Jednotlivec vidí vo vylúčení asi také nešťastie,
         ako keď medzi ľuďmi prikvačí zákon jednotlivca a vylúči ho spomedzi slobodných. Statok
         stojí o spoločnosť a jednotu väčšmi než o život.
   </p>
   <p>
    Na vylučovanie bola by sa zišla tiež manga,
    <sup>
     [
     <a class="footnote" href="#ftn.id2586060" name="id2586060">
      31
     </a>
     ]
    </sup>
    tesná ulička s dvercami na konci, čo sa môžu otvárať napravo a naľavo
         ľubovoľne, aby statok prešiel, kam mu patrí ísť. Toho zariadenia, žiaľ, tu nebolo. Niet ho
         ani na okolitých podnikoch, lebo sú to všetko podniky ovčie. Roboty s lichvou a koňmi sa tu
         triafajú zriedka, len výnimočne; kvôli zriedkavej robote nejde ani jeden podnik zakladať
         nákladné korraly a mangy.
   </p>
   <p>
    Hľadia sa zaobísť bez nich a dať si rady na iný spôsob.
   </p>
   <p>
    Robota záleží v tom, aby sa našiel spôsob vohnať cudzie kobyly do druhého korrala a
         svoje nechať tam, kde sú, nebolo by spravodlivé: tie sú na mieste, kde sú. Z povrchnej
         prehliadky vysvitlo, že cudzích je predsa len menej; slušné je, aby menšina vyšla a väčšina
         ostala na mieste. Ale i keby neboli vo väčšine, máloktorý podnik dal by vylučovať svoje.
         Vylučovanie je robota, ktorá nie je statku zábava a nie mu je ani veľký prospech.
   </p>
   <p>
    Bránu, čo bola medzi korralmi zaprataná žŕdkami, otvorili. Povyberali žŕdky a poukladali
         ich na hŕbku, aby ich nebolo vidno z prvého korrala. Statok nerád ide, kde vidí niečo
         podozrivého.
   </p>
   <p>
    Brána je otvorená, ale za jej pilierom stojí chlap s drúkom. On je i brána i kľučka na
         nej. Stal si tam na to, aby nedal vojsť, ktorej neprislúcha. Musí vyskočiť spoza piliera
         pred kobylu, ak by sa chcela vkradnúť, zastúpiť jej cestu; môže dať prístup len cudzím.
         Učupil sa za pilier, aby sa nedal zazrieť z prvého korrala, že je tam vôbec. On bude iba
         pozorovať, bedliť, čo sa robí pred bránou; zakročí iba keď treba, vyskočí z úkrytu. On je
         brána i kľučka, ale s rozsudkom: bude sa otvárať a zatvárať, ako bude príhoda.
   </p>
   <p>
    Nebolo by všetko nič, keby mohli vštepiť do hlavy kobylám, čo je vo veci, čo sa od nich
         vyhľadáva. Bohužiaľ, toľko rozsudku nemôžeme od nich vyhľadávať. Žijú od roka do roka na
         vospust sveta v hornom kampe; ľudí poznajú ledva z videnia a zďaleka; boja sa ich ako
         leona, možno i väčšmi; utekajú, kde môžu, pred nimi. Nie sú v korrale deň po deň, ako kôň
         napríklad, v styku s ľuďmi, aby mohli mať k nim niečo viac dôvery a prítulnosti. Kôň by sa
         ľahšie dovtípil, čo žiadajú od neho, a hľadel by vyhovieť. Je krotký a dobrodušný, znáša sa
         dobre s človekom. Ale kobyla nerozvažuje, nemá ani kedy, ona sa len bojí. Nerozvažuje, ale
         si dáva pozor, aby človeku vyhla. Vie, že jej nežičí, že má čosi proti nej. Príde z času na
         čas do horného kampa, zoženie ju sem; v korrale ju drží zatvorenú i so žriebäťom, preháňa
         ju a trápi surovo a zas ju vyženie, kde bola prvej.
   </p>
   <p>
    Taký má ona pochop o človeku. Jej pomer k nemu nie je najlepší. Neuznáva ani jeho
         zákony. Čo vie ona o čiarach a ohradeniach? Menovite keď sú odpoly vykývané a pováľané? Jej
         je kamp jeden ako druhý, iba že jeden je lepší ako druhý. Z jedného do druhého prejsť nie
         je ťažko. Ľahko preskočiť ohrady, i keď sú dobré; má v nohách ohromnú silu. Ak je v jednom
         kampe viac trávy, ak je mäkšia, ak je voda možno bližšie, alebo ak je lepšia, prečo by
         neprešla alebo nepreskočila? Možno je v ňom mnoho koní, alebo práve kobýl; žilo by sa v ňom
         veselšie než inde, kde ich je málo. Možno nieto leona, ktorý ju ohrožuje nocami a menovite
         jej žriebä. A ak by i prišiel, kde je kobýl mnoho, ľahšie sa od neho obrániť, než keď ich
         je málo.
   </p>
   <p>
    Také sú príčiny, že prechodia z kampa do kampa; neberú do ohľadu čiary a ohradenia.
         Hľadajú pohodlie a zlepšenie svojich pomerov. Človek tiež, neprimeriavajúc, nestará sa celý
         život o nič, ako o premenu pomerov a položenia, aby mu vychodilo na lepšie. Raz sa mu
         vydarí, inokedy zase zlyhá, že padne z dažďa pod odkvap.
   </p>
   <p>
    Vedeli chlapi, že ich čaká robota nie veľmi kaľavná.
   </p>
   <p>
    „Na Sejnu!“ dali si heslo chlapi, s papekmi v rukách. Rozostavili sa, ako vedeli, v
         korrale. Sejna je kobyla veľmi nepatrná, iste sa dá ľahšie vylúčiť. Je už v rokoch, azda sa
         nebude toľme vzpierať. Najťažší počiatok.
   </p>
   <p>
    Pohli najprv čriedu v korrale, nech behá naokolo naľavo. Bude lepšie vidieť na ľavom
         bedre vypálený znak podniku, ktorý má každá, aby sa nestala mýlka.
   </p>
   <p>
    „Na Sejnu!“ zvolali, hľadiac ju odrezať od druhých. Keď ostane sama, bude ju už ľahko
         prehnať cez bránu do susedného korrala. Ale Sejna je s ostatnými v klbku; treba ho najprv
         rozmotať. Gauč krúti lacom nad hlavou; kobyly sa dali do behu v kruhu, popri samom plote
         korrala. Klbko sa rozsnovalo, urobila sa z neho reťaz. Kobyly bežia temer jedna za druhou.
   </p>
   <p>
    Jeden z chlapov priskočil bližšie, pretrhol reťaz, práve pred Sejnou. Šípi už ona hodnú
         chvíľu, že proti nej čosi kujú. Kryje sa zručne, aby ostala medzi druhými, ani na chvíľku
         sama. Teraz sa už zdesila, že nemôže ísť za druhými. Chlap s drúkom je pred ňou a zatvára
         jej cestu. Predtucha ju nadišla, predtucha nešťastia, čo visí nad ňou. Sama nevie, čo za
         nešťastie. Hľadí utiecť. Vie, že sa jej nič nestane, kým je v hŕbe a kým ju z nej
         nevylúčia. Hľadí umknúť k hŕbe.
   </p>
   <p>
    Ale už nie je ľahko uskočiť. Práve pred ňou stojí ten, čo pretrhol reťaz, druhí stoja
         okolo. Kobyly, čo boli za ňou, zahnali na inú stranu. Obstúpili ju zo všetkých strán, okolo
         nej samý chlap a drúk, čo sa dvíha na ňu. Zvrtne sa, že uskočí nazad; pri nej ostali ešte
         dve-tri druhé kobyly, nemohli ich dosiaľ odlúčiť od nej. Vracajú ich, aby šli k ostatným,
         čo stoja v hrči na protivnej strane. Sejna sa veľmi zľakla, keď ju opustili kamarátky.
   </p>
   <p>
    Sejna hľadá východ čím skôr spomedzi ľudí a papekov. Chlapi nestoja, idú pomaly. Ona v
         zajatí tiež ide, netušiac sama kam. Prišla k samej bráne do druhého korrala. Slobodný
         východ je hneď pri nej, mohla by uskočiť z kruhu veľmi ľahko. Už že sa hodí doň, hoc
         prázdny korral sa jej nezdal, ale vtom zazrie chlapa za pilierom. Prázdnota korrala a ten,
         čo v ňom číha, nezvestujú nič dobrého. Zľakla sa hrozne pasce, kam ju vedú.
   </p>
   <p>
    Skočí znezrady, ale v inú stranu. Hodila sa odhodlane, prešmykla sa medzi dvoma papekmi.
         Už sa nebojí ani chlapov, ani ich papekov; strach pred nimi je nič proti strachu pred
         hrozným prázdnym korralom. Zarehtala ticho, keď sa zamiešala do hŕby.
   </p>
   <p>
    „Mater ti taká a taká…“ nadávajú jej gauči.
   </p>
   <p>
    Sklamali sa a rozhorčili, čo im vyviedla. Fígeľ zlyhal, keď mu už nič nechýbalo, iba
         koruna. Daromná vec: jednoduchý spôsob nepomáha.
   </p>
   <p>
    „Na lac, fľandru, na lac!“ začali kričať.
   </p>
   <p>
    „Daj ju mne,“ ponúkol sa zrazu Torres.
   </p>
   <p>
    Je vychytený, že má veľkú zbehlosť na lacovanie. Ostatní s úctou skrúcajú svoje lace zas
         do venca. Urobili si na nich i slučky. Ale keď sa Torres ozve, lepšie držať jazyk za
         zubami.
   </p>
   <p>
    Torres spravil slučku, rozkročil sa vprostriedku, začal skrúcať lacom nad hlavou.
         Obracia sa na pätách, pomaly, sťa mních, čo prorokuje dážď, keď má vstúpiť do búdky. Musí
         sa obrátiť tvárou k Sejne.
   </p>
   <p>
    Ona je medzi ostatnými, ktoré, vidiac lac, ako krúži, bežia pred ním v hŕbe, socajú sa,
         búchajú sa o sklady na ohrade. Slučka je slučka; vedia, že s ňou nežartujú. Skrúca lacom,
         čaká, že sa reťaz kobýl trochu roztiahne. I stalo sa, čo sa stať malo: Sejna ostala trochu
         oddelená, nebolo inej medzi ňou a Torresom. Hľadela sa vtisnúť za druhú, ale medzi korralom
         a kobylami nebolo miesta. Všetko sa tislo len k ohrade.
   </p>
   <p>
    Len chvíľka, že nebola zaclonená, a stačila, aby ju využil Torres. Lac vyletel, vystrel
         sa v povetrí temer dorovna; slučka padla na hlavu Sejne, hneď sa zošmykla na hrdlo sťa
         obojok. Torres priskočil k stĺpiku, čo je na prostriedku a obkrútil koniec laca, čo mal v
         ruke, dva-tri razy okolo neho.
   </p>
   <p>
    „Vydrž, nepúšťaj!“ kričali naň.
   </p>
   <p>
    Dvaja-traja priskočili pomáhať mu. Sejna čosi bežala, ale málo; lac nestačil. Natiahol
         sa tuho, slučka sa stiahla okolo hrdla. Sejna začala chripieť a zdýmať namáhave.
   </p>
   <p>
    Čo urobiť? Zastala bez pomoci. Padol na ňu strach; nevie, čo ju nečaká ešte. Počali sa
         jej triasť nohy; pot vystúpil na hruď, ktorá ťažko zdýma.
   </p>
   <p>
    Torres videl, že je čas konať, čo má konať. Odkrútil koniec zo stĺpika, skočil s ním k
         bráne; tam ho okrútil okolo piliera. Spoza nej plieskajú korbáčmi o sáry, mladý gauč švihá
         za ňou lacom. Strhla sa Sejna, skočila niekoľko krokov, kam ju poťahoval i lac. Ako sa ona
         podáva, tak sa on priťahuje a kráti, kým nedošla k bráne. Zasa švihli a skrúcali lacom za
         ňou. Skočila, zvrtla sa; už bola v druhom korrale.
   </p>
   <p>
    Torres natiahol ruku, schytil lac, čo má Sejna okolo hrdla. Kobyla sa zľakla, odskočila;
         slučka sa otvorila úplne; úbohá Sejna mohla aspoň vydýchnuť a i vydýchla s obľahčením. Lac
         sa vyťahoval z očka, vliekol sa jej trochu po chrbte, naostatok padol na zem. Sejna teraz
         už bez neho, slobodná stojí na protivnej strane korrala, ďaleko od ľudí. Čaká iste, čo to
         ešte bude.
   </p>
   <p>
    Ostalo len na strachu, čo prestála; nik sa o ňu viac neozrel. Možno i sama nahliadla,
         keď bolo po robote, že nebolo hodno ľakať sa toľme nič po nič. Stáť tu alebo v druhom
         korrale vyjde skoro najedno. Zajatie je zajatie všade, tu ako tam.
   </p>
   <p>
    Torres zobral svoj lac a zložil ho do venca. Prešli do druhého korrala.
   </p>
   <p>
    „Predsa sme aspoň započali,“ pochvaľujú si. „Keď je tam jedna, druhé sa už nebudú ľakať
         toľme.“
   </p>
   <p>
    Nechali Sejnu v kúte.
   </p>
   <p>
    „Na Guindu!“
    <sup>
     [
     <a class="footnote" href="#ftn.id2586456" name="id2586456">
      32
     </a>
     ]
    </sup>
    zvolal niekto.
   </p>
   <p>
    „Na Guindu!“ potvrdili druhí.
   </p>
   <p>
    Zasa s papekmi na kobyly, kým neoddelili Guindu od druhých. Robota by bola mohla byť
         naozaj ľahšia, keď je v korrale už jedna. Ľahšie bude prehnať k nej druhú. Gazdiná položí
         sliepke podložtek do hniezda, aby lepšie niesla.
   </p>
   <p>
    Doviedli i ju k bráne, zazrela Sejnu, i bola už temer dnu. Ale zavoňala čosi, čo jej
         vzalo vôľu, možno toho, čo sa učupil. Zvrtla sa rezko, uskočila pomedzi papeky.
   </p>
   <p>
    „Mater ti taká a taká,“ kričia chlapi, najedovaní, ako klepli zuby naprázdno. „Na lac
         ju, cundru! Na lac!“
   </p>
   <p>
    „Dajte ju mne!“ ponúkol sa obrovský Mateo.
    <sup>
     [
     <a class="footnote" href="#ftn.id2586500" name="id2586500">
      33
     </a>
     ]
    </sup>
   </p>
   <p>
    „Tam ti je, len si ju ber!“ rozosmiali sa.
   </p>
   <p>
    Torres, hádam urazený, oprel sa o stĺpik. Pozerá, ako sa bude mať Mateo do roboty.
   </p>
   <p>
    Mateo urobil slučku, veľkosti ako zodpovedá; ešte ju rozostrel na zem korrala, či je
         dosť veľká, či bude pracovať ako svedčí. Spokojný s merťukom, začal ju krútiť nad hlavou,
         rozkročiac sa ako patrí.
   </p>
   <p>
    Behanie okolo ohrady sprvu v hrči, ale dosť skoro hrča sa rozviazala v reťaz. Kobyla
         višňovej farby, odkiaľ mala i meno (guinda — višňa, číta sa ginda), chudá, na vysokých
         tenkých nohách, dovtípila sa, že sa to vzťahuje na ňu. Nozdry sa jej rozšírili, kryla sa za
         druhé, aby nebola odkrytá ani chvíľku. Držala sa pri ohrade, hoci veľká, stúlila sa za iné.
         Prevliekala sa zručne, bola vždy iná kobyla medzi ňou a gaučom. On by bol mohol hodiť
         slučku na tú pri nej, mal príležitosti a výhody a nebolo vlastne rozdielu, či išla prvej tá
         alebo iná do druhého korrala. Ale Mateo sa upriamil na Guindu a chce ju mať. Hra je hra, on
         bude hrať čisto. Slovo je slovo, nech sa plní; vola chytajú za rohy a chlapa za slovo.
   </p>
   <p>
    Dočkal sa i on príhody. Guinda sa predsa odkryla. Vyhodil slučku, padla jej na hlavu,
         zošmykla sa pekne na hrdlo, že nemohla krajšie.
   </p>
   <p>
    „Čistá robota,“ pochválil ho ktosi. Torres sa trochu zamyslel. Tak či tak, Matea chvália
         priveľmi. Čo urobil naostatok? Hodil slučku a potrafil. Neurobil nič zvláštneho.
   </p>
   <p>
    Mateo sa zaradoval a ožil. Úspech je úspech; ruka ukázala, ako cieli. Urobí on, čo
         neurobil ešte nikto na týchto stranách.
   </p>
   <p>
    Neskočil k stĺpiku, iba sa rozkročil trochu lepšie. Koniec laca, čo držal, okrútil okolo
         seba, jeden raz skrútiac sa dookola. Ide sa obísť bez stĺpika, stĺpik si bude on sám. Tiež
         nie najhorší výmysel, len ho vykonať.
   </p>
   <p>
    Gauči sa rozstúpili, pozerajú zarazení, čo to ide vykvitnúť z tejto roboty. Málo ich
         bude v Patagónii, čo by mohli pohŕdnuť stĺpikom pri robote. Načo sa mocovať so statkom
         podaromnici, keď je na to stĺpik; nech sa on mocuje a naťahuje.
   </p>
   <p>
    Kobyla urobila len niekoľko skokov a už zachrčala. Mateo rozkročený stojí pevne sťa
         stĺpik. Načo stĺpik a iné haraburdy, keď má v nohách a drieku, čo mu treba? Kto je chlap,
         poradí si všade, bez stĺpikov a daromníc. Kobyla chrčí, ale sa hádže; trhá sa besne,
         zaprela sa mocne prednými nohami. Mateo stojí pevne ako stĺpik, nepopúšťa ani o vlas, len
         sa díva na ňu posmešne.
   </p>
   <p>
    Zahrdúsila sa odpoly, oči jej vysadilo ako plánky, kolená sa jej začali potriasať.
   </p>
   <p>
    Zaujal ju strach nesmierny. Ľahko bolo Sejne, mala pred sebou vec obyčajnú, prostý
         kolík. Guinda má pred sebou obra, ten ju ničí ohromnou silou. Nedá sa jej hnúť, hoci sa mu
         vzpiera zo všetkých síl.
   </p>
   <p>
    „Neboj sa ty, len ty poď, nech ťa naučím slúchať,“ prihovára sa jej Mateo veľmi pokojne.
   </p>
   <p>
    Ťahá ju neodolateľne k bráne na druhom korrale. Spoza nej krútia lacom, plieskajú
         korbáčmi na sáry. Ale ona sa bojí jeho, lebo je pred ňou; o hurt nestojí, čo robia za ňou.
         Poddáva sa, ale iba koľko musí. Drží sa tuho, hádže sa sťa ryba na ulici. Chrčí, že ju čuť
         na ďaleko. Kto hľadí prvý raz na vec, zadiví sa a bude sa pýtať sám seba: ako vydrží toľký
         nápor so zakosídleným hrdlom?
   </p>
   <p>
    Mateo prešiel do druhého korrala; pretiahne on i ju. Vymyslel nový fígeľ, spôsob, o akom
         nikto neslýchal. Obracia sa pomaly sťa hriadeľ, okrúca svorku okolo seba. Kobyla sa musela
         poddávať a približovať sa k nemu.
   </p>
   <p>
    Zdesila sa, už je istá, že pomoci nieto. Ide padnúť do ruky človeku, ktorý ju zničil.
         Vzmužila sa ešte raz; zobrala sily, kde čo mala, trhla sa nazad prudko. Mateo tiež len
         toľko že sa nepotočil.
   </p>
   <p>
    Vpredku nový, hrozný výbuch, sťa keď sa sud opukne; kobyly podskočili od ľaku. Mateo
         odpadol a prestrel sa na nečistú zem korrala. Gauč, čo mal číhať za bránou a bol vyšiel z
         úkrytu zo zvedavosti, čo to ide byť, stojí pri bráne, ovieva rukou, z ktorej mu vypadol
         papek. Má cez ňu červený pás sťa klobása.
   </p>
   <p>
    Kobyla sa tiež sprplala na zemi. Prevalila sa nazad, ale sa hneď zobrala. Už je medzi
         kamarátkami; rehoce sa tichučko, ale radostne.
   </p>
   <p>
    Bola chyba, že lac nebol taký mocný ako jeho gazda. Nemohol vydržať, roztrhol sa napoly.
         Koniec, čo ostal kobyle okolo hrdla sťa obojok, šľahol chudáka gauča, čo strážil vráta, po
         ruke. Prst ukazovák len toľko že mu neodťalo. Gauč ho vložil do úst, cmúľa ho, že vytiahne
         z neho bôľ. Na ruke má červený vráž sťa vydarená krvavá hurka. Bolo mu stáť, kde mu
         povedali; nevychodiť zo zvedavosti do predného korrala.
   </p>
   <p>
    „Mater ti taká a taká,“ hundre Mateo, repetiac sa zo zeme.
   </p>
   <p>
    Čistí si nohavice; je na nich hodný pagáč od nečistej zeme korrala.
   </p>
   <p>
    Obstúpili gauči Matea, ako to už býva po takom nešťastí.
   </p>
   <p>
    „Nebolí ťa?“ spytujú sa ho.
   </p>
   <p>
    „A čo by ma malo bolieť?“ odpovedá on nevľúdne. „Bolí ma, že sa jedujem. To ma bolí.“
   </p>
   <p>
    „Preto nič,“ tešia ho. „Veď ju my dostaneme.“
   </p>
   <p>
    „A teba nebolí?“ spytujú sa druhého. Ten ešte ovieva rukou.
   </p>
   <p>
    „Už zatícha. Mater jej taká a taká,“ odpovedá on. Ruka dobre opuchla.
   </p>
   <p>
    „Zalomázilo ťa poriadne. Dobre že ti oči nevyťalo. Nech by tak šľahlo po tvári…“ uvažujú
         ešte.
   </p>
   <p>
    „Áno,“ zamiešal sa gauč, čo nerád preháňa, „po tvári by viac-menej nos mohlo — hm…“
   </p>
   <p>
    Mateo odkrútil lac, čo je ešte okolo neho. „Mater ti taká a taká…“ Prezerá ho na všetky
         strany. „Už bude krátky, odniesla ho veľký kus, fľandra.“
   </p>
   <p>
    „Nebude už z neho lac, škoda,“ ľutuje mladý zo susedného podniku.
   </p>
   <p>
    „Hja, veru. Chybí ho tretina,“ vraví ten, čo má kobyly. „Viac od tretiny. Polovička
         čajsi…“
   </p>
   <p>
    Vzal ho Torres do ruky. Poobracal ho na všetky strany.
   </p>
   <p>
    „Nebol ani lac, ani nebude,“ tvrdil určite. „Tvrdý ako krkoška. Loja nevidel. To je
         papek, nie lac. Na lac treba loja, loja spod obličiek, dva razy v mesiaci. Zatvrdne,
         podsekne sa. Ľaľa, zárez, i tuto zárez. Nevydrží, nieto mu spôsobu, iba puknúť. Ozajstný
         gauč má lac dobrý. Ten vydrží, neboj sa, keď treba vydržať,“ odhodil lac a odvrátil sa s
         opovržením.
   </p>
   <p>
    Mateo ostal, akoby ho polievali horúcou vodou. Torres zaťal do živého.
   </p>
   <p>
    „Čo gauči?“ odvrkol. „Gauči nič neurobia, keď lac zlyhá. Pukne, keď by mal držať
         najväčšmi. Čo urobia gauči?“
   </p>
   <p>
    „Dajú mu loja ako svedčí,“ opakuje Torres. „Lac vydrží, ale nie bez loja. Vymyjú ho
         dažde, vysušia vetry, prichodí mu puknúť. Gauči majú lac ako hodváb, mäkký a mocný.“
   </p>
   <p>
    „Čo do beťaha!“ zamiešal sa pán Vicente. „Ty si chlap a ja hovorím, že si gauč. Ťahať
         kobylu sťa psíka — nie blázon! Ty by si utiahol pluk, ja sa stavím. Nech to preukáže, kto
         je chlap. Ja, braček, som ešte nikdy nevidel takú robotu. Bol bys’ ju ty pekne prešikoval,
         nech sa neroztrhne to pľuhavstvo. Kdeže by nebol gauč?“
   </p>
   <p>
    „Gauč nemá vôdzku zo zrebí,“ ohlásil sa zasa Torres, „ani papek. Drží si lac, ako
         prislúcha na lac.“
   </p>
   <p>
    Mateo len krútil hlavou, veľmi zronený, že bije doň Torres tak nemilosrdne.
   </p>
   <p>
    „Áno, bez loja,“ zamiešal sa, čo nerád preháňa, „viac-menej najlepší gauč, keď je v
         tvŕdzi, hm…“
   </p>
   <p>
    „Na Guindu, na Guindu!“ vykríkli gauči. „Treba ju naučiť.“
   </p>
   <p>
    Priblížili sa k hrči kobýl, oddelili ich niekoľko spred nej, spoza nej skoro všetky.
         Zasa ju obkolesili lesom drúkov; dvíhajú ich na ňu hrozive, a ona je skoro sama.
   </p>
   <p>
    Jej je už dosť toho, čo zažila. Nie, nechce už viac padnúť do rúk ohromného Matea.
         Obrátila sa sťa strela. Vyrazila medzi dvoma chlapmi sťa slepá, od ľaku. Skoro sa napichla
         na drúky. Ale v takom strachu niet na čo hľadieť, zvlášte nie na pletky. Dala sa cvalom cez
         korral, ale nie medzi kamarátky. Nieto medzi nimi bezpečnosti. Kamarátky neobránia; keď
         prihára, a každá hľadí svoju kožu a beží, kde je ľahšie. Nadišla ju odhodlanosť, zúfalosť.
         Neberie do povahy, čo je možná alebo nemožná vec. V cvale cez korral, urobila ohromný skok
         ponad ohradu, ponad samé žŕdky, čo zatvárajú bránu.
   </p>
   <p>
    Presadila ju ako nič, iba čo noha búšila do vrchnej žŕdky; možno bola nahnitá, azda i
         bútľavá zdnuka, zlomila sa napoly. Kusy vyfrkli pred korral. Jeden ma mal zabiť, udrel ma
         tuho po prsiach. Bol som stál pred bránou a pozeral do korrala, čo robia. Kobyla preskočila
         ponad mňa, letí rovno do dolného kampa, chvost dohora, hriva vo vetre sťa zástava; prišla
         na čiaru, presadila ju ako nič a už cvála dolu kampom, tadolu kdesi na vegu.
   </p>
   <p>
    Ostali, sťaby ich bol vyzauškoval. Kto by sa bol nazdal, že sa to stane!
   </p>
   <p>
    „Mater ti taká a taká,“ zastrája sa pán správca, chytajúc sa za hlavu. „Pôjdem ja na
         vegu, na Frias, už kdekoľvek nech ju nájdem. Ja jej ukážem. Ponesiem flintu s ostrou guľou,
         ako na vlčicu.“
   </p>
   <p>
    „Daj jej pokoj,“ hovorí gazda. „Kobyla je dobrá, mne sa páči…“
   </p>
   <p>
    „Áno,“ zamiešal sa, čo nerád preháňa, „keby sa viac-menej chcela ožrebiť v kampe, žriebä
         by, hm…“
   </p>
   <p>
    Ale na šťastie robota predsa len začatá v druhom korrale bol podlôžtek. Sejna je v kúte
         a čo ako, prišla k nej druhá, tretia.
   </p>
   <p>
    Ale i čas sa míňa. Večer prikvačil chlapov v korrale pri robote. Pri Sejne ich bolo
         niekoľko; osem alebo deväť, čo ich horko-ťažko prešutrovali k nej. Verte mi, všetky bolo
         načim ťahať, ako keď ťahajú tažkú fúru do brehu.
   </p>
   <p>
    Ale i zajtra svitne deň. Zajtrajšku tiež treba nechať jeho diel, čo mu patrí. Zatarasili
         vráta, čo sú na druhom korrale, aby sa kobyly zas nezamiešali v noci. Čert nespí,
         príťažlivosť je veľká medzi oboma stránkami. Ľudia ukonaní boli radi, keď ich majster
         zavolal na večeru.
   </p>
   <p>
    Bol som medzi prvými, čo druhý deň ráno prišli do korrala. Trochu ma bolelo, kde ma tá
         žŕdka udrela. No ten úder nemal významu. Horšie gaučovi, čo stráži bránu. Mal poriadnu
         klobásu na ruke: vyzerá na miestach nie ako klobása, ale ako hurka, čo robia s krvou a
         druhými prídavkami. Mateo banuje za lacom; temer polovica ho ostala Guinde okolo hrdla.
   </p>
   <p>
    „Dal si jej obojok a či šnúrku, sťa akejsi dáme,“ posmievajú sa mu gauči. „Mal si jej na
         šnúrku zavesiť medailón.“
   </p>
   <p>
    Torres zase tvrdí, že lac je máločo hoden bez veľkej omasty. Stvrdne a nešmýka sa,
         zadrháva ako rezance, keď sú nemastné.
   </p>
   <p>
    „Na Sivú!“ znelo heslo, keď sa išli prichytiť, kde včera ostala robota.
   </p>
   <p>
    Sivá je tiež kobyla húževnatá a obozretná. Obhodite sa vyhýba lacu a iným nástrahám.
         Drží sa medzi ostatnými, hlavu málo drží dohora. Pokrýva sa tuho za druhé.
   </p>
   <p>
    „Na lac odrazu,“ rozhodli, vidiac, aká je. „Nehodno mrhať čas!“
   </p>
   <p>
    Nikto sa veľmi nemal do tejto roboty. Nezdar Matea znechutil poniektorých ochotníkov.
   </p>
   <p>
    „Dajte ju mne,“ hlásil sa Torres.
   </p>
   <p>
    Nikto sa neprotivil. Vedeli dobre, že Torres si s ňou poradí najskôr.
   </p>
   <p>
    Netreba ani hovoriť, Torres jej hodil prvým vrhom slučku zas majstrovsky. Zadržal ju
         pred stĺpikom, kým sa neukonala poriadne. Keď sa už odpoly zahrdúsila a chrčala priveľmi,
         bola ako cele bez vlády. Vtedy prešiel k pilieru. Ale nemal už kedy okrútiť lac okolo neho;
         kobyla sa začala trhať znenazdania a veľmi prudko, temer sa mu vytrhla. Torres volal, aby
         mu ju pomohli držať. Bola sa spamätala prichytro z pridusenia.
   </p>
   <p>
    „Trímaj tuho, trímaj, kamarát!“ kričali mu.
   </p>
   <p>
    Priskočil gauč, čo bol najbližšie; pomáha mu držať, ale lac Torresa je ako hláč; šmýka
         sa tuho, lebo pláva v masti. Torres ho drží pevne tiež v ruke, ale si vzal, furták do nej
         na pomoc kúsok handry, z tých, čo sa povaľujú po pajtách z ústrižkov vrecísk. Kobyla sa
         hádže sťa hlavátka na udici. Lac sa ušmykol a gauč, čo pomáha Torresovi ťahať, skríkol:
   </p>
   <p>
    „Mater ti taká a taká…“ — pustil lac z ruky. Torres je rozpajedený, že sa mu lac
         vyšmykol sťa ryba z ruky.
   </p>
   <p>
    „Tvoj lac je ako britva, nech ho čerti vezmú!“ kričí gauč, vytŕčajúc doriadenú dlaň. Je
         na nej hodný krvavý zárez.
   </p>
   <p>
    „Nalej si rozpusteného loja,“ radí mu jeden.
   </p>
   <p>
    „Petrolej je lepší.“
   </p>
   <p>
    „Áno,“ zamiešal sa, čo nerád preháňa, „trpezlivosť viac-menej pri týchto príhodách, hm…“
   </p>
   <p>
    Torres s vechtíkom v ruke hľadí zamračene za kobylou. Prechádza sa hrdo s lacom okolo
         hrdla, sťaby tanečnica, keď ide po dvorane s golierom perál. Miesto vlečky ťahá po zemi
         mastný lac Torresov.
   </p>
   <p>
    Uhľadel čas, zdrapil ho za ten koniec a okrútil, ako mohol, okolo stĺpika.
   </p>
   <p>
    „Trímaj tuho, švandru!“ kričia druhí a pomáhajú priťahovať, aby sa tomu koncu
         prisporilo.
   </p>
   <p>
    I udržali ho. Kobyla chrčí tuho, voľky-nevoľky popúšťa, ide k stĺpiku. Mladý gauč,
         natešený, že kobyla je naša, šteklí ju odzadku papečkom. Je zadusená, ale sa vzpiera zo
         všetkých síl. Gauč ju pošteklil lepšie. Ale mu neodpustila. Vyhodila besne zadkom, tak
         vysoko, že málo chýbalo, že mu nezotrela čapicu z hlavy. Uhol sa našťastie zavčasu,
         zobzeral sa zarazený. Trochu zbledol od ľaku, čo sa mu malo ujsť; poodstúpil, rád, že nebol
         nikto svedkom toho výjavu. No mýlil sa; neprepieklo sa mu len tak.
   </p>
   <p>
    „To ti je za figľovanie,“ vyčituje mu pán Vicente prísne. „Neprišli sme sa zabávať. A čo
         lapíš, to budeš mať. Druhý raz ti sníme vrch črepa.“
   </p>
   <p>
    Kobyla sa odrazu prevalila na zem korrala sťa klada. Či od mocovania, či od pridusenia a
         možno od prudkého pohybu, spadla bez vlády, až zem zdudnela. V nej heglo hlasne, sťaby sa
         boli všetky vnútornosti v nej obrátili.
   </p>
   <p>
    „Čo to zas za príhoda?“ pýta sa jeden, priblížiac sa k nej. „Azda sa ustrela?“
   </p>
   <p>
    „Zdravie jej dušu honilo,“ odpovedá druhý, bádajúc ju papekom do stehna.
   </p>
   <p>
    „Daj jej pokoj, človeče,“ odstrčil ho pán Vicente nahnevaný. „Hráte sa ako deti.
         Nevidíš, že v nej srdce puklo?“
   </p>
   <p>
    Kobyla leží naboku s vpadnutými slabinami, so zalomenou hlavou, okom pohaslým. Zdýmne
         lecikedy. Raz je už tak, nepríjemný pád! Prichodí ju odšutrovať, aby neprekážala v robote.
   </p>
   <p>
    Zakosídlili jej lacom zadné nohy a prevliekli ju po zemi do druhého korrala. Nechcela
         ísť za živa, ide pozlotky.
   </p>
   <p>
    „Áno,“ riekol, čo nerád preháňa, „zíde sa ošípaným viac-menej a sliepkam, i koža, hm…“
   </p>
   <p>
    „Veru, hej, najmenej tridsať nacionálov, čerti vzali čosi viac. Bola pod mliekom a
         žriebä vezme skazu,“ riekol pán Vicente, „ale čo robiť? Roboty sú také, nemôže sa kĺzať
         všetko ako po loji. Konečne i ošípaným nech sa ujde dačo a kurám, hoci je chudá objedza.
         Bola pod mliekom a rebrá môžeš na nej sčítať.“
   </p>
   <p>
    Keď ju odvliekli, odkiaľ jej nevidno, pocítil som úctu k statočnému pánu Vicentovi, čo
         ju bránil od znepokojovania. Jeho súcitnej duši bolo dosť na týchto výjavoch. Pekne, že
         našla ochrancu i premožená, bezbranná kobyla. Treba zas uznať, že dala dosť opletačky
         svojou zaťatosťou ľuďom, čo musia uviesť poriadok v tej veci už na akýkoľvek spôsob.
   </p>
   <p>
    Ja som mal súcit s ňou; veď vlastne nič nezavinila. Prišla, áno, do cudzieho kampa, ale
         ona nie je na vine. Čiara je na vine, lebo nerobí svoju povinnosť. Je pokazená, skoro akoby
         jej nebolo. Ťahalo ju možno kamarátstvo, možno iné náklonnosti. Hoviadka tiež majú
         priateľstvá. Ktovie, či ju nevyhnalo z jej kampa nebezpečenstvo: strach od leonov, ktorých
         sa tam hemží mnoho. Veď má na bedre z pravej strany hlbokú, dlhú jazvu, pamiatka od laby
         leona, kde ju bol šibol. Obišlo sa na rane; iste sa prudko bránila. Možno sa zhŕkli iné,
         zrazili ho kopytami. No pamiatka na bedre ostala; ostala rozpomienka na vystátu hrôzu a
         nesmiernu úzkosť. Či div, že hľadala utiecť z takého kampa? Či i my nejdeme navštíviť
         priateľov, či nás hneď pokutujú pre návštevu? Prečo trestať hovädo pre to, čo si my
         dovoľujeme, čím sa ešte honosíme?
   </p>
   <p>
    Šiel som sa prejsť kampom. Zašiel som dosť ďaleko, kde nebolo pokrikov z korrala.
         Ostatne i gauči pracovali tichšie. Ani ich netešilo dívať sa na kobylu, ktorá mláti z
         ostatného.
   </p>
   <p>
    Pocítil som nechuť k robote. Načo som i prišiel? Mohol som lepšie čas tráviť na veľkom
         podniku pri knihách majiteľa, vlastne nášho hostiteľa, hoci ho i nieto tuná.
   </p>
   <p>
    Odhajduchovali chlapi našťastie dosť chytro, čo zvýšilo roboty. Čím ďalej, tým lepšie
         išla od ruky. Keď sa v druhom korrale ukázalo viac kobýl, ostatné už ľahšie prechodili. Pri
         kobylách tiež je v platnosti zásada: malá hŕba pýta viac. Predpoludním bola robota hotová,
         vylúčené sú cudzie, všetky skoro zo susedného rozsiahleho podniku.
   </p>
   <p>
    Domáce vypustili ľahko, boli v prvom korrale. Dvaja gauči ich vyhnali ako nič do horného
         kampa. Vďačne sa veru redikali hore brehom; nebolo im treba ani prtí. Krátka chvíľa, a
         zmizli, stratili sa, akoby ich nebolo bývalo na podniku.
   </p>
   <p>
    Obed sa minul priateľsky, ale nebol taký veselý, ako včerajšia večera. Aspoň mne sa tak
         videlo; ktovie, hádam som sa klamal; prenášal som svoje znechutenie na iných. Možno nemali
         o ňom ani tušenia; prípad i zabudli. Veď takých a inakších vídajú temer každý deň.
   </p>
   <p>
    Boli sme za stolom, keď prišlo ešte niekoľko chlapov zo susedného podniku po statok.
         Povedú ho iste niekam ďaleko, aby sa nevrátil a nerobil oštary a práce po cudzích
         podnikoch. Pánu správcovi tiež nelichotí, keď mu statok beží z podniku, musí ho dať
         zhľadávať.
   </p>
   <p>
    Pre robotu, čo nasledovala, urobili pečlivé prípravy, aby vypadla poriadne. Videli sme,
         nie je ľahko prehnať slobodným kampom takú rozpustenú čriedu. Otvorili trankery, kadiaľ
         budú mať ísť. Hlavné body zaujali gauči na výtečných behúňoch. Iní si stali do radu, aby
         bola ulica, kadiaľ pôjde črieda. Je to akosi slávnostné, sťa kordón pri slávnostnom
         prijímaní alebo vyprevádzaní veľavážnych osobností.
   </p>
   <p>
    Pozeral som s veľkým záujmom na prípravy. Bol by pozeral ešte s väčším, keby nie to
         nešťastie so sivou kobylou. To mi pokazilo všetku radosť.
   </p>
   <p>
    Bolo zamestnancov málo na osamelom podniku. Kuchár nechal kuchyňu a prišiel pomáhať.
         Povyťahoval žŕdky a rohy, čo zahrádzajú bránu na korrale. Ledva že to urobil, kobyly sa
         vyhrnuli s nesmiernym socaním, v bezohľadnom neporiadku, len aby vyšli čím skorej zo
         zajatia.
   </p>
   <p>
    V prvom korrale zbadali odrazu, že je brána slobodná. Hodili sa do nej v hrči, vyrútili
         sa na dvor; vzali odrazu smer dohora, do stráne k hornému kampu. Gauči ich prijali tuhým
         plieskaním o sáru alebo o kožu sedla. Kobyly zvrtli sa nadol; keď nie do horného, hodia sa
         do dolného kampa. Nie je tam taký výhľad ako hore, ale zbaví, kým budú môcť uvrznúť dohora.
         Vega je veľká, môžeš sa pásť a nevypasieš ju. Čo odhryzneš odhora, to prirastá odspodku.
         Fúzatého diabla tam nieto, čo sa prikráda po nociach k žriebätám.
   </p>
   <p>
    Ani v dolinu im nedajú. Stoja na koňoch zo všetkých strán, zaskakujú, ako ktorá ide
         preraziť nadol. A čo vidia moje oči? Vari sa len v nich nemení? V kŕdli je i Sivá! Alebo
         ona, alebo druhá, čo sa jej podobá. Zdravá a bystrá, nepoznať jej, že mala vyvalený jazyk,
         ležala na boku, o vpadlých slabinách.
   </p>
   <p>
    Zvŕta sa sem i tam sťa tanečnica, zametá živo dlhým strapatým chvostom pampu. Strihá
         ušima, iste vetrí čosi; hlavu drží vysoko sťa hus, keď bijú krúpy z neba.
   </p>
   <p>
    Vyhliadla svoj čas. Zvrtla sa sťa strela a hybaj nadol medzi dvoma gauči. Dali sa traja
         divokým cvalom za ňou, ich koňom útroby šibú, že ju zaskočia nejako. Sivá znížila hlavu,
         dala šiju do pyšného oblúku, chvost tiež oblúkom dohora; trieli pampou ako všetci čerti.
         Najlepšieho behúňa zahanbila, nechala ho ďaleko na chvoste. Prišla k čiare, presadila ju
         poľahko sťa zajac, keď beží v spechu, preskočí oráčovi pred nosom ťažalo alebo kolieska.
         Uháňa dolnou pampou, v tú stranu, kde myslí, že je tropilla robotných koní. Čo zato, že je
         dolu? Beztoho okľukami vráti sa zas do horného kampa, na milú kerenciu.
   </p>
   <p>
    „Mater ti taká a taká,“ nadáva pán správca, chytajúc sa za hlavu. „Ako som ťa nedohlušil
         ja mamľas! Ešte som ju ľutoval! Guľu jej vsadím, ostrú guľu do hlavy, zaraz zajtra, prisám,
         vlčica kadejaká.“
   </p>
   <p>
    „Daj jej pokoj,“ tíši ho gazda. „Škoda by jej bolo. Dobrá je to kobyla.“
   </p>
   <p>
    Gauči tiež sa neradovali, že sa dali prekabátiť. Vyviedli už len čriedu do susedného
         podniku. Pán správca ju vraj dá odviesť ďaleko, že sa už vraj nevráti. A či je to isté?
         Videli sme, akú má hlavu tento statok. Nie ti je to hlava, to je kiahnica. Vrátiť sa on
         vráti odkiaľkoľvek i z jazerného pekla.
   </p>
   <p>
    Chvalabohu, že aspoň odbavili, čo mali, šťastne, či nešťastne. Nám sa prichodilo vrátiť
         domov. Pustovníkov sme nechali samých; čakajú ľudí, čo začnú robiť okolo ohrád. Celá
         podujímateľská spoločnosť. Príde oprava čo z väčšieho, ale na všetkých stranách odrazu, aby
         všetko nepadlo na hŕbu. I domy podopierajú kolmi, aby vydržali. A vydržia obyčajne, kým
         vystavia nové, ak ich vôbec vystavia.
   </p>
   <p>
    Mňa tešilo, že kobyla ožila. Ožila dokonale; vytrela oči gaučom, čo jej telo už obecali
         kurám a ošípaným. Zlá bylina nevyhynie.
   </p>
   <p>
    My sme sa ponáhľali domov, a dobre sme urobili nemeškať. Na veľkom podniku stala sa
         udalosť. Včera večer sa vrátili konečne karrety. Treba robiť prípravy, aby sa vybrali
         obratom pošty do cesty.
   </p>
   <p>
    Bolo ich šesť toho času, každá o troch pároch volov. Pri nich, ako už musí byť, je
         niekoľko nezapriahnutých volov na výpomoc a nepriahaných ešte juncov tiež na priahanie.
         Veru tak. Keď povážime, že po každej ceste prichodí zameniť tu toho alebo druhého vola,
         pochopíme, že kto chce mať svoje karrety, musí držať okolo štyridsať volov.
   </p>
   <p>
    Každá karreta má pohoniča, ten má zas svojho koňa. Kone musí vystanoviť podnik, lebo ich
         nepôjde požičať do susedov. Jesto i iných starostí, aby robota išla v poriadku. Robota
         veľmi dôležitá, alebo skôr hlavná, od nej visí mnoho, lebo bez nej by ostal podnik jalový.
         Ak chce rásť a prekvitať, musí riadne odpredávať a odvážať svoje výrobky do prístavu a
         zadovažovať stadiaľ zas potravné články a druhé veci.
   </p>
   <p>
    Cardenas je veliteľ tejto roboty toho času, vlastne už od rokov; prvák medzi karretermi,
         ich „capataz“,
    <sup>
     [
     <a class="footnote" href="#ftn.id2587514" name="id2587514">
      34
     </a>
     ]
    </sup>
    pravá ruka a dôverník majiteľa. Že má dôležité miesto, že je výtečník badať na
         ňom, na zovňajšku i na držaní. Nosí koženú kapsu pri boku, v nej sú knihy, výkazy a iné
         zápisky a spisy. Do knižočky vpisuje dejiny ciest: nehody a náhody, čo ho postretajú,
         útrovy, straty, a nadovšetko straty. Bez útrov a strát odbavíš máločo a tobôž cesty, ktoré
         sú dlhé a namáhavé.
   </p>
   <p>
    On si vyberá a skladá svoju družinu; prijíma a prepúšťa ľudí. Do toho nik nemá čo pchať
         nos, ani sám majiteľ. Kto by ho slúchal v ceste, nech nemá moci? Po ceste oddáva účty pánu
         správcovi zo všetkého, čo konal a vykonal. Poistenky i potvrdenia, ako oddal vlnu na
         patričnom mieste; či zo statku čo neodbehlo, neochorelo, alebo práve neskapalo. I to sa
         stáva neraz; vyvalí sa v ceste kus a už sa nezdvihne. Málo je kobýl sivých v cestách, veľmi
         málo. Ak sa stane nešťastie, lebo veď nešťastie nechodí po horách, ale po ľuďoch, dá vývod,
         ako sa stalo. V knižočke sú kelčíky: kde kúpil škopca, koľko platil zaň alebo koľko ostal
         zaň dlžen. Ak sa minuli potraviny a musel kupovať, dokáže, u koho prikúpil, koľko, za akú
         cenu, alebo koľko ostal dlžen. Po obchodoch dajú na úver hocikde; peniažky sú ako hotové a
         podnik zdolá to i horšie ešte. Nakládky zabolia podnik, musia prísť do kníh. Veď je i
         slušné, aby sa od nich neodhŕňal: robia sa zaň, na jeho slávu a zveľadok. Peniažky za vlnu
         a kožky nepôjdu do kešene Cardenasovi, ale do pokladnice podniku. Podnik vydrží i viac
         ešte: má z čoho, chvalabohu, musí mať z čoho, ak nechce ísť na mindžáre.
   </p>
   <p>
    Cardenasovi bol dnes akosi padol hrebeň. Stalo sa mu, bračekovci, čo sa stať nemalo, čo
         ho dosiaľ nikdy nepotkalo.
   </p>
   <p>
    Vybral sa bol pekne do cesty ako človek: míval, že má družinu vyberanú, sťaby ju bol
         lampášom zhľadával, že urobí cestu chytro, mal ako v kapse pochvalu od pána správcu a, čo
         je hodno ešte viac od márnej chvály, že ho neminie odmena v cvendžiacej minci alebo v čeku,
         veď to naostatok vychodí na ten istý výkon; ček je hotový groš. Bolo všetko dobre, kým
         neprišli na Rio Bothel. Videli sme, aký je na Botheli kamp nepodarený; kameň, suchota,
         štrk. Volom sa zderú paprčky, začnú krivkať. Vypriahli na potoku, rozložili stánky ako je
         obyčaj, za plachtou bolo čosi poťahovalo od hôr. Uvarili, večerali a išli spať. Ťarbák
         Artemio, čo chodil s ním, ostal ako na stráži. A všetko bolo v poriadku. Iba ráno, keď
         odbavili raňajky, zobrali plachtu, že idú priahať, o statku nikde ani chýru, ani slychu.
         Bolo čosi i juncov, a viete, ako ich prichodí držať na muške. Mladosť pochabosť. Artemio,
         ak sa nemýlim, zadriemal, vartu nedržal ako svedčí; iste si míval, že varta má držať sama
         seba. Junce a voly hybaj nazad, paša im na Botheli nevoňala a hybaj ony na kerenciu.
   </p>
   <p>
    Popchli chlapi kone a hybaj tiež za volmi. Ale čerti ich dohonia, keď sa vyberú na
         kerenciu. Išli rúče, vypytovali sa, vyzerali za nimi, kým ich druhý večer nenapopáckali v
         samej Angosture. Keď už raz v Angosture, svedčná vec bola ohlásiť sa na podnik. Pán správca
         div z nôh nespadol od divu. Cardenasovi i bol riekol čosi na spôsob, že mu svedčilo lepšie
         byť nad Bajadou, alebo skôr na Studničnej, kde je to pekné údolie so studničkami, ako
         ponevierať sa po plese, zhľadávať statok. Že je vraj hanba prvákovi karreterov a možno i
         hriech trochu, keď sa prísne vezme. Prvák karreterov že by vraj nemal spať, a keď spí, že
         vraj by mal urobiť tú robotu ako zajac, s otvorenými očima. Ak si nevie poradiť, najlepšie
         nech si vraj priviaže vola o nohu, alebo o ucho, aby mu neutiekol. Dal mu vôbec mnohé
         takéto, a ešte lepšie rady.
   </p>
   <p>
    Cardenas poprežieral všetky piluly, čo mu ich našúľali pre Artemia, psi mu na kare
         trúbili. Pas mu podpísal na mieste, ale čo mu z toho bolo, keď mu odmena vyšla na hubovú
         polievku. A teraz na prídavok musí sa okúňať pred pánom správcom a ešte i pred majiteľom. A
         čo sa nadivíte hoviadku, že sa ťahá na kerenciu? Na Botheli nemá čo uštipnúť, lízať skaly
         nejde, tráva neveľká a riedka a ešte jej je málo. Statok je rozmaznaný, privyknutý na pašu
         chýrnu, na trávu mäkkú, slovom, privyknutý na vegu.
   </p>
   <p>
    Prezerali voly, čo sa vrátili. Šťastie, nechybí ani jedného. Poznať, že nechodili po
         svadbách ani hostinách. Bedrá vystavené, slabiny vysadnuté, rebrá sa vozia pod kožou, nohy
         cintľavé. Vyberajú pečlivé miestko, ako a kde by bolo stáť. Kone máločo odchodnejšie;
         šťastie, že sú všetky. Na predošlej ceste sa vyvalil jeden, a nie najhorší. Ktovie, čo mu
         to zišlo na um. Nuž ale ako stučnejú? Keď idú z podniku, nie sú výkvet tropilly. Vyslúžení
         veteráni, slabá objedza!
   </p>
   <p>
    Tu bližšie ešte, ešte. Kampy sú otvorené; statok hľadia vpustiť na vegičku, nech si
         pohovká. Hľadia ostať dlhšie, kde je zle, ponáhľaj sa, kmotre, vytiahnuť nohy; kde dobre, i
         statku sa nežiaľ ohlásiť. Ale tam ďalej! Čím je prístav bližšie, cesta je viac vypasená.
         Kampy, braček, zatvorené ohradami sťa pevnosť: všetko majetok bohatých majiteľov a každý
         háji svoje. Majú peňazí, ohrádzajú tvrdo: dvadsať metrov šírky pocestnému statku a ohrada z
         oboch strán. Od veg a i od skromných potrerikov cudziemu statku coky. Kde ti kôň stučnie a
         vôl tobôž? Šťastie, že donesie kožu na sebe, nieto loj a mäso. Kde sú kampy otvorené a
         bohaté, tam už nič neupierajú ani nekrátia. Dajú pokoj škodlivým zverom, akoby nežičili
         pocestnému statku.
   </p>
   <p>
    V nasledujúci deň bola prehliadka karriet. Cardenas má na hlave i cesty na Punta
         Bandera: prezerať, čo robia voly, čo môžu očakávať od nich. Mohli by vydržať ešte jednu
         cestu; vydržia i dve ešte, ak na to príde, ale je vždy poriadnejšie spriahať nové páry.
         Cesta s novými páry ide lepšie pod nohy. Ostalo ešte niekoľko párov, čo jarma nevideli toho
         roku; je ich ešte dosť hodne. Ľahko spriahať páry, keď máš z čoho.
   </p>
   <p>
    Treba poprávať riadiky. Na lôniky popriväzovať motúzky: ľahko by vyfrkol z osi, keď budú
         v ceste. Ráfy treba poklepkať, či nešlabikuje niektorý. Ak odpadne, koleso sa rozsype,
         ostaneš trčať stred pampy. Drabiny by bolo poplátať. Karreta je ako žena: musí sa riadiť a
         nakladať na seba; ak je nevyriadená, hneď sa jej spytujú, či je nie chorá. Je ako dom, keď
         sa ju chytíš poprávať a riadiť: čo ju viac poprávaš a prezeráš, väčšia robota sa ukáže na
         nej.
   </p>
   <p>
    Od rána do večera majstruje, klepká, kreše a pribíja. Zasa zhľadáva kadečo tu po dvore,
         zas po pajte, vyhni, stolárskej dielni, i po sypárni; veď vždy niečo chýba: klince, motúzy,
         ťahance, kliešte, mlatčeky. Čo kde nájde, vloží do kasničky na haraburdie, čo visí na
         drabine. Obruč sa opukla na súdočku, čo sa celembá pod náručnou drabinou. Rozsype sa ešte
         bojsa v najhorší čas, keď budú v ceste; nešťastie, keď číha, vynájde si takú chvíľu, aby
         poriadne šiblo. Držia v ňom jednostaj vodu, a i tak sa rozsušil. Veru, bračekovci, vietor
         na pampe vysúša vodu zo zeme, vyťahá ju i dúžkami zo suda. Remene popukali, čo viažeme
         volom okolo rohov a jarma; nuž zasa len pre tie vetriská. Prichodí ich namastiť lojom
         dokonale znovu a zasa, aby nevzali skazu. Vetry ho vylížu, dažde ho omyjú. Robíš a zháňaš
         od rána do mrkania, trápiš sa ako mravec, a roboty ubúdať neubúda, kotí sa ti pod rukami.
   </p>
   <p>
    V to ráno gazda sa priblížil Cardenasovi a začal akosi vážne:
   </p>
   <p>
    „Kedy sa už budeme hýbať, Antonio?“
   </p>
   <p>
    „Len čo sa obriadim, pane,“ odpovedal Cardenas.
   </p>
   <p>
    „A čo takého vám chybí ešte?“ spýtal sa ho s akýmsi úsmevom.
   </p>
   <p>
    „Čo takého? Nuž namazať karrety poriadne, remene a vôbec kadečo.“ Nevedel ani odpovedať
         ako svedčí. Môžete si povážiť, ako ho pohla neporiadna otázka. Ani čoby nevedel i sám od
         seba, že sa prichodí hýbať! Kto lepšie od neho môže pochopiť a nahliadnuť? Ale zas prichodí
         povážiť, čo všetko chýba ešte! Robotu vlastne ani nezačal, ostáva jej vyše práva! Máš ju
         vyratovať, a nevieš, z ktorého konca začať. „Ani voly si ešte neodpočinuli. Cesty sú
         nevďačné, pane. Hoviadka sa strhajú,“ riekol, čo mu prišlo najľahšie na um v tom pomykove.
   </p>
   <p>
    „Azda budete čakať, kým stučnejú?“ na to gazda, ako vidíme, trochu napaprčený. „Veď
         akože: vieme, že sa strhajú. Taká je robota. Ale zasa vylihujú celý rok: nechže sa posošia
         teraz. Čo sa nemôžu hýbať, nechajte ich tu cez túto cestu. Priberte si juncov miesto nich,
         nech sa trápia i junce. Prichodí sa odprávať,“ doložil už miernejšie. „Cesta ďaleká, deň za
         dňom sa míňa. Prikvačia nás dažde, kde sa podejeme s toľkou vlnou, nebudeme sa môcť
         obriadiť. Vidíte, koľké baly čakajú a ešte ich pribúda zo dňa na deň.“
   </p>
   <p>
    „Ja som tiež nie na vine, že je vlny moc toho roku,“ odpovedal Cardenas. „Ale pretrhnúť
         sa nemôžeme vo dva kusy.“
   </p>
   <p>
    Cardenas by bol mal odseknúť čo lepšieho na tie reči, ale gazda je tiež v starostiach,
         lepšie odpoveď nechať pre seba. Hádať sa s ľuďmi neskúsenými a nezbehlými o takých veciach,
         ku ktorým neprivoňali, je robota nevďačná. Radšej bys’ ťahal veľkú fúru hore Bajadou i bez
         zápinky. Mal by mu čo povedať, že by mohlo byť i gazdovi dosť. Ani on sa nedrží veru, ako
         by sa patrilo. Čo sa má pchať do roboty, do ktorej sa mu neprichodí?
   </p>
   <p>
    Podstavil poleno pod os, vyňal koleso a mastil osi ešte i kolesá zdnuka kolomažou a
         dobrým lojom. Vlastní jeho ľudia, čo patria pod jeho feruľu, musia obskakovať okolo gazdu,
         slúchať ho, čo im rozkazoval. Obhadzujú sa veľmi okolo neho: dvíhajú ťažké karrety,
         podvažujú ich nabok, podstavujú drúky a čo ja viem, a keď bolo masti, kde malo byť, krútili
         koleso, či frní ako svedčí; radovali sa, že sa tak vrtí. Akoby sa nevrtelo, keď ide
         naprázdno? Neboj sa, nebude tak frňať, keď bude pod fúrou a bude mu ísť hore Bajadou.
   </p>
   <p>
    Prišlo i horšie ešte. Keď obriadil tú robotu na všetkých karretách, poobzeral ich, ale
         iba čo z väčšieho. Zhodil kabát a vysúkal rukávy na košeli. Bola v ten deň veľká horúčava.
   </p>
   <p>
    Na karrete podoprel zadok tým kolíkom, čo sa celembá nazadku, pod oje nakládol
         kadejakých kisien, dosák a čo ja viem ešte, aby bola v miere. Odzadku pristavil trámiky,
         aby išli na karretu sťa schodíky alebo mostík, a už sa ti vyštveral dohora a rozkročil v
         karrete.
   </p>
   <p>
    Ani sa neporadil nikoho, iba začal sám od seba nakladať baly. Na každú ich ide šesť
         odspodku, ako na prízemí, a na nich druhých šesť, akoby na poschodí. Treba ich poukladať
         ako patrí, poutískať jeden k druhému: cesta ďaleká, musia byť zacvíkané jeden s druhým. Ak
         by ich roztriaslo od veľkého drgania, fúra by sa poddala napred, alebo nazad. Bola by s ňou
         veľká opletačka a prichodilo by ju znova nakladať. Keď je fúra o dvoch kolesách, ak nepadne
         do váhy, zle sa jej vodí. Začne preťahovať nazad a dvíhať volom hlavu do neba alebo zaľahne
         na oje a bude im tisnúť hlavu do zeme.
   </p>
   <p>
    Ono pod zadkom celembá kolík, aby naň karreta sadla, ak by ju priveľmi prevážilo nazad;
         pod ojom tiež ho majú, ak by sa chcelo naň oprieť, aby ho nezatislo celkom k zemi. Ale
         karreta je na to, aby išla a nie aby sedela opretá o kolíky. Preto nakladajú na ňu do váhy,
         aby nikde neprevažovalo.
   </p>
   <p>
    Bal privaľkajú ku karrete; ľahko sa mu váľať po rovnom. Hore trámikmi sa už váľa ťažšie,
         veď mu je dovrchu. Chlapi odspodku tisnú, gazda odhora ťahá, a nie najhoršie. Má v ruke hák
         ako T, dlhú tyčku zahli a zaostrili, ale priečnu držia v ruke sťa nebožiec napríklad. Je
         bal ťažký a veľký, oblapiť ho nemôžu. Je celý hladký, nieto na ňom rohov ani uzlov, nemáš
         ho za čo lapiť. Chlapa tiež nemôžeš zdrapiť za pačesy, keď sa topí, ak sa dal ostrihať
         dohola. Ale s hákom je už ľahšie: tí dvaja oddola potískajú, gazda odhora pomáha hákom,
         lebo ho zaborí do vreciska a nedá sa mu skotúľať nadol.
   </p>
   <p>
    Hák vojde do vlny, vrecisko praští, i trhá sa trochu, ale mu nebude nič. Vydrží, veď je
         na to, na to má oceľové obruče, aby ho držali dovedna, i keby sa vrece roztrhalo. Obyčajne
         ostanú na ňom iba diery, z nich bude trčať trochu vlny.
   </p>
   <p>
    Príde ich dvanásť na obe poschodia a navrchu pridajú ešte jeden. Trinásť balov, číslo
         nedobré, hotové nešťastie. Každý bal má temer stopäťdesiat kíl; fúra veru nie lahodná.
         Ponesie ju jeden pár kolies a jedna os. Je železná, ale i železu sa zunuje naveľa a
         spraští, ak je zle, a karreta ostane pri ceste, nachýli sa nabok. Čaká o jednom kolese
         trpezlive, kým donesú inú os z prístavu. Prejde veru neraz i rôčik, vlna si počká do takto
         roka. Trpezlivosť, braček, kdeže by mohlo byť všetko odrazu! Na takto rok tiež budú
         predávať vlnu a priasť. Čakaj času, ako hus klasu; kedysi sa už len predá. Ostane ti vždy
         výhoda, že peniažky ťa čakajú, lebo si ich nestrovil.
   </p>
   <p>
    Už netreba len zabezpečiť, aby to všetko vydržalo. Na to sú vôdzky a povrázky zhrúbe
         jaternice, len vedieť s nimi narábať. Prejdú s nimi ponad fúru od samých hlavníc na drabine
         zo strany na druhú, spredku a nazadku. Najlepšie sa navrátiť k hlavniciam, tie vydržia, ale
         i k nešťastným drabinám, k ich rámom, ba ešte i k šteblinám, čo sú na nich. Drabiny a
         štebliny sú trochu slabé a krehké, ľahko by sa zlomili, ale povraz hľadí zas podísť popod
         hlavnicu na drabine. Obracia sa sem a ta, chystá sa, čoho sa môže prichytiť; prejde i popod
         svoje vlastné zákruty, i ich sa chytá v núdzi ako drôt, keď drotár zošíva rozbitý hrniec,
         aby bola okolo neho hustá sieť. Keď je dielo hotové, môže sa každý presvedčiť, že je pevné.
         Rozhegané rebriny, medzi nimi baly, po nich sieť povrazov, keď sa posťahujú ako svedčí,
         urobia vec, ani čo by bola z jedného kusa; ostane jednotná a scelená, že drží dovedna sťa
         pevnosť. Ukázala sa stará skúsenosť, že krehkosti, keď ich je viacej, ak sa zviažu tuho
         dovedna a držia pevne, stanú sa pevnosťou. Kamenie a štrk zviaž dovedna cementom alebo len
         maltou a urobí sa ti pevnosť, ktorú neroztrasieš.
   </p>
   <p>
    Karretu naložili a prichodilo ju vyskúsiť. Odhodili kisne a polená. Sám gazda sa chytil
         oja; vyšetruje, či nezavažuje napred alebo nazad. Ak je robota ako má byť, môžeš oje dvíhať
         a spúšťať, ani nezbadáš, že narábaš s ťažkou fúrou. Ak ti už dať dobrú radu, teda urob tak,
         aby radšej naliehalo na oje. Hore Bajadou sa fúra pomkne predsa len nazad, čo ako je
         zdrôtená. Povraz tiež popustí, trochu sa i roztiahne. Ak si dobrý gazda, vezmi i to do
         výpočtu. Nieto povrazu, aby sa trochu neroztiahol.
   </p>
   <p>
    Tak nakladajú karrety celý deň. Chlapi sa mocujú a potia. Do ostatnej už naložili iba
         dvanásť balov. Miesto trinásteho príde na ňu merinda, pokrytá ako svedčí plachtou, aby
         potraviny nemohol rozmočiť dážď. Pán správca v sypárni sám zháňa veci. Do vrecúška rizkaše,
         niekoľko korýtok makarónov, hodne kávy a cukru. Káva hasí smäd a kojí hlad. Vrecko yerba mate;
    <sup>
     [
     <a class="footnote" href="#ftn.id2588064" name="id2588064">
      35
     </a>
     ]
    </sup>
    v ceste je mate kratochvíľa, nápoj i potešenie: môžeš cicať pri ohnisku horúcu
         vodu, čo presakuje zelinou a berie si z nej horkosť a občerstvenie. Niekoľko cibúľ, nie
         práve mnoho, treba s ňou gazdovať. Portugalsko je ďaleko. Na podniku sa jej míňa hodne, kým
         stačí. A kto by vyrátal všetko, čo musí pán správca pozháňať? Hľa, hneď sme zabudli na soľ,
         korenie, múky, zemiaky i lušteniny. Ak čo zabudnete, napomenie vám Cardenas, má všetko v
         knižočke, ako ide. Nezabudne vziať ani tabaku. Karreteri sú fajčiari, on tiež fajčí tuho.
         Zasa len paklíky tabaco universal, ktorý nehodí nikoho o zem. Vezie niekoľko škatúľ i 43 a
         zápalky. Tieto veci už pôjdu na účet jednotlivcov. Podnik platí robotu a dá chovu;
         prispievať na chúťky nemôže, každý nech si nakladá na ne sám. Ale ich nesie sebou, hoci sú
         len na predaj. Aspoň mu ľudia nebudú behať za nimi po krčmách, keď bude v ceste. Tabak a
         zápalky je neraz dobrá výhovorka, ale za lubom je prisluhovanie bohom iným. Telo je krehká
         nádoba, žaba nájde mláku; chlap ľahko zaviazne v krčme, ale ho nie ľahko vypoďkať, ak raz
         omočil jazyk.
   </p>
   <p>
    Na to má kapsu pri boku, v nej drží knihy, do ktorých vpisuje, čo komu dá v ceste; to im
         odráta spravodlive od mesačného. Na to bol v školách, aby mal z nich naučenia, cvik v
         písaní a v účtoch, keď príde na ne rad. Tam vpisuje i účet na mydlo, nie síce na voňavé,
         ale poriadne mydlo, aby nechýbalo v ceste, už či na umývanie, či na oholenie. I hábiky
         prichodí prať, cesta je dlhá, nie je nikto švihák z mesta, aby vláčil sebou veľkú batožinu.
         Sám Cardenas, ak už máme spomínať príklady, keď je v ceste, nuž len ako sa trafí, ale keď
         vtiahne do prístavu, čo ako, rád sa ukáže v čistých šatách, pekne vyumývaný. Svet v
         prístave nepováži, že je ďaleká cesta. On len pozerá na háby a na obuv; ešte na obuv
         väčšmi. Ak mu čo nevonia, krčí nosom, a hoci nerečie nahlas slova, iste si pomyslí: „Pane
         večný bože, čo to za čeliadka sype sa do nás z kampa, nemôže sa azda očistiť a ogabať.
         Poznať veru, že bývajú, neboráci, kde je pánu bohu za chrbtom…“
   </p>
   <p>
    Nosí Cardenas všetkého po troche, sebe a svojim ľuďom. Taký má byť ozajstný prvák medzi
         karretermi: vedieť všetko, dovtípiť sa a dávať liek prvej než prikvačí zlo.
   </p>
   <p>
    Na jednu karretu naložil i dreva. Pred kuchyňou ho jest koľko chceš, v grúni ho nájdeš
         pre celú Patagóniu na okur i na ohrev. Na grúň je ďaleko, ani nad dom nie je blízko.
         Uštipol majstrovi z narúbaných, kým miesil na chlieb a tmolil sa okolo sporáka. Na šťastie
         nezbadal. Bol by zvrčal sťa starý dunčo. Majster si môže dovliecť poľahky z hory; po obede
         stihne i nahotoviť, i narúbať. Cestou je o drevo núdza, miestami nenájdeš ani kriakov,
         nevidíš ich žltých ani čiernych a kde by kalafatových. Bez ohníka sa neobídeš. Smutno je
         bez neho, otupno, i chybí pri varení i na mate; nemôžeš sa zaobísť bez neho.
   </p>
   <p>
    A predsa ani toto sa mu neprepieklo. Majster vsadil chlieb do rúry, zo sporáka sála
         horúčava, vyšiel sa do dvier ochladiť akomak. Pridalo sa mu pozrieť na karrety a na
         ostatnej zazrel čosi, čo mu nevoňalo. Bol človek opatrný, zišiel k pajte, lebo tam boli
         karrety.
   </p>
   <p>
    Vyškriabal sa na ostatnú a našiel drevo, ale horký drevo, triesky, čo si narúbal; i
         triesočky tam boli, čo si naštiepal z kisní. V jednej trčal klinček ešte zahrdzavený.
         Nebolo okolo karriet nikoho. Začal on vyťahovať triesky, i triesočky a zhadzovať na zem.
         Bol s robotou práve hotový, tuším i odniesol jedno náručie pred kuchyňu a prišiel po druhé,
         keď ho zastihol Cardenas.
   </p>
   <p>
    „Čo vravíte?“ pozdravil majstra.
   </p>
   <p>
    „Nuž trápenie, pán Antonio.“ odpovedá majster. „Ľaľa, odnášam si triesočky.“
   </p>
   <p>
    „Azda ste rúbali v pajte?“ spytuje sa Cardenas. „Nebol som videl, že by tam mali klát.“
   </p>
   <p>
    „Nie veru. Bol som ich rúbal len pred kuchyňou,“ odpovedá mu majster. „Ale ich kýsi čert
         semka odvliekol, akoby ja nemal inej opletačky, len prenášať triesky. Chlieb je v peci,
         ešte mi zhorí, a ja sa musím tu okolo triesok babrať.“
   </p>
   <p>
    „Ešte čo,“ zadivil sa Cardenas. „Komu zišlo na um robiť vám na protiveň, majster. Veru
         by mu i ja pozrel do očí.“
   </p>
   <p>
    „Neráčte sa s nikým povadiť pre takú pletku,“ odpovedal majster a zahral mu úsmev okolo
         úst. „Nebolo by hodno hriech si nadobývať.“
   </p>
   <p>
    Cardenas zbadal úsmev a bolo mu, že majster akoby cielil na niekoho. I triesky boli pri
         vozoch a pri nich triesočky. Obišiel karretu a z tamtej strany, kde nebolo majstra,
         vystúpil na koleso.
   </p>
   <p>
    „Nuž pravdaže, oplan,“ pomyslel si, „moje vlastné triesky pozhadzuje a ešte sa vysmieva.
         Hm, kto by sa nazdal? Mívaš si ty, že ma prekabátiš?“ prešiel na druhú stranu a riekol:
   </p>
   <p>
    „Veľmi ľutujem, majster, ale tie triesky boli moje.“
   </p>
   <p>
    „Mali ste ich azda poznačené?“ zadivil sa majster.
   </p>
   <p>
    „Triesky sú nie jahňatá ani žrebce,“ odsekol Cardenas. „Ale ja viem, že boli moje.“
   </p>
   <p>
    „Môj drahý pán Antonio,“ riekol mu majster. „Vy sa vyberáte do cesty. Ľudia vám môžu
         veci pokradnúť, radím vám, poznačte si ju každú. Ja som na podniku a iba pospolitý kuchár,“
         hovoril to už veľmi hlasne, lebo z pajty videl vyjsť gazdu a pomyslel si: ,Počkaj, loptoš,
         toto sa ti neprepečie len tak!‘ „Iba kuchár bez významu a nie capataz voziarov, ale moje
         veci mám poznačené. Táto triesočka je moja, táto hneď k nej patrí: z kisničky na prášok, čo
         mi ju dal pán správca minulý týždeň. Táto bola odštiepnutá od tejto a v tejto máte, ľaľa,
         ešte klinček, čo sa nevyplatilo vytiahnuť, lebo mu, ľaľa, chybí hlávka. Ale vám druhé
         klince, čo sú ako on, ukážem, ak chcete, lebo sú v obloku na hŕbke, klince ja dám pánu
         správcovi; môže ich dať narovnať, zídu sa na kadečo.“ Gazda pristúpil ku karrete a díva sa,
         čo je to za robota tuná. „Čidali, poznačené, keď som ja vyšiel na karretu, hneď som videl,
         že mi triesky ukradli spred samej kuchyne a verte mi, zadivil som sa.“
   </p>
   <p>
    „Odpusťte, majster,“ odpovedá Cardenas. „Ak sa niektorý z mojich azda pomýlil. Musím ich
         vziať na otázku.“
   </p>
   <p>
    „Zišlo by sa,“ odsekol mu majster.
   </p>
   <p>
    „A vy si veziete triesky?“ zamiešal sa gazda. „Alebo si nemôžete narúbať sami? Máte
         sekeru, chvalabohu. Včera ste do nej osádzali porisko, čo ste si vzali v sypárni. Z triesok
         vám vyjde málo dreva a cestou nebudete si ho mať odkiaľ zaopatriť. Kupovať ho azda len
         nebudete. Karrety ho uvezú fúru, ak chcete.“
   </p>
   <p>
    „Ešte čo, kupovať drevo!“ zhrozil sa Cardenas.
   </p>
   <p>
    „Veru zišlo by sa na nich dozrieť,“ naskočil majster. „Ja ti podkúrim teraz i bez
         triesok, mater ti taká a taká,“ zastrájal sa mu. „Je to všaková zberba neraz. Vám ja
         nestúpam do poctivosti, pán Antonio; vy ste človek vážny. Ale čo vzal tieto triesky, vás
         oklamal. Netrvali by vám týždeň, lebo čo je to dva-tri razy do náručia triesok? Keby v
         ceste chýbalo, prichodilo by sa vám nanosiť do plotov a vyťahovať štebliny, alebo ešte
         kolíky…“
   </p>
   <p>
    „Ale ja, majster?“ naskočil naň Antonio rozhorčený. „Čo mi podhadzujete, je primoc.
         Odpusťte, ale cudzích plotov som ja ešte nerozhadzoval, chvalabohu!“
   </p>
   <p>
    „Ja pred vami snímam klobúk alebo už čiapku, pán Antonio, lebo ste človek vážny,“
         poklonil sa mu skutočne hlboko. „Ale dajte pozor na vašich trhanov. Ako sa mne nanosili do
         triesok, nanosia sa do cudzích plotov. Zabŕdnete do pľuhavej omáčky.“
   </p>
   <p>
    „Ja sa z tej omáčky ľahko očistím,“ odpovedal Cardenas a z očí mu šľahali blesky. „Do
         cudzích plotov sa ja nikdy nestariem.“
   </p>
   <p>
    „Vy ste človek vážny, pán Antonio,“ a zasa sa mu poklonil. „A neviete sám, čo vám
         nevyparatia, lebo nemajú boha pri sebe. Viem, ako nezatvárajú trankeru, keď kadiaľ prejdú.
         A viete, trankera otvorená z podniku na podnik, aká je diera v plote. Statok číha iba to!
         Onehdy sa mi na Centinele žaloval správca, že mu zavadili o stĺp na trankere a nechali ho
         na zemi. A predsa to boli vaši ľudia. On že vás pôjde žalovať, ale ja som ho uprosil, aby
         nehľadel pletky. Stavím sa, že ste vy nevedeli,“ doložil majster ostrým jazykom.
   </p>
   <p>
    „Nuž ale — nuž ale… Akože vy to hovoríte,“ zajakal sa Cardenas.
   </p>
   <p>
    „Azda nejdete s karretami?“ oslovil ho gazda.
   </p>
   <p>
    „Kdeže by nešiel, ale uvážte, že karreta zavadí ľahko o pilier. A ešte keď sa priahajú
         junce!“ zvolal Cardenas nahnevaný.
   </p>
   <p>
    „Veď ich nepriahate na oje,“ zaskočil ho gazda, „ani azda do prvého jarma. Junce by ja
         dal do druhého páru, čo je v prostriedku.“
   </p>
   <p>
    „A či robíme inakšie?“ urazil sa Cardenas. „Junce vždy do prostriedku. Ale sa trafí
         nešťastie, vieme, aká je karreta. Zájde ani sa nenazdáte, ale zato hneď také divy…“
         Spamätal sa čosi a riekol odrazu: „A ten pán správca nech len žaluje. Keď chce trankery
         zatvárať, nech dá na ne retiazku. Dáva na ne akési slučky s drôtikom. Akí sú to
         správcovia!“ zvolal s opovržením. „Prečo si nedá trankeru, čo sa sama otvára a zatvára,
         vystane mu, taký vychytený správca!“
   </p>
   <p>
    „Hej, veru, žaloval sa mi,“ dojedal majster. „Idete mu vraj so statkom na najlepšiu
         vegu…“
   </p>
   <p>
    „To už hej, pane,“ zvolal Cardenas. „Uznám môj hriech. Vega chutí, myslím, pocestnému
         statku ako domácemu, hádam ešte lepšie. Nech povie gazda, či mu je ľúto, že mu ide statok
         na vegu. Prosím vás, čo poviete?“
   </p>
   <p>
    „Už si len iďte hotoviť drevo,“ riekol gazda. O vege, vidíme, nechcel rozsudzovať.
   </p>
   <p>
    Naložil si na karretu ani nie polien, ale dlhých kusov a hrubých, bude cestovať s nimi
         slušne a poriadne, ak bude treba po svete, i do hlavného mesta.
   </p>
   <p>
    Majster sa udobril po tom rozhovore, upiekol mu dva hodné pecne čerstvého chleba, nech
         mu potrvá aspoň na deň. Potom už nebude chleba, len smažené kúsky cesta na pekáči. Chutí
         spočiatku nie najhoršie, ale naveľa sa prije. Dobre padne nosiť dobrého chleba, kým
         vystačí, z domu. Omasty sa nenosí. Na šťastie škopce nosia mnoho dobrého loja, menovite
         okolo obličiek; z neho je dobrá omasta na vyprážanie. Smažené na ňom pagáčky, priateľu,
         chutia ako ktorékoľvek pečivo, keď sú hneď z pekáča.
   </p>
   <p>
    Dostane od pána správcu i škopca mladého, práve zarezaného, ale nesmie byť veľký, ani
         starý. Mäso v tejto horúčave nechce trvať dlho. Keď minú škopca, ktorýkoľvek podnik im
         predá, hoci priam sotva ho pôjdu hľadať na podnik s tou vyvrátenou trankerou. Nuž ale
         podnikov, chvalabohu, v ceste je všade dosť.
   </p>
   <p>
    Nuž vynakladá podnik všetko, aby cestovali slušne, aby sa ani ľudia, ani hoviadka nemali
         zle.
   </p>
   <p>
    Keď už bolo všetko hotové, len rušať, trvalo temer celý deň vyberanie statku. Dohnali
         tropillu a vydelili kone, čo pôjdu do cesty. Zarazil som sa, keď do tropilly voziarov
         pridelili Rosija. Môj koník, čo som jazdil na ňom na prvej ceste, čo ma ochotne niesol! Ja
         že ho azda vyslobodím z poníženia a či nešťastia. Cesta po vypasených kampoch, o hlade, o
         smäde je hotové nešťastie! Bola mi daromná robota. Že vraj je starý, že olenivel, že
         stučnel bez poriadku, že sa potkýna a čo ja viem, čo ešte naň nevymysleli. Už akoby bol
         videl úbohého Rosija niekde strán cesty s vytrčenými kopyty, vyplazeným jazykom.
   </p>
   <p>
    „Šanujte ho,“ orodoval som, keď mi u pána správcu zlyhalo, aspoň u prváka karreterov.
         „Vidíte, to je kôň veľmi poslušný a ja ho veľmi rád.“
   </p>
   <p>
    „Nebude mu zle pri nás, nebude. Budeme mu voľkať, na rukách ho nosiť,“ sľubuje mi
         statočný Cardenas. „So mnou mu nebude zle, ja vám dám slovo. Ja sám si ho vezmem, keď je
         taký súci.“
   </p>
   <p>
    Veľká potecha nebola, čo mi sľúbil Cardenas, ani výhoda Rosijovi. Pozrel som na
         Cardenasa, je veru chlapisko rozrastený a dobre v mäse. Chvalabohu, nepoznať na ňom biedy.
         Zaváži v sedle za dvoch takých ako ja.
   </p>
   <p>
    „Koľko mŕtvych koní pri cestách,“ pripomínam mu. „A nie veru divu, cesta dlhá, z nohy na
         nohu, kone vyhladnuté a jednostaj v robote. I pod cerro Comissión na samej ceste je
         vyvalený kôň. Keby ho boli aspoň odpratali tí nedbaji.“
   </p>
   <p>
    Začervenal sa Cardenas. Poznámka sa ho akosi dotkla. Ja som sa spamätal až teraz, že som
         capa zastrelil. Bolo už pozde banovať a naprávať. Kôň mal znak veľkého podniku vypálený.
         Padol práve na predostatnej ceste. Keby bol vážil slová, bol by uvážil, že výčitka bije
         práve na Cardenasa. Kôň bol z jeho tropilly, jeho karrety ho nechali na samej ceste.
   </p>
   <p>
    „A čo si mali s ním počať, prosím pekne?“ pýta sa napaprčený. „Vyložiť ho na karretu a
         odviezť azda do prístavu sťa osobnosť?“
   </p>
   <p>
    „Nuž odpratať ho aspoň z cesty, aby nezavadzal a nevzbudzoval hnusenie, keď príde tadiaľ
         prejsť,“ ja na to celkom mierne, aby horšie doň nezadrel, keď som už raz urazil človeka tak
         nemotorne.
   </p>
   <p>
    „To ako robiť mu pohreb, poslednú počestnosť, ako osobnosti, hovorím. Vykopať mu jamu a
         čo ešte nasleduje. Poslednej počestnosti neúfaj sa v kampe ani kresťan veľmi. Odbaví sa ako
         môže, medzi priateľmi, zídu sa, vykopú jamu, pomodlia sa ako vedia a pochovajú ťa. A hovädu
         v kampe pohreb robí karrančo. Veru tak, taký je hovädu pohreb.“
   </p>
   <p>
    Trochu sa ako zhákol, že sa čosi prenáhlil. „Hoc vidím, toho roku, neviem prečo,
         zlenivel i karrančo akosi. Keby nie to, nebolo by Comissión iného znaku, ako kosti. A kosti
         nesmrdia. A veď neostal na ceste kadejako, lebo nie je na verejnej ceste, ani nebude
         zavadzať, aby sa komu dvíhali vnútornosti od hnusenia.“
   </p>
   <p>
    Vyvalil som oči, ako som sa to zas prenáhlil. Náprava sa teda stala a ja hovorím tu
         naprázdno. Vedel som iba to, že keď som šiel tadiaľ ostatný raz, videl som ešte koňa, ako
         ležal na samej ceste, priekom cez ňu. Divadlo veľmi ohavné v terajších horúčavách, keď sa
         smrad šíri naďaleko. Pamätám sa, ako sme tuho poťahovali z papierových cigariek, ako
         robievame fajčiari, keď nás zájdu také zápachy. Teraz mi už neostávalo, ako obdivovať
         hrdinu, ktorý sa obetoval a šiel sa zapodievať s mrcinou, ba ešte ju odvláčal strán cesty.
   </p>
   <p>
    „Teda ho predsa odpratali,“ zvolal som zahanbený. „Odpusťte, ja som o tom nevedel.“
   </p>
   <p>
    „A načo by bolo treba odpratúvať? Vy len jednostaj na pohreby a ostatnú počestnosť!“
         odvráva Cardenas trochu netrpezlivý. „Mal som česť povedať, že v kampe nemáme času
         zaneprázdňovať sa zbytočnými vecami. Kto by sa šiel naťahovať so zdochlinou. Ale ani nebolo
         treba, už nezavadzia nikomu. Nájde sa spôsob každej veci, komu sa nelení, ak jesto trochu
         dobrej vôle. Nebolo nám treba urobiť nič iné, ako skrútiť cestu akomak na stranu. Okľuka
         vyšla neveľká a odpomoc bola dobrá. Škoda sa nestala nikomu a všetci môžeme byť spokojní.“
   </p>
   <p>
    A bolo mi ozaj i vtedy padlo do očí, že už bolo vidno niekoľko koľají, čo išli zákrutou
         okolo toho miesta. To boli, pravda, ešte len prvé koľaje; od tých čias som tam nebol,
         nevidel som teda, že je cesta preložená kvôli konskej mrcine na druhé miesto.
   </p>
   <p>
    Mne sa nepratalo do hlavy, že šli radšej preložiť cestu na iné miesto než odpratať
         padnutého koňa, keď bolo zahorúca, hoďas za briežok. Nebolo by bývalo treba, ako mu založiť
         lac o zadné nohy a odvliecť ho kde chceli, ako odvliekli kobylu, keď zdochýnala v osamelom
         podniku. Povedal som to Cardenasovi, ale on sa usmial s poľutovaním.
   </p>
   <p>
    „A načo ho odvláčať, veď mu sťa kde ležať. Jemu neškodí, kde je, a pocestným neškodí
         okľuka. Smrdieť by smrdel inde ako tam, kým ho karranči neodpracú. Tí ho už očistia, keď sa
         raz dajú doň. Oleniveli toho roku, mali mnoho roboty azda.“
   </p>
   <p>
    Keď videl, že ja ešte nechápem, že sa vzpieram dobrým vývodom, doložil netrpezlive:
   </p>
   <p>
    „Prečo by cestu nemohli preložiť pre koňa, keď ju prekladajú pre iné veci? Keď jej je
         lepšie inde, nuž čo nešla o strelenie ďalej? Sami ste ráčili povedať, že tam jej
         nepristane, lebo je ohavno. Zdochnuté kone odvláčať je tiež preháňanie. Ceste sťa kde
         prejsť, len nech jej niečo neprekáža. Nie sme, chvalabohu, v Buenos Aires. Tam sa úbohý
         svet zbil do hrče ako črieda, keď ju zoženú do korrala. My sme pod cerrom Buenos Aires. Čo
         si tam zem merajú, neboráci, na štvoročné metre, my ju tu meriame na míle, chvalabohu, a
         ešte nám jej zvyšuje. Nás je málo, prečo by sme si nežili pohodlne? Cesta jednu mílu sem
         alebo ta, verte mi, príde vždy kde jej patrí prísť, do prístavu, ako ja myslím.“
   </p>
   <p>
    Pozrel na mňa vnímave, čo ja na to poviem. Vybil mi dokonale pôdu spod môjho stanoviska.
         Ostal som ako v povetrí. Ale on nebol spokojný. Badal, že som nie celkom presvedčený. Musel
         práve odskočiť k svojim ľuďom, volali ho pre čosi. Natierali lojom remene, čo ovíjajú okolo
         rohov a jarma. Dal im rozkazy v náhlosti a vrátil sa ku mne.
   </p>
   <p>
    „Ešte vám poviem jednu vec, lebo vidím, beriete si k srdcu koňa. A nezaslúži, verte mi.
         Bol zaťatý a neslúchal, ja ho znám trochu. Bol do paše a nie do roboty. A poznať, čo bol
         hoden. Slušné hovädo, keď ho zastihne ten čas, ide strán cesty, do kúta alebo húštiny; ak
         je na pampe, ide aspoň za briežok. Statok i túto robotu odtisne najradšej, kde ho nik
         nevidí. Nie je ako my, čo hľadáme všade nádheru, i keď nás ten čas zájde. Zoženú sa okolo
         nás známi priatelia, kmotrovia. Pozerajú, ako sa máme do tých pasov, čo ich máme so smrťou
         a v ktorých musíme podľahnúť, a nepodliehame veru vždy ako odhodlaní chlapi. Veď či sa ti
         strašiť alebo chlapiť, vieš iste, že podľahneš; iba nevieš, kedy a ako. Tie veci nám už
         nedali najavo, a veľmi dobre, že nevieme čas. Ale hoviadko vie čosi viac než my. Ono šípi
         čosi, možno i vie naisto, že jeho čas je tu. Odprace sa radšej, skryje sa, aby nezavadzalo
         nikomu, nerobilo nikomu žiaľ, aby nepozeral na vec, ktorá je smutná každému. Mohol sa i on
         odvliecť, keby bol chcel, mohol, byť na pokoji a nezavadzať nikomu. Bol, ako hovorím, kôň
         nanič. Hodil sa krížom cez cestu na pohoršenie, ešte i marku na bedre vysvietil, aby bolo
         dobre vidno, čí je…“
   </p>
   <p>
    Bol by hádam ešte vysvetľoval svoje náhľady o týchto veciach, ale mu prichodilo dať sa
         do veľmi dôležitej roboty. Prišiel kŕdeľ volov na podnik. Prichodilo vyberať, čo pôjdu a čo
         nepôjdu do cesty.
   </p>
   <p>
    Lebo ani v tejto veci, ako v druhých, žiaľ, nebolo zhody. Každý poťahuje na svoju
         stranu; chce mať svoje stanovisko a z neho pozerať na veci a pomery. Gazda napríklad
         pokladal za dobré dať Cardenasovi mnoho juncov. Celú polovicu, možno i dve tretiny; nech
         idú, nech sa priučia na robotu. Cesta je juncom najlepšia škola, učia sa, nevedia samy ako.
         Cardenas pokladá zasa cestu za vec veľmi vážnu a nie najľahšiu. Nie je cesta škola, ani
         cvik, ale prísna robota. Junce nech si učí pán správca alebo majiteľ, pomaly a stupňovane,
         ako je stará, prijatá obyčaj v Patagónii. Junce držať v cviku, keď sú v ceste, je robota
         babravá, keď sa nazdáš najmenej, zbedzgajú ti od Bothela alebo práve od Bajady.
   </p>
   <p>
    „Nanič robota, pane. Málo osohu a pokroku,“ zakončil svoje námietky veľmi rozhodne,
         pomknúc kapsu trochu nazad. „A druhému statku, poriadnym volom, zlý príklad, pane. A to je
         najhoršie. Lebo príklad ako povzbudzuje, keď je dobrý, kazí veľmi, keď je nanič.“
   </p>
   <p>
    Ale i túto zrážku protív vyrovnali; popustila jedna strana i druhá po troche a pojednali
         sa. Cardenas si vzal niekoľko juncov, podobral sa, že im bude kazárom a učiteľom. A čajsi
         nebolo inej cesty. Prišlo bolo nechať mnoho volov doma, čo boli priveľmi strhané. Čo ich
         zbýva ešte niekoľko čerstvých, musia ostať doma. Zvyšuje ešte najmenej jedna cesta,
         najhoršia zo všetkých, veľmi nepodarená v podzimných dažďoch a slotách, keď nehodno psa
         vyhnať pred dom. Patagónske cesty vtedy sú, čo sú. Rozmoknuté a rozmiesené; po nich tečie
         ohromnou riekou rozriedené patagónske blato. Ale i teraz si vydobyl niekoľko čerstvých, aby
         veľmi neplakal, zalepili mu oči, on sa uspokojil.
   </p>
   <p>
    Oddali mu naostatok spisy, čo ponesie. Zoznam a výkaz balov, ako donáša bežné číslo i s
         podrobnou váhou. Dostal zoznam a výkaz fúry, čo dovezie z prístavu, potraviny a iné
         potreby. Neokúňali sa mu dať veľmi podrobný rozvrh, kde a ako čo naložiť pri nakladaní, ako
         rozdeliť fúru, ako ju zabezpečiť, ako opatriť tovar, aby nevzal skazu. Fúra bude vraj
         rozdelená spravodlive a podľa váhy. Jedna karreta nepovezie priveľa a druhá primálo alebo
         nič. I tu sa nájde, na čom hlavu lámať, ako pri každej veci, ak chceš, aby bolo príhodne,
         spravodlive a v dobrom poriadku. Prichodilo vziať do povahy i iné vážne okolnosti, aby
         napríklad petrolej alebo decht, farby a podobné látky neprišli na múku, rizkašu, rezance,
         strovu alebo práve na kávu. Dali mu plachty, aby mohol poukrývať múku a druhý taký háklivý
         tovar. Mal veru čo pratať do hlavy úbohý Cardenas, ak nechcel, aby bola ako šopa. O
         polvečier bolo už všetko v poriadku, nechýbalo nič; ráno neostalo inej roboty, ako priahať
         a rušať v mene božom.
   </p>
   <p>
    Zarána vysvitlo, že Cardenas má ešte mnoho vecí obriadiť. Obruče na súdočkoch prichodí
         ponabíjať čo ako, lebo by sa, bojsa, rozsypali v ceste. Ponabíjal ich svedomite ako pečlivý
         debnár. Na teteru bolo treba oblúk prirobiť, čo bol sa zlomil, a tetera bez oblúka je
         nehodna deravého groša. V zámočníckej dielni majstroval okolo nej, pripiľoval a
         priklepával. Vyviedol robotu veľmi súcu. Teteru popravil, nestála robota ani groša, urobil
         ju kusom drôtu, ktorý bol už zahodený, bol by hrdzavel a vyšiel iste navnivoč. Veru tak,
         bračekovci, na to je dielňa pri podniku, aby v týchto súrnych potrebách odpomáhala. Či je
         to nie výdobytok, urobiť vec dobrú a potrebnú z dvoch skazených a pohodených vecí. Aký
         mohol byť na podniku pokrok a zveľaďok, keby vo všetkých oboroch vedeli hýbať rozumom a
         dávali sa na sporivosť, ako on vo svojom!
   </p>
   <p>
    Lôniky popriväzoval hybkým drôtom. Motúz sa zoderie chytro a roztrhne sa. Mohlo by
         vypadnúť zle, keby lônik vyskočil niekde na Bajade a koleso by odletelo znezrady.
   </p>
   <p>
    Prišlo poludnie, Cardenas mal ešte robotu na podniku.
   </p>
   <p>
    „Či nedoženieme statok?“ núka sa gazda.
   </p>
   <p>
    „Ja myslím, že nestihneme. Lepšie sa pohnúť zaránky po chládku. Po chládku sa i statok
         usiluje lepšie, teraz je najhoršie sparno.“
   </p>
   <p>
    „Prišli by ste do Angostury do večera,“ posmeľuje ho gazda.
   </p>
   <p>
    „Angostura nie je veľký pokrok, pane,“ vysvetľuje Cardenas ako človek skúsený. „Podnik
         je blízko, junce mi utečú. S juncami je opletačka blízko podniku. Treba si dávať pozor s
         juncami, veľký pozor. Viem ja, čo sú junce. Behať za nimi je nie sláva a ťažko je zháňať
         ich po kampe. Zajtra ja prenocujem na Centinele.“
   </p>
   <p>
    „Ale musíte i uznať, že by sa bolo dobre hýbať!“ zvolal gazda.
   </p>
   <p>
    „Nezaháľame, pane, nevylihujeme,“ odpovedá Cardenas. „Zodpovednosť nie je malá.
         Poobzeraj všetko, daj všetko do poriadku najprv a potom rušaj. Robota prenáhlená nebýva
         podarená. Treba si rozvážiť, čo všetko prichodí odniesť. Kto nosí, neprosí; kto nemá v
         hlave, má v nohách. Chlieb sa tiež nedopiekol. Radšej si odnesieme ešte dva pecne, tak nám
         vyjde chleba na dva dni.“
   </p>
   <p>
    „Päť dní sme premárnili s karretami,“ zas len vyhúda gazda. „Keby sme sa boli
         obhadzovali, mohli ste sa pohnúť predvčerom. Ja tŕpnem, že sme sa opozdili, a toľká vlna
         čaká. Ani ju hádam neodvezieme toho roku.“
   </p>
   <p>
    „Bude nám prichodiť trápiť sa v pľuštiach,“ odpovedá Cardenas. „Veru viem, že nás
         neminie toho roku kúpačka. Nemáme prečo tŕpnuť, skôr sa môžeme radovať.“
   </p>
   <p>
    Gazda konečne nahliadol, že márne bojovať proti nemožnostiam. Úplná nemožnosť chcieť
         urobiť niečo, čo Cardenas považuje za prenáhlenosť. Gazda vysadol na Sejna, šiel prezerať
         čiaru, čo ide cez Frias.
   </p>
   <p>
    Na druhý deň ráno, hneď zavčasu, sám gazda dal dohnať vydelený statok. Sám pomáhal lapať
         voly a priahať ich. Stala sa vec veľká, že sa karavána začala kývať akosi pred samým
         poludním.
   </p>
   <p>
    Cardenas popredku na Rosijovi; dlhý biely punč na pleciach, slučky a kystky kožené na
         sárach. Horúčava je afrikánska. Dobre je hľadieť naň v dlhom punči, v takom sparne. Ale
         zato vyzerá vážny sťa starosvetský rytier.
   </p>
   <p>
    Junce a prázdne voly idú pampou sem-ta, zošívajúc cestu. To len kým sa lepšie vžijú a
         pochopia, že predsa len najlepšie ísť rovno a nestrečkovať veľa. Koľko zošijú cesty, o
         toľko viacej si k nej prikladajú krokov, metrov a míľ. Do prístavu sa ich nazbiera pekná
         kôpka.
   </p>
   <p>
    Pri každej karrete pohonič; miesto biča má dlhočiznú žŕdku na pleciach, ale bambusovú.
         Ňou báda vola, tu podsebného, tu náručného, podľa toho, či má ísť povoz od seba, alebo k
         sebe. Bádajú voly i po šiji i po bedrách, aby šli chytrejšie.
   </p>
   <p>
    Na tých koňoch s tými dlhými žŕdkami, sklonenými ostrým koncom k zemi, podobajú sa
         starým rytierom, čo idú na turnaj. A zasa ako idú v punčoch na pleciach, s dlhými palicami,
         myslel by si, že vidíš príbeh z časov prastarých, skoro z časov samých patriarchov, keď sa
         museli sťahovať sem a ta s čriedami a domami. Tri páry volov pod ohromnými jarmami, ohromné
         karrety o veľkých kolesách, to sa už vymyká tiež z rámca dnešnej triezvej skutočnosti. Len
         škoda, že sú kolesá moderné, majú hlavu a klanice. Keby boli jednoducho vykrojené z dosák,
         pristali by lepšie do starozákonného rámca.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2585223" name="ftn.id2585223">
        27
       </a>
       ]
      </sup>
      <span class="emphasis">
       <em>
        mangiando viene l’appetito
       </em>
      </span>
      (tal.) — jedením vzrastá
               chuť
     </p>
    </div>
    <div class="footnote">
     <p>
      <sup>
       [
       <a class="para" href="#id2585560" name="ftn.id2585560">
        28
       </a>
       ]
      </sup>
      <span class="emphasis">
       <em>
        calandria
       </em>
      </span>
      (špan.) — škovránok
     </p>
    </div>
    <div class="footnote">
     <p>
      <sup>
       [
       <a class="para" href="#id2585961" name="ftn.id2585961">
        29
       </a>
       ]
      </sup>
      <span class="emphasis">
       <em>
        Vicente
       </em>
      </span>
      — Vincent
     </p>
    </div>
    <div class="footnote">
     <p>
      <sup>
       [
       <a class="para" href="#id2585975" name="ftn.id2585975">
        30
       </a>
       ]
      </sup>
      <span class="emphasis">
       <em>
        Sisto
       </em>
      </span>
      — Sixt
     </p>
    </div>
    <div class="footnote">
     <p>
      <sup>
       [
       <a class="para" href="#id2586060" name="ftn.id2586060">
        31
       </a>
       ]
      </sup>
      <span class="emphasis">
       <em>
        manga
       </em>
      </span>
      (špan.) — ohrada pre dobytok
     </p>
    </div>
    <div class="footnote">
     <p>
      <sup>
       [
       <a class="para" href="#id2586456" name="ftn.id2586456">
        32
       </a>
       ]
      </sup>
      <span class="emphasis">
       <em>
        guinda
       </em>
      </span>
      (zo špan.) — višňa (meno koňa)
     </p>
    </div>
    <div class="footnote">
     <p>
      <sup>
       [
       <a class="para" href="#id2586500" name="ftn.id2586500">
        33
       </a>
       ]
      </sup>
      <span class="emphasis">
       <em>
        Mateo
       </em>
      </span>
      (špan.) — Matej
     </p>
    </div>
    <div class="footnote">
     <p>
      <sup>
       [
       <a class="para" href="#id2587514" name="ftn.id2587514">
        34
       </a>
       ]
      </sup>
      <span class="emphasis">
       <em>
        capataz
       </em>
      </span>
      (zo špan.) — šafár, predák
     </p>
    </div>
    <div class="footnote">
     <p>
      <sup>
       [
       <a class="para" href="#id2588064" name="ftn.id2588064">
        35
       </a>
       ]
      </sup>
      <span class="emphasis">
       <em>
        „Yerba mate“
       </em>
      </span>
      (špan.) — čaj mate
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2589100">
       </a>
       6. Robota, ktorá mala hospodársky význam. Nezdary vo výskumoch
      </h2>
     </div>
    </div>
   </div>
   <p>
   </p>
   <p>
   </p>
   <p>
    Toho času, v prvý a či druhý rok, čo nasledovali po týchto príhodách, sa bolo stalo, ale
         ktorého, veru už neudávajú zápisky, ako by patrilo. Kalendár na plese bol sa spoprehadzoval
         všakovak. Začal skákať z jedného roku do druhého. Udalosti a príbehy sa spremiešali, že ani
         nevedieť, akým radom išli. Dosť na tom, toho času pozvali ma na „rodeo“
    <sup>
     [
     <a class="footnote" href="#ftn.id2589127" name="id2589127">
      36
     </a>
     ]
    </sup>
    na Punta Bandera. Rodeo znamená obkľúčenie; tým slovom sa rozumie vlastne to,
         čo sme videli kedysi robiť na osamelom podniku: vymetať kamp, čistiť ho od statku, čo sa v
         ňom zdržuje, keď chceme, aby v kampe neostalo ani kúska statku.
   </p>
   <p>
    Táto robota sa robí často na každom podniku. Pri každej robote majiteľ sa usiluje, aby
         povyháňal statok do nohy. Pri strižení hľadí, aby mu ich neostalo neostrižených; pri
         kúpaní, aby neostala ani jedna neokúpaná. Ak čo len jedna ubehne spod kúpeľa a náhodou bola
         nakazená, tá jedna môže mu nakaziť celé stádo, obrátiť navnivoč veľkú robotu a ťažké
         nákladky. Indy čistia kamp, aby ostal prázdny, zotavil sa trochu: teda kvôli paši, aby sa
         popravila, kým je statok na iných stranách.
   </p>
   <p>
    Toto rodeo sme nešli robiť pre žiadnu z tých príčin, čo sme prvej uviedli. Prichodilo ho
         urobiť jednoducho preto, že priateľ išiel prevziať podnik na Punta Bandera; bolo urobiť
         svedomitý inventár všetkého, čo sa na podniku pasie: koľko je oviec, koní, vôbec všetkého,
         čo sa na podniku nachodí.
   </p>
   <p>
    Má rodeo v také časy veľký význam; pochopíme ho ešte lepšie, keď povážime, že kúpna cena
         išla podľa počtu statku. Stránkam ležalo na srdci, a zvlášte tomu, kto predával, aby na
         prehliadku dohnali všetky kusy, aby mu rodeo vypadol ako patrí.
   </p>
   <p>
    Bolo mnoho chlapov, čo pomáhali; ten, čo kupoval, mal hodne priateľov, predavač tiež ich
         mal dosť. Práca mohla vypadnúť čistá. Boli sme istí, že pozdejšie neskrsnú hádky ani spory
         pre zlé rodeo.
   </p>
   <p>
    Ja, pravda, išiel som iba ako divák. Na veci som nemal iného záujmu, ako byť tam a
         vidieť, čo sa bude robiť. Jednou cestou mohol som si povšimnúť kraja, kde je podnik, lebo
         vraj zaslúži si ho obzrieť.
   </p>
   <p>
    Iní, čo pomáhali, mali všetci svoj záujem, držali s jednou alebo druhou stranou. Mali
         pred očima len robotu, ja i robotu, ale pri nej i druhé bočné veci.
   </p>
   <p>
    Pohli sme sa zarána. Nebolo do dňa, ale iba po raňajkách. Vyšli sme z veľkého podniku,
         kde temer všetci účastníci boli prenocovali. Kto v kaštieli, kto v spálni robotníkov.
   </p>
   <p>
    Deň sa ukazoval, že bude horúci. Bolo výhodnejšie ísť do roboty po chládku, vstať
         zavčasu, azda najlepšie do dňa. Po chládku sú psi svieži; pracujú ochotne a bystro. Keď sú
         omarení horúčavou, neradi sa štverajú po zlomkrkoch. Psi najlepšie idú za šľakom za rosy, a
         vieme, že táto robota nie je vlastne nič iného ako pohon, s rozdielom, že nepôjdeme za
         zvermi, ale za ovcami. Kone v horúčave tiež podstúpia viacej, nerady zošívajú kampy,
         zvlášte keď sa treba štverať po grúňoch. Statok zasa, menovite ovce, keď slnce pripečie
         tuho, rady sa utaja. Skryjú sa hocikde do krovia, pod výmoľu, za skalu a nevyjdú, kým ich
         nevyženieš sám, alebo lepšie, psami. Nesladí sa im veľmi behať po horúčave. Bolo sa teda
         lepšie držať pravidla: Kto zarána vstáva, boh ho požehnáva, pohnúť sa zavčasu do roboty. No
         ani v kampe nerobí sa vždy, čo by bolo najvhodnejšie. Robí sa, čo sa môže a ako sa môže. Po
         nečase sa radšej poobháňa slovo „keby“ a „kie sme“ a ostane pri starom.
   </p>
   <p>
    Cesta bola krásna, ako všetky cesty po kampe, keď ide veľká spoločnosť. Vo veľkej
         spoločnosti je veselšie, cesta sa míňa, nevieš ako, je akoby ľahšia a kratšia. Ako sa míňa
         ľuďom, tak i koňom, neprimeriavajúc. Vo veľkej spoločnosti idú veselo, ide sa im ľahko.
         Bolo nás jedno osem, s nami celá svorka ovčiarskych psov. Zobrali sme všetkých psov, koľko
         ich len bolo na veľkom podniku. Nevedeli, kam sa dieť od radosti. Znali, že idú do práce,
         ktorú majú radi; práve tak, ako poľovný pes je bez seba, keď ho pojmeš na poľovačku.
   </p>
   <p>
    Išli sme úpätím vrchov, čo sú nad podnikom, v stranu protivnú od tej, kadiaľ sme dosiaľ
         chodievali. Vtedy sme sa dávali, ako vieme, smerom na juh, teraz ideme na sever; v tú
         stranu, kde je pleso. Grúne cerra Buenos Aires padajú nám naľavo. Cerro Frias by nám padol
         vpravo, ale ten už zaostal. Skoro nám je za chrbtom, temer hneď, ako sme vyšli z podniku.
   </p>
   <p>
    I na tejto strane sú grúne strmé, veľmi trávnaté. Je na nich mnoho voňavých kriakov,
         ktoré sa v zime veľmi zídu statku. Ani lichva ich nezohrdí, keď prikvačí tvŕdza; lichvy sa
         popása po týchto grúňoch hodne.
   </p>
   <p>
    Grúne sú i tu oblečené ako inde. Nad pašienkami idú čierne pásy hory, nad horou nahé
         braliská. Pás hory je na tejto strane čosi užší, započína sa hodne vyššie, než napríklad
         nad veľkým podnikom alebo okolo Klenca, kde tečie pekný a čistý rio Mitre.
   </p>
   <p>
    Vyšli sme na lazy; nie sú vysoké, ale veľmi neskromné a na protiveň svetu. Pre ne nieto
         z veľkého podniku vyhľadu na pleso. Sú akoby opona, ktorá zatvára vyhľad v tú stranu. Bol
         som rád, keď sme vyšli na vyvýšeninu; uvidíme už raz pleso v celej sláve. A ono čaká ťa
         sklamanie. Výhľadu, čo si hľadal, nenájdeš. Ukážu sa zas len vŕšky a briežky, úbočia a
         pampa ako kde inde. Plesa zazrieš iba úzky pás, i to veľmi ďaleko. Ako vidíme, rado sa
         schováva. Čo sa mu viac blížiš, väčšmi sa vzďaľuje; nájde brehy a vŕšky, za ktoré sa ukryť.
   </p>
   <p>
    Keď sa spustíš z lazov, predsa sa len udobríš trochu. Neželieš ustávania, že si prišiel.
         Výhľad je veľmi milý a prívetivý. Je pred tebou žltkastá pampa ani pole strnísk. V nej sú
         zelené vegy, kde-tu fľak popolavej alebo tmavej hôrky, sťa niekde v kraji okolo Rohića.
   </p>
   <p>
    Keď sa spustíš na jedno-dve strelenia, zablyští sa ti spoza briežku, sťa vyčistené
         zrkadlo, krásna lagúna, do kolesa, sťaby ju bol vykrojil kružidlom. Ja myslím, že rám je
         viac hoden než samo zrkadlo: je zelený a čistý, sťaby ho boli vyumývali. Človek sa ľahko
         pomýli a prenáhli v úsudkoch. Zrkadlo, vraj, vyčistené, a predsa vidíme, ako po ňom orú
         muchy; vláčia sa po ňom vo všetkých smeroch, roznášajú čosi na nohách. Za nimi ostávajú na
         zrkadle dlhé brázdy, ktoré ho kazia. Ale i beztoho by nebolo veneciánske, nie je dobre
         vyhladené. Po ňom sa urobili ako radky, sťa keď ich kosec naukladá na ovsenom láne. Tieto
         neležia poukladané na mieste, ale sa hýbu, akoby kamsi utekať po akejsi práci.
   </p>
   <p>
    Nuž vetrík zvlnil trochu hladinu, rozdelil ju akoby v radky. Plytké, nevysoké vlny
         poberajú sa celou šírkou. A tam zas nie sú muchy, čo sa po ňom vláčia, ale vodné vtáctvo,
         najviac kačice. Premáva sa ich niekoľko kŕdľov, každý so starou, čo ho vodí, kváčuc
         nesmierne, sťaby volala celý svet na diváky, aký to vyviedla krásny kŕdeľ tohoto leta.
   </p>
   <p>
    Kŕdeľ starých kajken vyletel, škriekajúc šeredne; mladé, čo ostali na pažiti opustené,
         zľakli sa, aká to ide pohroma, čľupkajú do vody a veslujú usilovne hneď do prostriedka. A
         ich šťastie. Svorka psov, rozhorúčaná chôdzou a šantom v tých huňatých kožuchoch, vrhla sa
         rovno do vody, že sa ochladí; chlepce pritom vodu dlhým, tenkým jazykom.
   </p>
   <p>
    Prešli sme ponad lagúnu, popri studničke, z ktorej vyteká jarček a ide do lagúny.
         Naďapili sme tu neďaleko na kŕdeľ volov a kráv. Iba čo trochu podvihli hlavy z trávy, čo to
         za nepokoj okolo nich, zazreli nás a pasú sa ľahostajne ďalej, mysliac si: ,Načo toľko
         hurtu pre takú pletku?‘
   </p>
   <p>
    Niekoľko jalovíc, neskúsených ešte a pochabých, schytilo sa na náš príchod a
         odstrečkovalo na kopec. Stadiaľ sa dívajú úporne s nadstavenými ušima, sťaby nás chceli
         poznať každého, čo sme, čo znamenáme. Pri kŕdliku tučných, pekných kráv čierny býčko i
         teraz mrmle. Ale kto si ho bude všímať? Vieme, že líže soľ z dlane, že sa dáva podplácať a
         vôbec že čert nie je taký čierny, ako ho maľujú, alebo akoby sa sám chcel maľovať.
   </p>
   <p>
    Pampa, čo nás z pravej strany sprevádzala, minula sa. Koniec plátna je tiež veľký, ale
         strihaj z neho dnes a zajtra, uvidíš, že sa minie naveľa. My jazdíme úpätím vrchov, ale
         napravo sa nám už blyští veľká voda, pravda, nie všetka, ako by sme chceli, len pás. Bolo
         by lepšie povedať, že jazdíme vlastne stráňami a nie pampou. Keď sme prekročili hraničnú
         čiaru podniku, začali sme sa zrazu držať grúňov. Kde-tu je i údolie, ba i kotlina s
         neveľkou zelenou lúčinou, niekde i polianka, ale to trvá krátko; o chvíľu chodník sa len
         zas pritúli k stráni.
   </p>
   <p>
    Od okrúhlej lagúny nebolo sa nám toľme ponáhľať. Zaslúžilo sa trochu pristaviť; je ona
         bod veľmi dôležitý na mape týchto kampov.
   </p>
   <p>
    Reťaz Buenos Aires, ako ju zočila, zadívala sa i ona na ňu a iste sa jej zapáčila.
         Pomyslela si nebodaj: ,Bolo by ti škoda ublížiť, alebo ťa vysúdiť stadiaľto,‘ a zvrtla sa
         odrazu.
   </p>
   <p>
    Miesto aby šla, ako sa bola vybrala, na sever, obrátila sa na západ. Nech to neurobí,
         bola by vošla do lagúny, rozčľapkala a rozniesla ju na všetky strany sťa zvlačuhy, keď
         prejdú cez mláku niekde na hradskej. Lagúna práve padala reťazi do cesty.
   </p>
   <p>
    I tu vypadol ten obrat temer pod pravým uhlom. Ako raz vzala nový smer, tak sa ho drží
         vytrvale, kým oko môže stopovať jej cesty. Premenili vrchy smer, obrátili sa inou cestou,
         ale podobu nepremenili; tá ostala, ako bola: výška i strmina, grúne a stráne sú tie isté,
         iba že sú na novej dráhe príkrejšie a hádam i vyššie. Ako by nie príkrejšie? Veď sa im na
         úpätí nerozprestiera pampa, ale veľká voda. Ona odoráva, čo môže; nedá sa im roztiahnuť
         pohodlne.
   </p>
   <p>
    No i tie sa zas trochu uľahli, aspoň na kuse; urobili široké, dosť pohodlné údolie, ako
         nebolo dosiaľ ani jedno. Tečie ním neveľký potôčik.
   </p>
   <p>
    Na tomto mieste sa rozložili košiare a staviská podniku; neveľké, pravda, ani pajta nie
         je z najväčších. Tu nás čaká pán správca a všetky kone v košiari. Pomocník pána správcu je
         niekde na plese; pán správca tiež pôjde svojou stranou, len odčíta statok a odovzdá podnik
         novému majiteľovi.
   </p>
   <p>
    Vošli sme do kaštieľa, vlastne skôr domku. V hlavnej izbe je sporák a kuchynský riad. V
         druhej bude iste úradovňa a spálňa. Oblôčkom padalo svetlo do chyže, na jeho ráme viselo
         kurča, nie veľmi tučné, hoc koža na ňom ťahá dosť na žltkavo.
   </p>
   <p>
    „To je na obed?“ zasmial sa ktorýsi z nás. „Ak sa doň dáme toľkí, veru sa neobjeme.“
   </p>
   <p>
    „Obed je tuná,“ ukázal na sporák. A skutočne v neveľkom hrnci vrela baranina. „Ale som
         sa nechystal pre toľkých,“ oznamuje nám domáci pán. „Nemám tanierov toľko, ani lyžíc…“
   </p>
   <p>
    „Čo ako, pečienka bude,“ ukázal som na kurča.
   </p>
   <p>
    „Ak sa vám bude páčiť, vďačne; je pečienka znamenitá. Neviem, či ste ju kedy jedli,“
         hovorí mi pán správca.
   </p>
   <p>
    „Nuž kurčatá dávajú všade, keď prídu hostia. Ale ja, môžem sa vám zdôveriť, ja ich
         nerád.“
   </p>
   <p>
    „Kurča?“ zadivil sa pán správca. „Ja tiež o kurčatá nestojím. Ale toto nie je kurča, ale
         ozaj dobrá pečienka, banduria,
    <sup>
     [
     <a class="footnote" href="#ftn.id2589574" name="id2589574">
      37
     </a>
     ]
    </sup>
    včera som ju zastrelil.“
   </p>
   <p>
    „Banduria? Málo som o nej slýchal dosiaľ.“
   </p>
   <p>
    „Neslýchať o nej veľa,“ uznal pán správca. „Ale ju často počuť. Videli ste neraz
         kajkeny, keď tak letia kampou. Obyčajne letia nízko. Ale keď majú dlhšiu cestu, letia
         vyššie. V taký čas medzi ich škrekom počujete, akoby fujara.“
   </p>
   <p>
    „Počul som neraz tie zvuky,“ rozpamätal som sa. „Divil som sa, že načo škrečí, keď si
         môže tak pekne hvízdať.“
   </p>
   <p>
    „Kajkena nevie, iba škrečať,“ vysvetľuje pán správca. „Čo pekne hvízda, je banduria.“
   </p>
   <p>
    „Veru som nevedel,“ priznal som sa. „A čo hľadá pri kajkenách?“
   </p>
   <p>
    „Kto ju tam vie? Nemá vlastného kŕdľa, pripojí sa len tak. Možno z priateľstva.“
   </p>
   <p>
    „A vlastného kŕdľa nemá?“
   </p>
   <p>
    „Nie veru. Neľažie sa ich veľa, hneď na kŕdle, ako kajken a kačíc. A škoda. Pečienku má
         veľmi dobrú. Je lepšia od kajkeny a kačice.“
   </p>
   <p>
    „Možno preto, že je zriedkavejšia,“ podotkol som. „Čoho je mnoho, nie je nikdy vo
         vzácti, ako čoho je málo.“
   </p>
   <p>
    „Nuž ja rád i kajkenu, je veľmi dobrá,“ chválil pán správca, „ale banduria je lepšia.“
   </p>
   <p>
    „Nuž tak,“ obzeral som si banduriu. Bola neborka holá, obskúbli ju, tak že vyzerala ako
         ktorýkoľvek vták. Iba na hlave mala čierne perie a dlhý zobák. „Nepasie sa na pažiti.
         Vidno, že je to spevavý vták,“ riekol som. „Vec podivná, že kajkeny, keď tiahnu trochu
         ďalej, potrebujú hudbu.“
   </p>
   <p>
    „Veru hej,“ poznamenal on. „Najmú si hudbu ako my, keď máme veselie, alebo ako regiment
         tiež si vedie hudbu, keď má dlhý pochod.“
   </p>
   <p>
    „Vy si rád zapoľujete?“ spýtal som sa ho.
   </p>
   <p>
    „Ja radšej divú pečienku, než kurčatá,“ priznal sa. „Ani ja ich nerád. Vyjdem niekedy do
         močiarov a na lagúny.“
   </p>
   <p>
    „Tam máte na čo strieľať,“ riekol som mu.
   </p>
   <p>
    „Áno, nájde sa všeličoho,“ odpovedá mi. „Pozrite, čo som našiel onehdy.“
   </p>
   <p>
    „Vajce!“ zadivil som sa.
   </p>
   <p>
    Nie na vajci toľme, ako nad tým, že mi ho ukazuje. Všakových vajec predsa musí tu byť
         veľký výber.
   </p>
   <p>
    „Áno, a čo myslíte, aké?“
   </p>
   <p>
    „Hm, znalec som nie veľký,“ priznal som sa. „Akosi je veľmi biele. Kajkena ho nebude mať
         také. Môže byť kačacie. Labutie by bolo azda väčšie.“
   </p>
   <p>
    Bolo asi ako kačacie, ale skôr čosi väčšie. Ale podoba bola zvláštna: Nebolo podoby
         vajcovitej; oba póly sú mu temer jednaké, jeden nevyniká nad druhým v dôležitosti. Vychodí
         skôr na elipsu, veľmi pravidelnú, sotva by sa dalo určiť, kde mu je hlava. Kolumbus by bol
         sotva mohol urobiť s ním svoj pokus. Nebol by sa vyznal, na ktorý koniec ho postaviť.
   </p>
   <p>
    „To je vajce flamengovo,“ zvestoval mi on.
   </p>
   <p>
    „Veru novina pre mňa,“ priznal som sa. „Flamengovho vajca som nevidel ešte.“
   </p>
   <p>
    „To sa vám nedivím. Ja som na týchto stranách pätnásť rokov, schodil som hodne močarísk
         a lagún, ale vajca flamenga tiež som nevidel do týchto čias.“
   </p>
   <p>
    „Čo mi nepoviete?“ zadivil som sa, či azda nepreháňa. „Flamengov vídať práve tu na
         kŕdle.“
   </p>
   <p>
    „Áno, na jednej lagúne belie sa celý breh naďaleko, pri bielom kŕdli máte veľký žltkavý
         fľak: to sú mladé. Mladých je všade mnoho, ale hniezd nevídať.“
   </p>
   <p>
    „A kde budú?“ spytujem sa. „Zašantročené niekde?“
   </p>
   <p>
    „Iste ich robia na najhorších miestach. Niektorí vravia, že ich robia v bralách. Ale ja
         myslím, že je to nie pravda.“
   </p>
   <p>
    „Veru sotva,“ pochyboval som i ja. „Mladé by museli prenášať na vodu, keby ich chceli na
         nej chovať.“
   </p>
   <p>
    „Majú ony hniezdo vo vodách,“ tvrdil on. „I toto vajce bolo na zlom mieste. Vyfúkam ho a
         pošlem do múzea. Platia za ne dobre…“
   </p>
   <p>
    Tu sa zhovorili, čo a ako budeme robiť; vykázali každému miesto. Tu sme sa i rozišli.
         Každý šiel svojou stranou.
   </p>
   <p>
    Jedni sa hneď dali dohora, ta, kde kondory
    <sup>
     [
     <a class="footnote" href="#ftn.id2589773" name="id2589773">
      38
     </a>
     ]
    </sup>
    hniezdia. Mne dnes, ako vždy, dali miesto veľmi pohodlné.
   </p>
   <p>
    Štverať sa dohora nie je ľahko, hoci kone sú privyknuté na tie chodníky. Dali sa s
         veľkou chuťou dohora. Nejeden sa pustil i cvalom, kým ho nezhákla úboč. Miest pohodlnejších
         je veľmi málo, všetko samá strmina, veľmi príkre grúne. Ledva sa dá ísť i krokom; idú
         jazdci namáhave, robia serpentíny, skrúcajú sa tu napravo, tu naľavo. Rovno dohora by sa
         vyštveral hádam len guanako. Kone sa napierajú tuho prednými nohami, krájajú zem ostrím
         kopyta; zem, čo vykopali, šutruje sa a sype nadol.
   </p>
   <p>
    My traja a chlapec štvrtý išli sme už len bokom, prťou, čo ide grúňom. Je prtí hodne,
         jedna nad druhou; my sme si vybrali najnižšiu. Vyše od hodiny cválali sme dosť tuho, neraz
         na samom brehu jazera. Pravda, pleso to nebolo, ale kanál, alebo azda skôr úžina. Pleso nás
         oklamalo; uskočilo nám pred nosom, skrylo sa za vrch a či predhorie, ktoré sa vtislo, kde
         ho bolo najmenej treba.
   </p>
   <p>
    Ale i my sme už zasa v stráni, nie na brehu. Vyšli sme vysoko, temer do polovice. Grúne
         sú tu veru nie úložité, idú príkre dohora. Iste sa nevedia dočkať, aby sa mohli zaodieť
         horou a nad horou korunovať sa múrmi a bralami, z ktorých poniektoré má bielu čiapku. Zato
         naše chodníky a či prte, bárs išli bokmi veľmi strmými, stúpali pomaly do vrchu, inde
         nevystupovali, išli si temer vodorovne. Nám by nebolo najhoršie. Ale sa natíska starosť,
         kde sme, čo sme, menovite čo je pod nami. Pod sebou nevidíme už úboč, ani grúňa. Stojí
         naboku od nás akýsi hrebeň, ale nevedieť, čo bude pod ním. Možno strminy, úplazy alebo
         kiare, ale môžu byť i kolmé steny, bralá a priepadliská. Grúň sa naspodku prehol akosi,
         možno sa prevesil ponad bralo, že visí kamsi nadol.
   </p>
   <p>
    Neistota, keď nevieš, čo je pod tebou, nedá pokoja. Vtisne sa ti predstava, že keby si
         padol, nemal by si kde zastaviť; že môže byť pod tebou stena alebo bralo, ktorým sa letí do
         priepasti.
   </p>
   <p>
    Takým chodníčkom prišli sme na samú čiaru.
   </p>
   <p>
    Čiara, na ktorú sme prišli, nie je ako čiary, ktorými sme inde prechodili.
   </p>
   <p>
    Nech je už akokoľvek, vyšli sme na veľmi peknú polianku. Je dosť rovná, a to je veru
         veľká novina v strmých grúňoch. Nie je priestranná, to je pravda. Kde sa končí, stojí múr,
         temer kolmý, sťa tie hladné múry, čo ukazujú pri niektorých hradbách. Ide od polianky celým
         grúňom dohora, po samý hrebeň, všade temer rovno, bez zákrut. Je to čiara mocná, dôkladná a
         lacná. Podnik na ňu nevynaložil ani centava; nemá čo znášať náklady a útrovy na jej
         poprávanie. Tá sa nevykýva, ani neoslabne. Na dolnej strane polianky je bralo, padá rovno
         do kanála. Pri ňom bude voda iste veľmi hlboká.
   </p>
   <p>
    Naša polianka je vlastne povala na vysokej bašte a bašta je základný uhol a či kameň
         ohromného múru. Postavil sa pred nás, sťaby nám chcel zahradiť cestu. Ide hore celým
         grúňom, od bašty až po hrebeň.
   </p>
   <p>
    „Tu vám je Punta Bandera,“ zvestoval mi gazda.
   </p>
   <p>
    „Toto bralisko tuná?“ spýtal som sa. „Kto mu dal meno, nepochybil.“ Znamená meno Punta
         Bandera — predhorie zástavy.
   </p>
   <p>
    „Veru,“ prisvedčili mi. „Pristala by mu zástava. Len kto jej vsadí stožiar!“
   </p>
   <p>
    Pod braliskom hlboko černela sa voda tesného kanála. Kto nerád hľadí do priepadlísk,
         trasú sa mu nohy, ak sa priblíži ku kraju.
   </p>
   <p>
    „A cez tento múr by sa dalo prejsť?“ spýtal som sa.
   </p>
   <p>
    „Hm, na niektorom mieste možno,“ odpovedali mi. „Ak tam vyššie hádam.“
   </p>
   <p>
    Múr bol všade veľmi scelený, nikde otvoru; ani len výčnelku vstúpiť naň a škriabať sa
         dohora.
   </p>
   <p>
    „Bola by vám azda vôľa prejsť na druhú stranu?“ spytujú sa ma.
   </p>
   <p>
    „Neškodilo by. Vedeli by sme, ako je tam,“ riekol som ja.
   </p>
   <p>
    „Máločo odchodnejšie než tu,“ odpovedá mi jeden.
   </p>
   <p>
    „Horšie,“ vraví gazda. „Chodili i tam poniektorí, ale nie na koni. I tam je strmo,
         bralá. Taďalej jesto hory, ale sú husté a mnoho močiarov. Nebude sa dobre prebíjať cez ne.“
   </p>
   <p>
    „Výhľad je pekný; sme už dosť vysoko, bol by široký na všetky strany, keby nie múr.“
   </p>
   <p>
    „A druhého, čo nezavadzia, iba múr?“ vysmievali sa mi.
   </p>
   <p>
    „Ani mi nespomínajte,“ odpovedal som.
   </p>
   <p>
    Nuž sklamal som sa naozaj. Chcel som vidieť pleso z niektorej strany, aby mal predstavu,
         ako vyzerá, kde je. Povedali mi, že ho vidno na Punta Bandere; prišiel som a videl okrúhlu
         lagúnu, na nej kačice a kajkeny.
   </p>
   <p>
    „Bolo by všetko vidno, keby nie tento vrch, čo je proti nám,“ ukázal som na vrch, čo je
         na druhej strane kanála. Bol som ho videl od okrúhlej lagúny a pochopil, že je to záclona,
         za ktorou sa nám ide skryť pleso. Položil sa, kde ho najmenej treba, do samého plesa, možno
         do prostriedku, kde by bolo hádam najkrajšie. Dohrnul sa zďaleka, kdesi z pevniny za
         plesom. Čo bolo najkrajšie z plesa a jeho okolia, to ostalo za ním. Nám sa dostala slabá
         potecha: úzky kanál, ktorý by temer preskočil, a za ním záclona.
   </p>
   <p>
    „To vám je Punta Avellaneda,“ vysvetľujú mi. Avellaneda je slávne meno v Argentíne. „Ako
         vidíte, je to už nielen predhorie, to vám je celý polostrov.“
   </p>
   <p>
    Nezbývalo nám, ako pozerať na záclonu tam oproti. Nie je ani ona hocijaká. Na nej je
         namaľovaná veľmi zaujímavá krajinka, ktorá zodpovedá tomuto kraju.
   </p>
   <p>
    Je napospol hora, bujná a hustá. Nevidno v nej polian, ani plešín. Aké bučky tam budú, v
         tučnej zemi, ktorá pokrýva štíty ozrutných bralísk, v tej vlahe, čo podchvíľou sa spúšťa z
         neba!
   </p>
   <p>
    Nám na tejto strane usmieva sa slniečko od rána, bez prestania; teraz práve pripeká
         veľmi tuho do grúňov. Tam za kanálom vyskočí, ožiari kraj alebo len jeho kúsok nádherne,
         akosi mimoriadne a zas sa skryje za chmáry. Váľajú sa z tej strany ustavične, šíria sa a
         nížia sťa ohromné periny po nebi. O chvíľu zasa mrholí akosi smutne po celej hore, na
         plešivom temeni metie tuhá chujava. Čím viacej pozeráš, tým viac máš čo vidieť, kraj sa
         mení podchvíľou, zakaždým sa ukazuje v inom rúchu.
   </p>
   <p>
    Hľadeli sme predsa pozrieť ponad náš múr; našli sme miesto, kde bol niečo nižší. Myslím,
         i štverali sme sa naň sťa zvedavé detváky, keď idú pozerať susedovi ponad parkan do dvora.
         Bolo hodno unúvať sa a pozrieť, čo sa to tam robí. Vidíme na pevninu, práve ako z nej
         vyrastá polostrov ozrutnej masy, ako sa hrnie až na miesto, kde výčnelok sa naň položil, čo
         my voláme predhorie Avellaneda. Hľadíme na pevninu, skadiaľ vyrastá práve polostrov, a na
         mieste, kde počne vyrastať, vykrojil sa okrúhly záliv. Má brehy veľmi prístupné, dosť
         úložité. Nie sú strmé ako tieto naše; pri spodku sú trávnaté. Ale trochu vyššie začína sa
         prestierať temný plášť veľkých bukových hôr. Aby nám bolo ešte väčšmi ľúto, že sme na
         druhej strane, že je pred nami voda, cez ktorú nemôžeme brodiť, jagá sa tam teraz akosi
         skvele, sťaby boli ten kraj len toť vyčistili a vymyli. Slniečko pripeká tuho i na ten kút.
         Nemôžeme, ako pozerať na záliv, jeho zelené bujné hory, na ohromné bralá a štíty, ktoré sú
         pokryté večným snehom.
   </p>
   <p>
    „Keby sme mali loď, mohli by sme ta prísť ľahko,“ vravím ja.
   </p>
   <p>
    „Za dve hodiny,“ vraví gazda. „Naspodku budú pekné kampy, hora tiež bude dobrá.“
   </p>
   <p>
    „Bolo by tam držať lichvu,“ vraví druhý spoločník.
   </p>
   <p>
    „Prečo nie i lichvu, ak je hodne veg v hore?“
   </p>
   <p>
    Ale i najbližšie okolie zasluhuje povšimnutia. Sme na bokoch reťaze hôr, čo nám temer
         visia nad hlavou, sťaby nás išli zahrúžiť výškou a veľkosťou. Keď ich porovnáme s
         velikánmi, čo sú na druhej strane okolo zálivu, sú predsa len nepatrné, sťaby dúbrava
         trochu mocnejšia a vyššia, než by mala byť dúbrava.
   </p>
   <p>
    Lúčina, ktorej sme hostia, zarástla mäkkou trávou; nie je to jednotvárna, drsná tráva,
         čo rastie na pampe, ktorá báda, že sa na ňu nevyplatí sadnúť. Kvietia je všade, málokde som
         ho videl toľko na týchto stranách. Veľké žlté ruže, ale bez ružovej vône, sa tu nádherne
         rozkladajú. Nemajú vône, to je pravda, ale nemajú ani bodliakov. Kvitne mnoho akéhosi
         ľadníka, sťaby boli chceli zasiať viky. Zasa akési žlté kvety, čo sa nastýbali na vysoké
         byle, podobajú sa voliemu uchu, iba že jednotlivé kvety sú omnoho väčšie na týchto byliach.
         Veľmi nápadné, že pri poľnom kvietí na týchto stranách prevláda žltá farba. Je skvelá, živá
         a veľmi zlý znak, ak má predstavovať závisť, žiarlivosť, lebo by boli mocné, ak by boli ako
         farby kvietia. Nastala premena flóry. Miesto popolavej jednotvárnosti pampy máme už i
         kvietia. Ale ani tu nemáme pestrosť a rozmanitosť druhov, ako býva na našich grúňoch a
         rúbaniskách, alebo na lúkách a dúbravách. Vidíme dva-tri druhy zastúpené, ktoré sa znášajú
         a žijú dovedna. Chybí vôňa šalvie a materinej dúšky, bzukot včiel a dojedanie osy a
         čmeliakov. Nieto malín a jahôd, a toto miesto veru by bolo ako stvorené, aby na ňom kvitli
         a červeneli sa. Nemali sa iste odkiaľ nasiať.
   </p>
   <p>
    Bol by nevďak žiadať, čo ešte nemôže byť. Sme povďační, že nás ovialo, čo len nachvíľku,
         ovzdušie, ktorým sa tak dobre dýcha, ovzdušie hôr, snehu, čistých vôd.
   </p>
   <p>
    Ale už dolieha húkanie, pokriky, brechot psov. Ktosi napodobňuje brechot, ale poznať
         dobre, že je brechot nie prirodzený. Pohon sa blíži, čo vyšiel odkiaľsi zvysoka, akoby bolo
         nejaké znepokojenie z iných svetov, čo sem nepatria.
   </p>
   <p>
    Naši ľudia nezaháľali ako my; brúsia od rána po grúňoch, potĺkajú sa pod hrebeňmi, po
         kiaroch a jarkoch. My tu máme jarky plytké a nepatrné; tamhore sú hlboké, vyžraté od vôd,
         zavalené skálím a balvanmi. V nich vídať miesta neisté a nespoľahlivé, kde sú trasoviská a
         močiare, niekedy vo veľkých jamách, ktorým by sa nikto nenazdal, že sú to ozajstné vlčie
         jamy pekne pokryté odhora.
   </p>
   <p>
    Nie je veru ľahko a bezpečne jazdiť po týchto chodníkoch, naháňať barance a škopce, lebo
         skáču sťa guanako alebo divá koza. Sotva by si poradil ovčiar a robotník pri babravej
         robote, keby nemal dobrého priateľa a sluhu, čo zaň všetko urobí, huňatého ovčiarskeho psa.
         Sliedi pilne a vytrvale za ubehlíkmi. Ak sa schovajú a pritaja v úkryte, vynájde ich svojím
         obdivuhodným čuchom. Múdrosť, učenlivosť a dôvtip preukazuje služby, ktoré sa nedajú ani
         oceniť. Číta ovčiarovi na očiach vôľu, čaká iba rozkaz, dychčiac ustavične s vyplazeným
         jazykom. Keď mu ho dajú, odbehne a hľadá medzi krovím; vypšiká ukrytých spoza balvanov a z
         krovia, vôbec kde sa utúlia, vedení ovčou prehnanosťou.
   </p>
   <p>
    Samota začína ožívať, hluché ticho sa prerušilo. Bľačanie sa už nesie grúňmi, kŕdliky sa
         spúšťajú odhora, ako vybehli z miest záľuby a bľačia žalostne. Kŕdliky behajú sem a ta,
         snímajú sa so susedmi, čo tiež vybehli zo zátišia. Nieto už pokoja, nezbýva, ako blúdiť
         grúňmi, hľadať úkryt, ak by sa kde našiel naporúdzi. Vidno ubehlíkov chodiť sem a ta, akoby
         bez cieľa a smeru, a predsa majú všetci žiadosť a snahu vyhnúť sa pohonu a mať svätý pokoj.
         Ktosi na koni zjavil sa hore, pod pásmom hory. Cvála prťou ako po rovine, obvyklým cvalom.
   </p>
   <p>
    My zaháľači tiež sadáme na kone. Každý sa berie svojou cestou, halaškovanie prestalo,
         začína sa robota. Jeden podišiel až pod jazdca, druhý bude mať stredný diel grúňa. Mňa
         nechali už len dolu, po dolných prtiach, čo sú hneď nad nábrežím. Je to tá istá cesta, čo
         nás sem doviedla, ale v obrátenom smere. Údel, čo sa mi ušiel, nie je ľahký, ale ani
         zďaleka nie je taký ťažký, ako tých, čo sú nado mnou.
   </p>
   <p>
    Ostatne nemáme robiť nič iného, ako vrátiť sa tou istou cestou, ktorou sme prišli, ale
         so statkom. Už nepôjdeme cvalom, ale iba ak z kroka na krok. Ale i cval sa zíde, cval
         bystrý, keď prichodí zavracať statok, čo bľačí zo všetkých strán. Nájdu sa medzi ním veľmi
         precibrení jednotlivci; vedia uhľadieť čas a miesto, pritaja sa niekde, kým prejdeme, a
         zaostanú. Iní, čo sú smelí, oddelia sa od hŕby a umknú medzi dvoma jazdci, kde nikto
         nepozoruje. Ostanú tiež na chvoste, v kampe vyčistenom a nik ich už nenájde.
   </p>
   <p>
    Malá hŕbka pýta viac. Nové a nové kŕdliky pribehujú k čriede. Krúti sa a bľačí po grúni.
         Dávame si pozor, aby nezabľačala spoza nás. No tie akoby si chceli dávať pozor, málokedy
         zabľačia. Vedia iste, že by sa prezradili. Kŕdliky idú v radoch zo všetkých strán sťa malé
         potôčky a stekajú dovedna.
   </p>
   <p>
    Neposlušné je to stádo. Nezmýšľa, ako uvrznúť medzi mnou a chlapcom; už sa začal rátať
         medzi chlapov, má postať nado mnou, dosť vysoko v grúni. Medzi nami sa hľadia pretískať,
         lebo vlastne kŕdeľ nemá kadiaľ ísť, ak nie našimi prťami. Horné sú nepohodlné i psom a
         nielen jazdcom, čo tadiaľ chodia, zháňajú teda statok nadol. Čo môže, hľadí zaostať, neraz
         i prekradnúť sa nazad a zaostať. Je hodne i kriakov, briežkov a výmolí; v nich ľahko sa
         ukryť a prešmyknúť. Nám škodí veľmi, že ani psa nemáme. Musíme neraz zaobchodiť utečencov
         sami, bočnými cestami a zavrátiť ich do čriedy.
   </p>
   <p>
    Na čriede poznať, že je toto kamp dobrý. Prvej v ňom držali lichvu; pozdejšie vohnali
         doň ovce. Veľmi sa im zapáčilo, privykli a udomácnili sa. Jahňatá sú zdravé, urastené,
         škopy ani teľce. A predsa nie sú to ovce ako na veľkom podniku, alebo vôbec kde inde, kde
         ich pasú na pampe. Tieto sa poguanačili trochu.
   </p>
   <p>
    Pravá vlasť ovciam je pampa. Ovca je na pampe ovca: dobrá, trpezlivá, bojazlivá. Čriedu
         je ľahko zaokrúžiť a zohnať; môžeš ju viesť, kam sa ti páči, s dvoma-troma psami, ak sú
         dobrí. I tam sa môžu zduriť, črieda sa roztrhnúť na dva-tri kŕdle, že každý letí na inú
         stranu. Vie pohľadať, či je kde na košiari oslabený kus ohrady, vkliniť sa medzi drôty,
         otvoriť špáru, ktorú už rozšíria dokonalejšie, že sa cez ňu môže vyprázdniť do rána celý
         košiar. Ale i v tých prípadnostiach ovca je ovca, hoviadko tiché, prosté, bojazlivé. Ľahko
         si s ňou poradiť, ak máš súcosti a skúsenosti, ak sa držíš dobrých vzorov pri robote. V
         strmých grúňoch, v susedstve hôr, ovca sa pokazí, odrodí sa. Nadíde ju ctižiadosť a hľadí
         sa premeniť v guanaka. Len ako vedia trieliť jahňatá, ako skáču škopce! Dopadne na štyri
         nohy, skáče hupkom po hocijakej pôde. Myslel bys’, že ide zlomiť väzy, ale mu nebude nič.
   </p>
   <p>
    Statok sme vyhnali veľmi pekný a zdravý, pekný majiteľovi i mäsiarovi. Úbohý ovčiar už
         sotva ho pochváli, lebo on musí za ním krky lámať po týchto strminách.
   </p>
   <p>
    Bolo slnce nad samými štítmi, keď sme prišli na peknú poľanu, kde je podnik, z ktorého
         sme sa boli vybrali dnes ráno na túto robotu. Dohnali sme čriedu asi osemtisíc kusov. Boli
         sme pokrytí prachom ako vždy, keď sa narába s čriedou. Prácu, aspoň hlavnú, sme urobili,
         kampy sme vyčistili.
   </p>
   <p>
    Gauči, čo sa potĺkali tamhore celý deň, boli ustatí. Ich kone mali tiež dosť zábavy,
         ledva sa vlečú k dlhej žŕdke pred domom. Zaslúžia niekoľko dní odpočinku na paši.
   </p>
   <p>
    Jeden kôň bol zablatený celý; chrbát mal oblepený pagáčmi blata. Malvínske sedlo, čo mal
         na sebe, sa prelomilo vo dva kusy. Jeho jazdec tiež nevyzeral najlepší, celý bok mal
         zablatený.
   </p>
   <p>
    „Hola, čo nového?“ spytujú sa ho ostatní, keď prikvitol pred podnik.
   </p>
   <p>
    „Azda vidíte, čo nového,“ odvrkol, priväzujúc koňa o žŕdku.
   </p>
   <p>
    „Bol si až po uši, nech som dobrý,“ smeje sa mu priateľ.
   </p>
   <p>
    „Iste v jarku, čo je pod bralom, tam rovno,“ ukazoval pán správca podniku.
   </p>
   <p>
    Vyšiel tiež prizerať sa na koňa.
   </p>
   <p>
    „Falošný je to jarok, aby ho čerti odniesli!“ zvolal konečne gauč. „Práve ten pod tou
         skalou, čo ukazujete. Nevyzerá takto najhoršie. Ale čo je dnu!“
   </p>
   <p>
    „Hej, veru,“ zvolal pán správca. „Nepoznať ničoho na pohľad. Ja som sa tiež raz vtrepal,
         ledva som vyšiel.“
   </p>
   <p>
    „Vtrepal sa hneď po brucho,“ vysvetľuje gauč. „Ja som sa zhodil, a hľa, ako som sa
         doriadil. Kôň sa hádzal veľmi, vyvalil sa. Šťastie, že som mal ohlávku v ruke. Bol by sa
         tam utopil.“
   </p>
   <p>
    „Sedlo je vo dva kusy,“ smejú sa chlapi. „Čo si nevolal, boli by sme ťa ťahali.“
   </p>
   <p>
    Taký osud potkal i kráľa Ľudovíta Jagellona po Moháči;
    <sup>
     [
     <a class="footnote" href="#ftn.id2590467" name="id2590467">
      39
     </a>
     ]
    </sup>
    úbohý kráľ nebol iste jazdec taký súci a obhoditý ako náš gauč. Bol v brnení, a
         nie v jednoduchej ľahkej blúze, nemal slobody pohybov. Gauč, keď vyšiel z bahna, nenechal
         koňa v blate. Vytiahol ho za ohlávku na tvrdo.
   </p>
   <p>
    Keď sme sa vracali o krátky čas na veľký podnik pri okrúhlej lagúne, som sa pripojil k
         Manuelovi.
   </p>
   <p>
    „Ja by som vám niečo povedal,“ začal som okolkovať, „ale nechcel by, aby to kto vedel.“
   </p>
   <p>
    „Hm,“ zarazil sa Manuel. „Azda sa vám niečo stalo?“
   </p>
   <p>
    „Veru nie som cele istý, či som si obzrel, čo by bol mal obzrieť. Boli ste vy na Punta
         Bandera niekedy?“
   </p>
   <p>
    „Kde sú domy veľmi často, niekedy i každý týždeň,“ odpovedá on.
   </p>
   <p>
    „A na Punte?“
   </p>
   <p>
    „Bol som dva-tri razy.“
   </p>
   <p>
    „Probovali ste ísť za Puntu?“
   </p>
   <p>
    „Nebolo príhody, pane, nemal som čo hľadať.“
   </p>
   <p>
    „Ani za cerro Buenos Aires?“ spýtal som sa ho.
   </p>
   <p>
    „Bol som hľadať junce. Nie je dobrá cesta cez hrebene, a tadiaľto ešte horšia.“
   </p>
   <p>
    „Máte i tam junce?“ zadivil som sa.
   </p>
   <p>
    „Statok zabehne, prichodí sa poobzerať niekedy.“
   </p>
   <p>
    „Ďaleko ste zašli?“
   </p>
   <p>
    „Veru nieto ako. V hore sú niekde chodníčky, ale tie sú od jeleňov. Junce som nikde
         nenašiel.“
   </p>
   <p>
    „Poza cerro Buenos Aires neprešiel niekto krížom naokolo?“
   </p>
   <p>
    „Hm, veru som nepočul nič takého.“
   </p>
   <p>
    „Boli ste na Avellanede?“
   </p>
   <p>
    „Raz a či dva razy.“
   </p>
   <p>
    „Tiež ste hľadali junce?“
   </p>
   <p>
    „Pozeral som, aká je hora.“
   </p>
   <p>
    „Chceli ste rúbať?“
   </p>
   <p>
    „Nuž bolo by čo. Nájde sa klátov pekných, všetko jeden do druhého. Ale ja som pozeral,
         či je súca pre statok.“
   </p>
   <p>
    „A bola by súca?“
   </p>
   <p>
    „Veľmi by nestučnel.“
   </p>
   <p>
    „Je tam jeden záliv, kde vychodí polostrov.“
   </p>
   <p>
    „Na Avellanede, čo ho vidno z Punty?“
   </p>
   <p>
    „Áno. Boli ste tam?“
   </p>
   <p>
    „Ta chodieval bývalý pán, ale na člne.“
   </p>
   <p>
    „Nedalo by sa ísť z Punty Avellanedy?“
   </p>
   <p>
    „Ja myslím, že by sa natrápil, kto by chcel prejsť. Sú všade husté hory. Lepšie je v
         člne. Ale dujú vetry. Ak je čln malý, netrúfal by si. Bývalý pán sa nebál. Chodieval na
         jelene a na levy.“
   </p>
   <p>
    „To bol veľmi smelý človek,“ riekol som ja.
   </p>
   <p>
    „Smelý a na plese sa nebál v malom člne, čo mal na podniku. Mohol ho niesť vo dvoch
         kusoch, bol z plátna, ale dobrého. Neprepúšťalo.“
   </p>
   <p>
    „Na tom chodil po plese?“
   </p>
   <p>
    „Veru na takom. Bol námorník chýrny…“
   </p>
   <p>
    Majiteľ veľkého podniku preskúmal iste všetko, na čo sme sa my dnes dívali iba zďaleka.
   </p>
   <p>
    Črieda ostala v košiaroch cez noc; na druhý deň prešla tesnou uličkou. Čítali kusy dvaja
         znalci odrazu; každá stránka mala svojho, aby sčítanie vyšlo lepšie. Čítanie hláv je
         ozajstná veda. Vyhľadáva sa pozornosť, rýchlosť a sústredenie ducha. Máloktorý počtársky
         výkon, čo i zložitejší, nenapína ako tento. Vykonáva sa na predmete pohyblivom. Kto je
         roztržitý, zmýli sa odrazu a omyl sa nemôže napraviť; podbehujú druhé predmety, ktoré tiež
         treba čítať. Po tejto robote, kto ju konal dlhšie, hlava ostane ako prázdna; znalec
         potrebuje odpočinku, aby sa trochu spamätal. Medzi kusy zarátali kone i psov, čo patria
         podniku. Za každý kus bola tá istá cena.
   </p>
   <p>
    Hmotný výsledok tejto práce bol dobrý. Kupovateľ dostal pekné kampy a pekné stádo;
         predavač dostal peknú sumu nacionálov. Stránky si vymenili poistenky za ujednanú sumu.
         Podnik prešiel do iných rúk so znakmi, so všetkými spismi a výkazmi.
   </p>
   <p>
    Obe stránky boli veľmi spokojné s obchodom, čo urobili, a mohli považovať dnešnú robotu
         za vydarenú.
   </p>
   <p>
    Ja som sa vracal trochu neuspokojený a sklamaný. Strávili sme deň veľmi dobre a bol som
         vo veľmi dobrej spoločnosti. Ale to, kvôli čomu som vlastne šiel, neukázalo sa mi. Ukrylo
         sa kdesi za Avellanedou a či za vrchmi Buenos Aires.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2589127" name="ftn.id2589127">
        36
       </a>
       ]
      </sup>
      <span class="emphasis">
       <em>
        rodeo
       </em>
      </span>
      (špan.) — krotenie koní
     </p>
    </div>
    <div class="footnote">
     <p>
      <sup>
       [
       <a class="para" href="#id2589574" name="ftn.id2589574">
        37
       </a>
       ]
      </sup>
      <span class="emphasis">
       <em>
        banduria
       </em>
      </span>
      (špan.) — americký červený ibis
     </p>
    </div>
    <div class="footnote">
     <p>
      <sup>
       [
       <a class="para" href="#id2589773" name="ftn.id2589773">
        38
       </a>
       ]
      </sup>
      <span class="emphasis">
       <em>
        kondor
       </em>
      </span>
      (zo špan. cóndor) — juhoamerický vták kondor kráľovský
               (lat. Gypagus papa), má pestro sfarbené perie a červené bradavičnaté výrastky okolo
               zobáka a na krku. Živí sa zdochlinami.
     </p>
    </div>
    <div class="footnote">
     <p>
      <sup>
       [
       <a class="para" href="#id2590467" name="ftn.id2590467">
        39
       </a>
       ]
      </sup>
      <span class="emphasis">
       <em>
        Ľudovít Jagellona po Moháči
       </em>
      </span>
      — Ľudovít II. (1506 — 1526), bol
               slabý panovník. Za jeho vlády prebiehali v Uhorsku časté boje so šľachtou, preto i
               Turci mohli víťazne postupovať. Pri Moháči (29. VIII. 1526) bol osudný bo], kde
               Ľudovít II. pri útoku padol do potoka Čele a utopil sa.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2590714">
       </a>
       7. Tiež ďaleká cesta a čo na nej bolo
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vybrali sme sa piati na túto cestu; bolo to akosi počiatkom januára, keď bývajú
         najkrajšie, najdlhšie dni. Boli sme gazda, pán správca, chlapec a my dvaja, čo sme hostia
         na podniku.
   </p>
   <p>
    Pán správca mal poprezerať práce, čo práve robili v tom odseku kampa. Gazda mal tiež
         čosi prezerať a priviesť niektoré záležitosti do poriadku; my ostatní sme sa pripojili, že
         sa trochu prejdeme a skúsime sveta.
   </p>
   <p>
    Pán správca mi vybral do cesty veľmi dobrého koňa. Tiež bol sivko, ale mladý. Nezačal
         šedivieť ako ten druhý: najprv okolo pysku, potom po celom tele po troche, kým sa mu
         nepremenila farba temer od oceľovej na cele bielu, tak ako pribúdalo rôčkov. Druhý sivko,
         chudák, čo som bol kedysi urobil prvú cestu na ňom, tuším hneď z príchodu na tieto strany,
         bol vtedy dávno prestal sa potkýnať. Ani tento nebol veľký, ale kĺby v nohách boli mu
         pružné a pevné. Nestávalo sa mu, aby sa potkýnal v ceste, ako prvému; mal tú chybu, ešte
         keď som prvý raz sedel na ňom, už sa nenapravila, skorej rástla, ako rástli rôčky.
   </p>
   <p>
    Slnce ešte nepripekalo, keď sme sa pohli, ale deň bol jasný a leto v svojom práve. Cesta
         bola veľmi krásna. Cerro Buenos Aires sprava bolo na úslní, slnce doň už tuho pražilo;
         cerro Frias nám naľavo bolo z našej strany ešte skoro cele v tôni. Poberali sme sa veselo
         pampou, ona tiež bola svieža a ako vysmiata.
   </p>
   <p>
    Prešli sme pred dolinou, dolu ktorou sa valí rio Mitre. Zasa je dnes nepatrný, ale
         veselý a bystrý. Na mieste, kde vkročil na pampu, začína byť vážnejší, lebo sa nerúti
         ozlomkrky ako tam vyššie; postavili poriadny most povrazový, čo visí nad ním bez pilierov.
         Vystavili ho po tieto roky, aby statok mal kde prechodiť v zime, najmä na jar, a nemusel sa
         hádzať do nebezpečného potoka. Môžu ho prevádzať ihneď po kúpeli, nemusia sa báť, že mu
         voda odnesie lieky a zmarí celú robotu. Nuž hodne sa tu popremieňalo od tých čias, čo som
         šiel prvý raz tadiaľto. Ani pampa nezaostáva; ide za pokrokom akokoľvek mestá.
   </p>
   <p>
    Prešli sme trankerou, ktorá je tiež nová. Vystavili ju, že sa otvára pohodlnejšie a
         zatvára. Čiara je hraničná medzi oboma veľkými podnikmi. Statok sa nemôže tak ľahko miešať,
         ako bývalo kedysi.
   </p>
   <p>
    Pustili sme sa cestou popri riedkej hore, čo je na brehoch Mitre a vyzerá zďaleka ako
         Klecenec, bohatý ovocím.
   </p>
   <p>
    Predošlé razy, keď sme chodievali na osamelý podnik, zvlášte ak sme boli na koni, dávali
         sme sa zrazu trankerou naľavo a chodili rovno pampou temer v rovnej čiare, držiac sa
         poľných chodníkov. Teraz sa držíme cesty, ide popri brehu rieky, ktorá je už veľmi dobrá a
         vychodená. Vychodili ju nie tak karrety a sulky, ako autá, ktoré na nej často vídať.
         Nadišla premena vo všetkom v ostatné časy, menovite v premávke. Cestujeme najviac autami i
         na týchto stranách. Touto cestou prebehuje auto skoro každý deň na osamelý podnik.
   </p>
   <p>
    Na jednom mieste cesta sa delí: naľavo ide dobrá, vychodená; odviedla by nás na osamelý
         podnik a jeho susedstvo; druhá sa dáva vpravo, je dosť hrbolatá a zanedbaná. Patrí ešte k
         predošlým časom, autá ju neznesvätili ešte. Odrazili sme sa i my na ňu, hoci vidíme, že nie
         je najlepšia. My ju beztoho necítime, majú s ňou do činenia naše kone.
   </p>
   <p>
    Cesta vedie horičkou, ale iba kým príde k potoku, ktorý je na niekoľko krokov od hlavnej
         cesty. Povozov tu málo prejde do roka; najviac chodí po nej statok, čo preháňajú brodom.
         Niekedy sa hádam zjaví i karreta, keď ide napríklad po drevo. Ale i tých sa poodváža málo
         stadiaľto, inde sa ich nájde viacej a na pohodlnejších miestach.
   </p>
   <p>
    Na brode nesiaha voda koňom ani do kolena a potom nie je ani široký. V odmäky a dažde
         bude tadiaľto čosi ťažšie, voda je dosť prudká, ale nebezpečia nebude ani v najhoršie časy,
         keď je potok najväčší. Voda sa má kde rozlievať, brehy sú všade plytké, podkopaných miest
         nieto. Pôda je pevná, zanesená kamením, ale balvanov nieto. V lete je prechodiť pekne a
         príjemne. Priechod je na peknom mieste, v hôrke; voda je dobrá a čistá; statok sa jej rád
         napije.
   </p>
   <p>
    Na tomto potoku je ešte druhý brod, možno krajší, nie je ďaleko odtiaľto, pri samom
         plese.
   </p>
   <p>
    Stromy sú zakrpatené, hrčavé, ošarpané. Iste ich neteší v nížinách; hádam sa im nevodí
         dobre, lebo sú naporúdzi, alebo ľutujú, že ich je málo. Podobajú sa starým jabloniam, čo sa
         vyrodili a chystajú sa vypriahnuť. Veru tak, Klecenec zblízka je celkom inakší, než sa
         ukazuje zďaleka.
   </p>
   <p>
    Na druhom brehu, hneď neďaleko, je domec ovčiarov. Ani sme sa nestavili v ňom. Ovčiara
         nebolo doma. Vyšli sme strmým briežkom, čo je nad domom; otvorila sa nám pekná roveň, čo sa
         prestiera až do úpätia hôr. Na nej je konský korral s utlačenou zemou; iste korral ovčiara,
         ako vidno, je veľmi v úžitku, ovčiar má istú neodvislosť, lebo mu dali domec i tropillu
         koní; žije si na brehu potoka a pod horami pokojne na zdravom povetrí, ako mucha v kyseli.
   </p>
   <p>
    Tu už akoby ťa ovial iný vzduch. Nie je to zádumčivé ovzdušie pampy, ale čisté povetrie
         hory. Hora nie je patagónska, hustá, nepreniknuteľná, podobá sa viac horám našich krajov.
         Stromy sú preriedené, stoja osebe a pre seba. Nevidno húšťav, kde i hovädá môžu ledva
         prejsť. Kusy hory zamieňajú sa polienkami, sťaby to bola prechádzka alejami parku. Na
         poliankach nerastie tráva pampy, šedivožltkastá a v chlpoch, ale vysoká, kvetnatá tráva sťa
         niekde v intraviláne, hoc i nie je tráva s rascou a materinou dúškou.
   </p>
   <p>
    Alejami sme sa spustili na nížinu, leží na nej čistina v peknej hore, mladej a dosť
         bujnej. Bol kedysi hostinec pri hore, ale ho rozbúrali, alebo skôr rozobrali. Materiál
         odniesli niekam, ostali iba akési trámiky a niekoľko pokrkvaných zinkových plôch. Hostinca
         už niet, rozniesli ho; ale na kraji čistiny je osamelý buk, veľmi zelený a bujný, pod ním
         záhradôčka, ohradená bielymi šteblinami, temer novými ešte. V záhradke je osamelý hrob
         bývalého hostinského. Prišiel o život na tomto mieste v mladom veku, ani nevedieť prečo.
         Skrsla hádka pre akúsi pletku, iste nie pre zásadné veci. Najskôr otázka hraníc: ako inde
         medzi štátmi, tu medzi podnikmi. Možno hádka pre inú takú vec. V Patagónii je ľudí málo,
         prichodí cválať hodiny, kým stretneš človeka, a ich záujmy sa predsa stretávajú a zrážajú
         tuho, najviac pre kampy, kusy vegy, ohradu alebo nezatvorenú trankeru.
   </p>
   <p>
    A už sme na úpätí cerra Buenos Aires, vrchov, čo i tu tvoria súvislú reťaz. Je to skôr
         dlhý vrch, ktorého hrebeň má zuby oddelené, ktoré tiež nie sú jednaké. Poniektorý stojí sám
         osebe, sťaby susedné zuby boli vypadli a hrebeň bol ostal štrbavý. Iný zas vyčnieva nad
         susedov. Na miestach idú dolu vrchom jarky, inde kiare a výmole. Vrch je akoby zložený
         alebo zlepený z mnohých vrchov, jeden pri druhom a nie najlepšie urovnaných. Kde sú
         popriliepané jeden k druhému, robia sa jarky a priehlbiny, čo bežia zhora nadol, sťa na
         buchtách, čo ich vyňali z ťapše, prilepené jedna o druhú.
   </p>
   <p>
    Keď sme prišli na nižný brod potoka, boli sme pri lese. Ono sa sem ani neunúvalo pre
         iné, iba preto, aby si odnieslo Rio Mitre. Len čo si ho zobralo do náručia, zastalo,
         nepohlo sa ani na krok. Aby ho nenadišla vôľa dať sa na ďalšie dobrodružstvá, zapratalo si
         cestu hrádzou, čo si samo vymyslelo a vystavilo. Hrádza je zo štrku a jemného piesku, do
         ktorého sa boria nohy sťa do popola.
   </p>
   <p>
    Reťaz vrchov sa tiež nalomila na tomto mieste. Obrátila sa odrazu na západ. Obrat
         urobila prudko, temer pod pravým uhlom, máločo inakšie, ako nad okrúhlou lagúnou, čo je na
         Punta Bandera. I tam sa zlomila, obrátiac sa tiež takto na západ. Nový smer zadrží dosť
         dlho, ako uvidíme, ak nás neomrzia tieto chodníky a nevrátime sa radšej z kratšej cesty,
         odkiaľ sme prišli.
   </p>
   <p>
    Naľavo nám nepadá naša pampa. Miesto nej sa rozkladá rukáv plesa, ktorý si vzal hrdé
         meno Lago rico. Už či je toľme bohaté, neviem, do pokladnice mu nikto nešiel pozerať. Ale
         by ho bola škoda zas podceňovať. Nie je to veru nepatrný pás vody; tak sa ukazuje, keď naň
         pozeráme zďaleka, z pampy, alebo od osamelého podniku. Táto čiastka plesa je taká dôležitá
         ako ktorákoľvek iná. Sám cerro Buenos Aires uznal jej dôležitosť; sotvaže k nej prišiel,
         zmiatol sa; zabudol, kde sa vybral a o čo ide, ale sa rúče skrútil, aby mu bolo pri nej
         ostať. Rozložil sa tak, aby mu pleso močilo nohy a on sa v ňom nazeral sťa v zrkadle. Rukáv
         plesa je iba rukáv, ale dlhší a širší než na ktoromkoľvek oplecku. Taký priestranný nebol
         ani rukáv na širici, čo nosievali v tých časoch furmani, keď išli do cesty a mohli v ňom
         odniesť merindu, že mohla vystačiť sem a ta na štyri i viac dní, keď ho zaviazali motúzom
         na konci. Tento tu je taký, že keby sa pridalo, ľahko by sa doň spratal celý chotár
         zábrežský a gaceľovský.
   </p>
   <p>
    Náš chodník sa vyštveral dosť vysoko do grúňa; nie div, že stadiaľto mnohé veci inakšie
         sa nám ukazujú, než keď sme hľadeli na ne z pampy. Pampa, čo sa rada ukazuje ohromná až hen
         do nekonečna, stadiaľto sa uľahla. Briežky sú nižšie; údolia plytkejšie. Narovnali sa
         akosi; lagúny sú malé, dosť smiešne, sťa močidlo. Vŕšok osamelý, čo je nad osamelým
         podnikom, a vyzerá ako klobúk cukru, ani sa nedá rozoznať. Prilepil sa v stráň, tú, čo sme
         sa hore ňou škriabali, keď sme išli do horných kampov. Čo sa nám tam zdalo veľkým a
         dôležitým, odtiaľto je dosť malé a scvrknuté. Osamelý podnik ukazuje sa tiež ako
         malichernosť, sťa tie domce, čo sme deti kedysi stavali kdekoľvek v prachu zo šiestich nie
         veľmi veľkých íverkov.
   </p>
   <p>
    Grúne sa nám na miestach uľahnú, ideme po nich pohodlne; na iných sa naklonia tuho, že
         chodník, ba ani prsť nemá sa na čo prilepiť; musí zísť až dolu na úpätie, na samý breh
         plesa. Na iných miestach chodník podíde vysoko, temer pod samé pásmo hory. Dolunižšie by mu
         boli bahná a trasoviská, cez ktoré by sa nesladilo chodiť. Na miestach sa chodník odvážil
         vojsť do samej hory a sotva by sa z nej vyplietol, keby neboli urobili priesek; výhon takej
         šírky, že jazdíme po ňom všetci v jednom rade a nechýba nám miesta.
   </p>
   <p>
    Výhon je veľká poľahoba v hore pre statok, že môže prechodiť v kŕdli, bez prekážky.
         Väčšia je poľahoba pre tých, čo statok preháňajú. Ale čert nespí, statok by sa z tej cesty
         hodil do húšťavy, lebo hľadá všade špáry a priechody. Ale tu na kraje pohádzali stromy, čo
         postínali, keď robili výsek. Tam ležia i so všetkou haluzinou, spravili plot hustý a
         parohatý. Sotva by prešla mačka, nie to škopec alebo nemotorný baran. Majiteľ hľadá spôsob,
         ako by zatvoril hory, lebo ovce by mu do nich vďačne poutekali. Ak sa ktorá zatára do nej,
         je ovca stratená. Nedá sa už z nej vypoďkať, ani mu neoddá vlnu, ani potomstvo na značenie.
         Zdivie úplne, ak nevyjde navnivoč od prašiny alebo od leona.
   </p>
   <p>
    Niekde sa chodníky rozchádzajú vo všetkých smeroch, chodníky, čo si urobil sám statok.
         Radím ti, nezaostávaj od druhých, čo ženú popredku; oni sa v nich lepšie vyznajú. Dávaj si
         pozor a bedli, kadiaľ ideš; vtrepeš sa do močariska, nebudeš vedieť ako, ako som vbehol doň
         ja, pustiac sa zlým chodníkom. Nebol by vyšiel, keby nie kôň. Nedal sa nahnať do
         trasoviska, obrátil a pohľadal si sám lepší chodník a vyšiel, kde už bolo sucho.
   </p>
   <p>
    Hora je tu všade pekná. Buky sa nepozohýnali, vypínajú sa dorovna sťa sviece a idú
         vysoko. Niektoré sú ohromné kláty, výšky ako ktorákoľvek jedľa. Koruny sa spoprepletali,
         spravili si hustú, mohutnú klenbu. Nenašli sme obvyklú patagónskú tichosť. Ozýva sa
         neprestajný škrek, že ti v ušiach zalieha. Robia ho patagónski papagáji, ktorých tu
         preletujú kŕdle, v každom stá týchto škrekľavých vtákov.
   </p>
   <p>
    Hlas má taký ostrý, že škrek kajkeny zdá sa ti melodickým. Je to vták malý, menší od
         vrany alebo straky, je zelený; škrečí jednostaj, ani by ho na nože brali. Poletuje v kŕdli
         z miesta na miesto, nikdy naďaleko, ale vždy bez cieľa a osohu. Keď strelíš do kŕdľa,
         vyletí s hrozným škrekom, obráti sa sem, zas tam sťa korheľ, keď sa tacká a zošíva ulice, o
         chvíľu sadne skoro na to isté miesto, skadiaľ vyletel. Ty môžeš sedieť a čakať, kým sa
         vráti, strieľať i do zajtra, ak sa ti tá vec toľme páči.
   </p>
   <p>
    Nemôže sa povedať, že by to bol vták celkom hlúpy. Naučí sa hovoriť ľahko, niekoľko slov
         obyčajne. Svoj výrok potom už neprestajne opakuje. Ale prečo nie? I medzi múdrymi vídať ich
         tu i tu, veru vídať, čo vychytia tú alebo onú frázu a idú s ňou potom už dosť obstojne
         tržišťom života. Predávajú ju ustavične, a hlúpy, kto kúpi. Považujú sa za veľmi súcich a
         potrebných ľudí; a skutočne sú nielen rozumní, ale i zruční, lebo vedia nájsť na svoj tovar
         odbyt.
   </p>
   <p>
    Papagájik tento, loro, lorito, ako ho tu volajú, padá ľahko do zajatia; v zajatí si
         nezúfa, privykne veľmi chytro novým pomerom. Naučí sa svoju frázu alebo pesničku. Vídať ho
         po domoch v kampe a i v mestách, šukajúc po kútoch na svojich skrivených nohách. Pletie sa
         ľuďom popod nohy veľmi ťarbavým krokom. Ohnuté pazúry nie sú na chôdzu po rovine a
         zavadzajú pri chodení, skoro ako gaučom ich ostrohy, keby sa v nich dali na prirodzenú
         chôdzu. Pripučiť ho nepripučíš. Tak nesmierne zaškrečí pri každom tvojom kroku, že už
         nevdojak ani nerobíš iné, ako bedlíš, aby si ho nepripučil.
   </p>
   <p>
    Sú dva druhy týchto vtáčkov. Druhý je čosi väčší, ale tiež zelený. Nieto na ňom nádhery
         peria, akú vídať na ich bratoch a bratancoch z pralesov Brazílie. Brazílsky nenie taký
         výrečný ako nepatrný patagónsky; málo hovorí, iba čo sa skrúca a obracia v klietke, vyvádza
         na pántiku všakové výkony; je ustavične, čo sa mu dáva, a pýši sa nádherou svojho peria.
   </p>
   <p>
    Tu sme natrafili na spoločnosť robotníkov, čo ťahajú čiaru v tomto kampe. Pôjde od plesa
         až dohora, kde sa počína pás hory. Robota nie je ťažká; materiál je naporúdzi, dreva nájdeš
         všade na kolíky a štebliny. Drôt je prihotovený, skrútený do vencov.
   </p>
   <p>
    Zostúpili sme a pozdravili ľudí.
   </p>
   <p>
    „Čo nového?“ spytuje sa gazda.
   </p>
   <p>
    „Nič takého,“ odpovedajú oni.
   </p>
   <p>
    Prezerá hŕbu kolíkov, naukladaných do stôsu. Niektorý na priereze má stržeň červenkastý.
   </p>
   <p>
    „Načo beriete nahnité?“ vytýka im. „Hory dosť, vyberajte zdravé.“
   </p>
   <p>
    „Nič im nebude; že sú červenkasté, zato nie sú nahnité,“ vysvetľuje prvák. „Taká je
         farba.“
   </p>
   <p>
    „Neverím ja farbe, vyberajte vy ich biele.“ Boli i štebliny nahotovené, čo hrubšie
         rozkálali napoly. Poťažkal ich a odhodil. „Mokré ešte. Bolo ich prihotoviť prvej, aby
         uschli. Viete, čo urobia klamričky v mokrom dreve?“
   </p>
   <p>
    „Pravdaže sa vykývajú a vypadnú,“ odpovedá prvák. „Ale týmto nebude nič. Majú kedy
         vyschnúť.“
   </p>
   <p>
    „Lepšie, keď sú suché celkom,“ dohovára gazda. „Nekálajte ich veľmi, rozkálané
         netrvajú.“
   </p>
   <p>
    „Tieto budú trvať,“ ubezpečuje prvák. „Drevo je ako kremeň.“
   </p>
   <p>
    „Kdeby nie!“ pochvaľuje gazda. „Máte kde rúbať, hora je pod nosom. Máte peknú zmluvu.
         Zarobíte groší.“
   </p>
   <p>
    Pracujú na svoju päsť, plat majú od metra hotového plota. Kolíky prevŕtali, dierami budú
         preťahovať drôt. Na štebliny ho budú pribíjať klamričkami. Hodne kolíkov je už povsádzaných
         do zeme. Pán správca ide od jedného k druhému, probuje, či sa nekýva. I gazda ich drmá, ale
         ako vidno, ani jeden sa nekníše.
   </p>
   <p>
    „Nech ho len vykníše, kto je chlap,“ poznamenal prvák.
   </p>
   <p>
    „A časom sa predsa vykníše,“ odpovedá gazda.
   </p>
   <p>
    „Čas vykníše všetko, pane,“ poznamenal prvák. „Vyvalí i nás.“
   </p>
   <p>
    „Hm, viem ja, že nás to neminie. Ale keď sa vsadia dobre, viac trvajú.“
   </p>
   <p>
    „Veď ich osádzame. A vidíte, nie je ľahko všade. Na miestach ani čakan nechytá. Chytáme
         sa i šťangy,“ ukázal na železnú šťangu, priostrenú naspodku. „Veru, prechodí živé bralo.“
   </p>
   <p>
    „No, nie je tak zle. Tu je zem ešte hlboká. Tam vyššie skorej. Ale nemáte škody; dobrý
         ste si vyjednali kontrakt.“
   </p>
   <p>
    „Každý by nedbal zarobiť,“ odpovedá prvák.
   </p>
   <p>
    „A kliešte sú dobré?“ spýtal sa, prezerajúc spravu, ktorou sa naťahuje drôt.
   </p>
   <p>
    „Nepoznať im chyby.“
   </p>
   <p>
    „Hľaďte ho natiahnuť ako svedčí, aby nelengal.“
   </p>
   <p>
    „Už ho len ponaťahujeme.“
   </p>
   <p>
    Prešli sme pred šiator, v ktorom spoločnosť býva. Iste v ňom len spávajú; po zemi vidno
         postlanie s pokrývkami guanakovými. Pred šiatrom je oheň, na ňom visí kotlík, v ktorom sa
         čosi varí. Pri šiatri visí viac od polovice odretého škopca.
   </p>
   <p>
    „Čo varíte?“ pýta sa gazda.
   </p>
   <p>
    „Polievku,“ odpovedá prvák.
   </p>
   <p>
    Gazda sa usmial. „Azda z baraniny?“ spýtal sa.
   </p>
   <p>
    „Kuraciny nám nedávajú.“
   </p>
   <p>
    „Veď už!“ uznáva gazda. „Baranina nie je dobrá? Bude dosť tučná,“ obrátil ho, aby bolo
         vidno škopca zdnuka.
   </p>
   <p>
    Belela sa hrubá perina loja popri chrbtovine.
   </p>
   <p>
    „Nemôžeme sa žalovať,“ odpovedá prvák.
   </p>
   <p>
    „Neprije sa vám tri razy každý deň?“ vypytuje sa gazda.
   </p>
   <p>
    „Robotník musí zjesť niečo dôkladnejšie. Pracujeme tuho a tu troví dobre.“
   </p>
   <p>
    „Zajedzte si vy, zajedzte. Nikto vám nekráti. A či azda vám čo riekli na podniku?“
   </p>
   <p>
    „Azda že jedia málo chleba a strovy skoro nič,“ zamiešal sa pán správca.
   </p>
   <p>
    „Všade do robotníkov, aby jedli viac strovy,“ vyhúda prvák. „A vieme, robotníci
         najradšej mäso.“
   </p>
   <p>
    Bol to predmet šteklivý trochu. Spoločnosť robotníkov si vyjednala mäsa zdarma, koľko ho
         bude potrebovať. Za múku, kávu, strovu, vôbec za ostatné potraviny, čo vezme na podniku,
         musela platiť, hoc nie cenu vysokú, ale predsa len cenu. Tak sa stáva, že strovy sa míňa
         málo. Niekedy ani nesolia.
   </p>
   <p>
    „Každý je, ako mu chutí lepšie. Už vieme, kým robíte okolo ohrád, že sa nedáte na
         vegetariánstvo,“ usmial sa gazda. „Ja som tiež jedával najviac mäso, keď som ohrádzal.
         Zajedzte si i vy, keď vám chutí. Mäsa nebude chýbať.“
   </p>
   <p>
    Mali sme už sadať, keď sa gazda obrátil k prvákovi.
   </p>
   <p>
    „A v nedeľu sa idete takto zabaviť?“
   </p>
   <p>
    „Verte mi, málokedy,“ odpovedá on. „Nevyplatí sa po hostincoch chodiť. Groš sa zíde
         doma.“
   </p>
   <p>
    „To je i najlepšie. Nato robíme, aby sme domov nešli naprázdno. Gazdujte si, odnesiete
         si pekný groš.“
   </p>
   <p>
    A skutočne, keď sa vec vezme vo všeobecnosti, povedal by som, že blahobyt a celý pokrok
         Patagónie skrsol z ohrádzania. Nie preto, že je ohrada hlavnou podmienkou zdarnej práce na
         podniku, ale pre peniaze, čo zarábajú na ohrádzaní. Robotník, ktorý mal niekoľko ráz
         výhodnú zmluvu, príde k prvému kapitáliku. So zárobčekom sa začne púšťať do iných,
         výnosnejších obchodov, ktoré nejednému dopomohli k blahobytu a šťastiu.
   </p>
   <p>
    Sadli sme na kone a nechali spoločnosť, nech si varí polievku a pokračuje v robote. V
         nejednej priehlbine tamhore pod hrebeňom belie sa biela záplata snehu. Na miestach i v
         stráni ostáva sneh a neskopnie ani v najväčších horúčavách. Z nich premoká ustavične voda,
         tam nižšie zmizne bez stopy v stráni; presakuje zemou nadol, robí močariny a trasoviská. Ak
         je fľak väčší a pole rozsiahlejšie, na ktorom sa zbiera voda, tvoria sa potôčky, inde i
         väčšie potoky. Vody sú tu bystré, čisté. Šťastie, že tu niet stáleho obyvateľstva; keby ho
         bolo, nosilo by iste pekné hrvole sťa hrkútavé holuby, ako vidíme v krajoch alpinských a
         niektorých banských mestách.
   </p>
   <p>
    Naostatok sme zišli z grúňov na breh plesa. Je pohodlný, tvorí pekné nábrežie a
         trávniky. Kde pleso čľapoce o brehy, tam je biely obojok čistého piesku, sťaby ho bol
         naosieval.
   </p>
   <p>
    Tu je domec ovčiarov so zábradlím, kde sa priväzujú kone. Domec je zo skladov
         povsádzaných jedným koncom do zeme. Má polohu veľmi peknú: na priedomí pleso, v úzadí
         buková hora pod záštitou vysokých vrchov.
   </p>
   <p>
    Lago rico sa šíri stadiaľto sťa ozajstné more. Na ňom pláva veľká biela fregata,
    <sup>
     [
     <a class="footnote" href="#ftn.id2591547" name="id2591547">
      40
     </a>
     ]
    </sup>
    vlastne nepláva, stojí nehybne. Nebodaj spustila kotvy. Máme pred sebou ľadový
         vrch, z prvých, čo môžeme obdivovať zblízka. Vypravil sa na plavbu v tomto malom mori,
         nenašiel prúdu ani vetra, odsúdený je hlivieť a postávať na mieste, kým sa neroztopí po
         troške na horúcom letnom slnci.
   </p>
   <p>
    Ľadové vrchy vídať veľmi často v tomto mori, v Lago rico totiž, ale sa ich nájde i na
         druhej strane, kde je hlavné pleso, tam sú už väčšie. V hlavnom plese je i prúd živší;
         vrchy sa spúšťajú pomaly dolu vodou, dostanú sa neraz i na prievoz na rieke Santa Cruz,
    <sup>
     [
     <a class="footnote" href="#ftn.id2591582" name="id2591582">
      41
     </a>
     ]
    </sup>
    ale ta prídu už veľmi stenčené. Čosi voda, čosi slnce a vetry nedajú im, aby
         stromy vyrástli do neba; vrch keby bol veľký, roztrhal by káble na prievoze.
   </p>
   <p>
    Od ovčiarovho domca cesta už ide brehom plesa na veľkom kuse. Prechádzka je pekná popri
         vode, ktorá čľapoce krotko o brehy a premýva piesok. Prechodíme i tu jarky a potoky, čo sa
         dorútili nadol. Tu je vody akosi viacej, než jej bolo v prvej čiastke cesty. Cerro Buenos
         Aires zdá sa tu vyšší, než okolo Mitre. Niekde je už celý hrebeň pod snehom. Ísť grúňmi
         sotva by sme už mohli. Čo takého môže si dovoliť iba gazda alebo pán správca.
   </p>
   <p>
    Divno by pôsobila naša karavána, keby nás kto pozoroval zo strany. Popredku ide pán
         správca na pejovi, čo neprestajne strihá ušima, preskakuje jarky a povalené kláty sťa
         guanako. Pán správca sedí si bezstarostne, nesie pravú ruku podvihnutú skoro vodorovne, na
         zápästí mu visí korbáč, ale ho nikdy neužíva. Nepotrebuje ho užívať a sotva by ho i užíval,
         keby i potreboval. Jeho sivé oko všíma si všetkého, čo je naokolo, neujde mu nič. Pred ním
         beží huňatý škótsky pes akýmsi zakrádavým, podludníckym krokom. Jeho pekná čierna srsť
         leskne sa na slnci sťa jemný hodváb.
   </p>
   <p>
    Tento pes má schopnosti, že mu nechybuje ozaj iba dar jazyka. Rozumieť rozumie všetko,
         čo padá do jeho odboru a čo mu pán rozkáže. Rozkazuje mu tichým hlasom, po anglicky. On
         vykoná i rozkazy, čo sú i trochu dlhšie a zložitejšie.
   </p>
   <p>
    Triafame ovce tu v skupinách, ale najviac roztratené, ako sa pasú. Pes prejde popri
         nich, prekradne sa, že ho málokedy zbadajú. V celej ceste nezdurila sa preň ani jedna ovca.
   </p>
   <p>
    Sám pán správca ho odchoval a vyučil do roboty. Ani by neslúchol iného, ako jeho.
         Nechodí do robôt s druhými psami, on sa vôbec s nimi nevodí. Neberie podielu na ich
         zábavách, ani na ich nerestiach. Rozumie po anglicky, ako veľká čiastka týchto psov.
         Ovčiarstvo uviedli do Patagónie a priviedli na dnešný stupeň rozvoja vlastne Angličania a
         možno ešte viac Škóti; ich najväčšia pomoc v práci sú práve ovčiarski psi, ktorých si
         vycvičia pečlive a upotrebujú majstrovsky. Sú vôbec vynikajúci odborníci v ovčiarstve.
   </p>
   <p>
    Za pánom správcom sa poberá gazda na veľkom pejovi, ale sa ukazuje ako kôň malý, keď má
         tohto jazdca v sedle. Ide neprestajne, vždy tým istým cvalom, sedí na koni a drží sa vždy
         jednako. Sedí rovno a pevne, nedá sa vyrušiť ničím z obvyklej polohy, sťaby ho boli uliali
         z bronzu. Pravú päsť má na stehne s korbáčom, oko upreté napred, sťaby skúmalo o
         budúcnosti, čo má skrytého v lone, čo bude s nami a s veľkou Patagóniou v budúcnosti.
   </p>
   <p>
    Bezstarostnú, roztržitú mládež predstavujeme my, môj druh a ja. My ani pri tejto ceste
         nemáme určitého smeru a práce. Dali sme sa do ruky náhode a náhodilostiam. Máme i záujmy,
         ale na tejto ceste sme zo zvedavosti a kamarátstva. Máme ustavične do činenia s aparátom,
         ale ani z toho neviem, či vyjde čo súceho: snímať sivé predmety v šedom poli je robota
         ťažká pre majstrov ako my. Nástroj podáva len malé obrázky, kúsočky sveta, nemôže vykúzliť
         široké výhľady, odtiene a nálady. Neraz zastaneme a pozeráme na vtáčky, na stromy, za
         papagájikmi. Keď zaostaneme, musíme tuho cválať, aby sme dohonili tých dvoch, čo idú
         jednako patagónskym cvalom „ta-ta-ta-ta-ta-ta“, sťa keď sa vo troje mláti na holohumnici.
   </p>
   <p>
    Tu i tu sa pripojí k nám, veľkým chlapcom, náš priateľ, mladý chlapec, ale iba na
         chvíľku. Nemá kedy čas márniť na daromnice a hračky. Najväčšmi ho trápi, či mu je lac v
         poriadku, či je na ľavom bedre koňa, či je veniec ako patrí, ako nosí Torres a iní
         vychytení gauči. Rád by sa im vyrovnať, čo sa vzťahuje na lac i v iných oboroch; byť vôbec
         veľký, ako sú oni. Vždy sa nám páči viac, čo sú iní, než to, čo sme my sami.
   </p>
   <p>
    Lago rico sa roztiahlo ohromne, nevedieť, odkiaľ sa berie. Vľavo mu už netvorí brehy
         plytká šedá pampa, ale akási hora, pekná a bujná, akosi svieža a šťavnatá. Hrá do
         tmavozelena; na cerro Buenos Aires takej hory veru nieto. Spoza nej vyčnievajú braliská
         šedé, ktoré od Bajady až sem tvoria múr, deliac náš Turiec od iných svetov. Ponarástli
         akosi tie bralá, vyrovnajú sa už vrchu, ktorého úpätím ideme. A veru nie je z najmenších v
         reťazi Buenos Aires. Boli dosť vysoké už nad osamelým podnikom, ale proti nám sú omnoho
         vyššie. Ich rovná reťaz sa prehla trochu, hodili sa čosi na juh, akoby sa chceli vtisnúť
         väčšmi do úzadia. Všetko poukazuje na to, že sa tam ide vytvoriť nový kút v našom Turci:
         nebude okrúhly, ako sme si mysleli dosiaľ.
   </p>
   <p>
    Naša reťaz si zas pomyslela, že nehodno robiť jednostaj to isté. Vrtoch a premena
         priťahuje väčšmi než stálosť a vytrvalosť, alebo práve zaťatosť. Zasa zlomila svoj smer
         skoro v pravom uhle a obrátila sa k severu.
   </p>
   <p>
    A veru šťastie, že sa zvrtla, uhľadela si dobrý čas. Nech to neurobí a ide tým smerom
         ako dosiaľ, bola by sa búšila do druhej reťaze a roztrieskala si hlavu, ako ten, kto by
         šiel nerozumne proti múru. Lebo tá reťaz je ozaj múr mocný, pevný; úder by iste vydržala,
         ale našim horám beda, keby sa boli išli búšiť do nej. Slabší v tých zrážkach prejde
         obyčajne nedobre. Je to reťaz, čo tiež ide od juhu na sever. Vychodí iste z toho kúta, čo
         sa nám pred chvíľou zjavil znenazdania tam za plesom. Náš Buenos Aires, odkedy sa zvrtol na
         sever, má miesto nepriateľa, do ktorého len toľko, že sa nebol búšil, veľmi dobrého
         kamaráta. Ide s ním spoločne, akoby išlo koleso pri kolese na tej istej karrete. Beží s
         našou reťazou sťa opreteky; kto bude prvý, kam bude treba prísť. Musí tam byť niečo
         neobyčajného, keď sa ta všetko poberá, i my s našimi vrchmi, i vrchy, čo sú nám oproti, i
         pleso, čo ostalo medzi nami a druhou reťazou.
   </p>
   <p>
    Nám táto spoločnosť nie je proti vôli. Je to reťaz tuhá a pevná, vyššia veru, než naša.
         Ibaže nie je taká jednaká. Nájdu sa v nej ohnivá čosi nižšie, ale zas prídu za náhradu
         velikáni, o akých z našej strany ani nechyrovať.
   </p>
   <p>
    Voda, čo ostala medzi nami, nie je Lago rico; to ostalo za nami. Nám sa dostal iba pás,
         sťaby ulica medzi tými dvoma kolesami, skoro všade tej istej šírky. Volajú ju kanálom,
         „Canal de los tempanos“, kanál ľadových vrchov; a ozaj vidno ich hodne v tomto kanáliku.
         Poniektorý veľkosti suda, v ktorom môžu miešať odrazu tristo hektolitrov vína, ako ich
         vídať v Dalmácii v niektorých pivniciach.
   </p>
   <p>
    Iné sú menšie, ako menšia bočka; ale nájdu sa i veľké ako richtársky príbytok kdekoľvek
         v lepšej dedine. Vrchy tieto plávajú, indy zas halaškujú na mieste. Často by zaviazli tam,
         kde sú, keby ich vetrík nepotískal. Jeden z nich, veľmi malý, poneviera sa temer pri samom
         brehu, kadiaľ ideme; siahnuť, a už by bol náš. Pán správca sa pohol, že pôjde do vody za
         ním, ale sa zhákol; voda bola prihlboká na tom mieste. Chlapec si lepšie rozmyslel i veru
         prišiel veci na koreň. Odviazal lac zo sedla, urobil slučku na ňom ako svedčí, zakrútil ju
         nad hlavou, ako robieva Torres, a hodil ju na hlavu toho vrchu; vrch mal čosi naozaj ako
         hlavu, ba akoby rohy na nej. Vec sa vydarila znamenite; na laci nám pritiahol tú peknú
         hrudu ľadu k samému brehu; stadiaľ bolo ho už ľahko vytiahnuť na piesok.
   </p>
   <p>
    Prezreli sme si ho a ja ho považujem za dobrý, veľmi pevný a tvrdý. Neurobil by hanbu
         najchýrnejšej ľadovni. Je hutný a cele priehľadný sťa sklo, i zliaty je ako sklo z jednej
         masy. Nepoznať na ňom, že skrsol z akcií: zložením z nesčíselných ľadových zrniek. Ukazuje
         mu podstata, že sa utvoril jedným kusom, sťa keď rozpustíš olovo a vleješ ho do formy.
   </p>
   <p>
    Nemohol som pochopiť, prečo je nie biely; hľadiac naň istým smerom, hrá hodne do belasa.
         Bola horúčava, boli sme veľmi smädní; znamenitý ľad zahasil nám smäd dokonale. Nebáli sme
         sa ho jesť, lebo bol čistý. V ústach sa nerozpúšťal ľahko.
   </p>
   <p>
    Nemohli sme čo iného urobiť, ako premeniť tiež smer našej cesty; obrátili sme sa i my na
         sever. Keď všetko ta smeruje, pôjdeme i my.
   </p>
   <p>
    Neviem, či som vám vyzradil, že nám tu ide všetko naopak a či obrátene ako kľavcovi. Čo
         vám je juh, nám je tu sever. Keď je u vás zima, u nás je leto. Vám dobré veci prichodia z
         juhu: pomaranče, hrozno, figy, ba i datle a banány. Keď vám je zima, že krahnete, idete sa
         zohriať na juh; keď kašlete, idete na juh liečiť kašeľ. Z juhu vám priletia lastovičky
         každej jari, sluky, ba i bociany. Od juhu vám podúvajú teplé vetry, čo lámu ľady a vykúzlia
         zo zeme trávu a kvety.
   </p>
   <p>
    My všetky dobré a výhodné veci prijímame zasa zo severu: jemné ovocie, slnko, teplotu,
         lastovičky, ba i uzdravenie zastaralých katarov. Vy sa zľaknete, keď počne podúvať zo
         severu, lebo viete, že začne priťahovať; prídu mrazy neraz, že ťahajú klince zo šindľov.
         Nám zlý vietor prichodí z juhu, keď začne poťahovať, schladne odrazu. V zime sme istí, že
         za tým vetrom nás neminie hodná chujava.
   </p>
   <p>
    Čo je príčina, že sa tu všetko obrátilo hore nohami? Prečo sa náš juh tuná preobliekol
         za sever?
   </p>
   <p>
    Uhádnuť príčinu toho je ľahko. Vás krstili len raz, ale nás tu dva razy. Prvý raz, keď
         bolo dvanásť kmotár a keď doniesli ohromnú praženicu do domu. Druhý raz, keď sme boli na
         oceáne, asi v polovici a keď zavládla horúčava, ktorú neviem, ako by sme boli vydržali,
         keby sa nebol spúšťal lejak každej pol hodiny. Na lodi bol tanec, bola slávnostná chvíľa,
         lebo v ten deň sme prekročili čiaru. Nebola to čiara, čo vytiahli medzi dvoma podnikmi, ale
         čiara, ktorá ide medzi severnou pologuľou, kde ste vy, a medzi južnou, kde sme teraz my.
         Pre tú čiaru, čo je medzi nami, ide tu všetko naopak a hľadíme na všetko obrátene. Čo vy
         hľadáte na juhu, my hľadáme na severe a nájdeme skoro vždy.
   </p>
   <p>
    Ideme teda na sever, ktorý by vám bol ako juh. Pozrieme tu i tu na reťaz, čo je z tamtej
         strany, a daromná hodina, páči sa nám väčšmi než naša. Iste preto, že je za vodou a
         nemôžeme ju mať. Čo nemôžeš dosiahnuť, zdá sa ti, že je vzácnejšie a lepšie. Ale možno
         najviac preto, že je reťaz mohutná, krytá veľmi bujnou horou zdola nahor. Iba štica čo je
         biela.
   </p>
   <p>
    Ale cesta sa nám začala hodne kaziť. Vošli sme do hory, a tá je už taká, že sa prichodí
         prebíjať. Zle, braček, ak ťa hlobne suchý konár do píštele alebo práve do kolena. Zídu sa
         kožené sáry, alebo poľajny, ako ich volajú; alebo istejšie než poľajny je bedlivosť na nohy
         a pozor, kade ideš. Hľaď, aby ti nôh nezvyšovalo nikde, aby sa netisli, kde ich nikto
         nevolá. Gauči, čo majú čo chodiť horami, nosia celé nohavice z kože. Dobré sú i tie, ale
         lepšia je bedlivosť.
   </p>
   <p>
    Zasa sme museli vystúpiť do výšky, vyše od polovice grúňa. Dolu sa cesta nemá o čo
         prilepiť. Grúne okolo spodku i tu sa prevesili, že padajú kolmo do vody. Ich základy sú
         pevné; tvorí ich vekovité tvrdé bralisko, ale nie je predsa holé. Oblieklo sa šatom
         šedastým a tamhore má tmavý prám hory.
   </p>
   <p>
    Ovce sa musia tiež unúvať až semka, ak sa chcú redikať do druhého údolia.
   </p>
   <p>
    Sotva sme sa rozhľadeli trochu odhora, prichodilo sa nám zasa spustiť nadol. Kde sme
         prišli, tam už bolo vonkoncom zle. Nemohli sme urobiť ani kroka pre braliská a močiare.
         Bolo nám vojsť do vody, brodiť v nej, že bola koňom do pol boku, kým sme obišli bralo a či
         predhorie, čo nám nechcelo dať už nijako prejsť. Šťastie, že sa kone neodhŕňajú; skôr im je
         po srsti, že sa môžu ochladiť v horúčave, aká je. Kobyla spoločníka, veľká, pekná
         Patagónia, počala sa čosi zvŕtať vo vode, sťaby chcela vyvádzať tance. Vošli sme do zálivu,
         vydurili sme z neho ohromný kŕdeľ kajken a čajok. Vyleteli, škrečiac s rozhorčením, čo
         hľadajú ľudia na týchto stranách. Tráva na krásnej vegičke, čo je okolo zálivu, je vypasená
         dohola. Čo nestačili spásť, zdepčili ako na holohumnicu.
   </p>
   <p>
    Z vegy bolo nám vojsť do hory, čo je vo veľmi strmom boku. Kone, keď sa ta brali, temer
         nosom sa dotýkajú zeme. Nuž veru nie sú to cesty veľmi rovné. Z hory sme išli zasa do
         grúňa, skoro až po samú horu. A práve v týchto výškach sme triafali na veľké bahniská; na
         povrchu sú veľmi nevinné, tak že vtrepať sa do nich nie je veľmi ťažko, kto si nedá pozor a
         spolieha sa na vonkajší vzhľad. Ale kôň má na šťastie akýsi čuch: keď príde na podozrivé
         miesto, najprv ho poňuchá a len tak sa opováži kročiť naň; neraz sa cofne znezrady, utečie,
         skadiaľ prišiel, a pustí sa radšej okľukou napred.
   </p>
   <p>
    V grúňoch sme triafali na kŕdliky oviec; bežia divoko pred nami. Videli sme i jelene
         zamiešané, po jednom, po dvoch medzi ovcami.
   </p>
   <p>
    Sú veľkosti srnca i farby ako srnec; majú po dva parohy, aspoň tie, čo som videl. Škopy
         ukazujú väčší strach pred nami a väčšmi utekajú, keď nás vidia, než táto divá zver. Jeleň
         je krotkejší, mohol by sa považovať skorej za statok, než škopy a jarky. Ovce sa odrodili,
         poguanačili, ako na Punta Bandera. Strieľať na jeleňa nie je vraj veľmi zábavné, ubezpečujú
         lovci. Stojí vraj poľovníkovi, nebeží pred ním. Hovoria, že pozerá ľútostive, že ťažko naň
         zodvihnúť zbraň. Vôbec poľovka na týchto stranách nemá zaujímavosti ako inde. Je viac
         jednoduché vraždenie a prelievanie krvi než kratochvíľa.
   </p>
   <p>
    V týchto výšavách je pekne, sťaby sme boli niekde v Tatrách. Tráva je samý kvietok, hoci
         nie voňavý. Pri potokoch, na tienistých miestach rastie kapradie s ohromným lístím, bujné a
         svieže ako v našich hlbokých dolinách. Ba i lopúch som videl na dvoch-troch miestach.
   </p>
   <p>
    Na polianke sme našli vzácnosť: malý kriačik sa stelie po zemi, je hustý ani perina. Má
         bobuľky malé, červenkasté, veľmi pekné a chutné, trochu kyslasté. Patagónske brusnice!
         Vyzeral som, či sa tu nezatárala kde kosodrevina; žiaľ, kosodreviny nikde nevidno. Divého
         ľadníka je mnoho, rozosiaty je ako na roli na mnohých miestach. Rastie ešte krajší a
         bujnejší, než na bašte na Punta Bandera.
   </p>
   <p>
    Pekné sú i kry, čo sa ukazujú na každom kroku: sú vysoké, urastené, na miestach vyzerajú
         ako ozajstné stromy. Lístie majú pekne zelené, tučné, šťavnaté, jeho veľkosť a podoba je
         temer ako na jaseni. Strom sa veľmi ponáša na „rogač“,
    <sup>
     [
     <a class="footnote" href="#ftn.id2592154" name="id2592154">
      42
     </a>
     ]
    </sup>
    známy strom v južnejších krajoch, na ktorom rastie svätojánsky chlieb.
   </p>
   <p>
    Strom a či ker tento volajú tu prostonárodne leňa dura, tvrdé drevo. Neviem prečo ho
         označujú ako tvrdé, keď je práve veľmi mäkké, asi ako chabzdy alebo jaseňa. Lichva za ním
         lipne. Voly sa naň hádžu, dávajú mu prednosť pred ktoroukoľvek pašou. Kôru mu poobhrýzajú
         sťa zajace, keď sa dajú v zime do kôry stromov, keď je tráva pod snehom. Bude to krm
         znamenitý, asi ako jaseň našim ovciam a mladá chvojina v zime, alebo ako mládniky olivy v
         Dalmácii, čo tiež dávajú ovciam a kozám.
   </p>
   <p>
    Tento ker rastie veľmi bujne na niektorých miestach; je ho dosť hodne tu, ale ho bude
         viacej v okolitých horách. Hory, kde ho rastie mnoho, užívajú ako výtečné pašienky. Hora,
         kde je mnoho leňa dury, je volom najbezpečnejšie zimovisko. Statok sa na nej popráva sťa
         ošípané na žaludi v slavónskych dubových horách. Gauč ho označuje názvom leňa dura, aby ho
         nejako volal. Vie si ho oceniť veľmi. Ide ďaleko, blúdi po horách, hľadá ho všade, kde
         príde, či ho nezazrie niekde. I Manuel ho hľadal po neschodných horách na polostrove
         Avellaneda. Dosť ľahko, i jeho bývalý gazda blúdil za ním v malom člnku okolo Punta
         Bandera.
   </p>
   <p>
    Prešli sme mnoho jarkov bez významu, ani im nebude uvádzať mená táto rozprávka. Ale bolo
         ich niekoľko už významnejších; takých, čo tuná volajú riekami, tie už skôr prichodí
         spomenúť, ako išli jedna za druhou. Voláme ich: rio Bencker, rio Stipičić, rio Mc Phearson
         a rio Trutanić.
    <sup>
     [
     <a class="footnote" href="#ftn.id2592226" name="id2592226">
      43
     </a>
     ]
    </sup>
    Mená tieto bolo by darmo hľadať na mape; geografi ich nevniesli do nej. Ale
         ktovie, či ich nevnesú, keď v nej našlo miesta napríklad rio Bothel, čo je tiež meno
         nahodilé jedného suseda. Najhoršie zo všetkých bolo rio Trutanić, lebo je to veľmi divoká
         riava. Nebolo by ju veľká radosť prebrodiť v jarný odmäk. I teraz sa kone zhákli a nechceli
         vojsť do nej. Neviem, čo sa jej stalo, ale najprv sa pochlapila ohromná kobyla Patagónia,
         veľmi vrtošivá, a prešla ju veľmi pekne a bez okolkov. Za ňou sa už pustili bez okúňania i
         naše kone.
   </p>
   <p>
    Spomenieme ešte jeden, ani nie rio, ale iba jarok. Bol dosť podomletý, s brehom veľmi
         močaristým skoro v celom priebehu. Iné kone prešli, ktorý veľmi dobre, ktorý nie práve
         najlepšie. Môj kôň poňuchal sem a tam, nechcel sa dať naviesť nijako, aby pokročil. Naveľa
         sa konečne dal i na to: urobil znezrady veľmi pekný skok a presadil odrazu i jarok i bahno.
         Ja len toľko, že som nezletel do bahna; ani som netušil, čo ide kôň urobiť. Chlapec už
         myslel, že som v bahne: nebolo by mu bývalo ľúto. Prekáral som ho kedysi, keď ho vyhodil zo
         sedla jeho Oveiro na rovnej pampe. Prestrašil sa bol kameňa a urobil znezrady skok nabok.
   </p>
   <p>
    Vyšli sme konečne na Žiar, kopec okrúhly, pokrytý mäkkou trávou a perinou brusníc, čo
         práve dozrievajú. V záhybe pod Žiarom rastie zasa papradie, že je celá jama zastretá jeho
         mohutným lístím. Bude mať iste i sladič kto by ho chcel ísť hľadať. Žiar ho menujem preto,
         lebo u nás by ho iste tak zvali pre jeho podobu a polohu. Naši predkovia by boli na ňom
         prinášali svoje obete a spaľovali svojich mŕtvych; je miesto pekné a z neho je pekný
         výhľad; na úpätí má pekný kus suchej pampy, kde by sa mohli zakopávať popolnice s prachom
         zomretých.
   </p>
   <p>
    Zosadli sme, nie síce obetovať starodávnym božstvám, ale občerstviť sa trochu, lebo
         poludnie už dávno minulo. Obed bol znamenitý. Studené stehno škopové, veľmi dobre pečené, a
         biely a ľahký chlieb z argentínskej pšenice. Obed pochodil z malety
    <sup>
     [
     <a class="footnote" href="#ftn.id2592330" name="id2592330">
      44
     </a>
     ]
    </sup>
    gazdovej, ktorú má prevesenú na sedle, kapsu z jednej a druhej strany a
         previazanú koňovi popod brucho, aby ju nesepkalo priveľmi. Z malety vyšiel i miešok, kúpený
         len nedávno, výrobok iste španielskeho pôvodu. Sprava pohodlná na prenášanie tekutín:
         rozbiť sa nerozbije, iba ak by sa rozpárala. Víno nás občerstvilo, nemýlilo nás ani
         najmenej, že razí dosť hodne dechtom. Miešok ešte razí, ako razia všetky, kým sú nové a
         neprijmú zápach vína.
   </p>
   <p>
    Žiar je pekné miesto na rozhľady a pohľady; bolo by z neho vidieť na ďaleko-široko, keby
         to bolo na pampe. My sme tu vo veľkom divadle, krásnom a nádhernom; bolo by na čom oči
         pásť, keby nesedeli okolo nás obrovia, čo nám zaberajú výhľad na všetky strany.
   </p>
   <p>
    Sme my tu v kúte, ohradenom na všetky strany velikánmi Cordillery. Keby i vrchy neboli
         vysoké, sú priblízko jeden pri druhom a jeden za druhým; my medzi nimi v prostriedku i s
         naším výhľadom. Ten veru nesiaha naďaleko. Nebude nič rozsiahlejší od výhľadu, čo sa otvára
         na železničnej stanici v Kraľovanoch. Rozdiel je iba v tom, že sa my tu pripekáme na tuhom
         slnci v januári; Kraľovanci v tomto mesiaci budú ho mať len niekoľko minút o poludní práve
         okolo tej stanice: to aby mu nezabudli podobu. Ale i to trochu, čo vidíme, zaslúži si
         obzrieť trochu lepšie.
   </p>
   <p>
    Je proti nám reťaz Cordillery, ktorá spechá tým istým smerom, ako naše grúne, od juhu na
         sever, pokrytá celá bujnou tmavou horou. Dolu ňou valia sa rieky, a veru zasluhujú už to
         meno. Ich ústia do kanála môžeme vidieť i oceňovať stadiaľto. V horách badať ohromné lány,
         celé boky žltkavej zelene: miesta medzi bučinou, kde rastie leňa dura.
   </p>
   <p>
    Keď príde na sever, táto reťaz končí sa odrazu rovnou čiarou, sťaby ju bol inžinier
         vytiahol. Za ňou ide ríša snehu: pole štvoruhlasté, čosi naklonené do kanála. Má viac od
         dvoch kilometrov šírky, dĺžky hádam dva razy toľko. Nie je ľahko merať stadiaľto
         vzdialenosti a rozmery. Všetko je divné akosi; okolité predmety priveľké a biely kút
         pritesný. Je to akosi tak, akoby si nasťahoval nábytok z veľkého paláca do tesných izieb a
         na dodavok celú stenu jedálne zapratal ohromným plátnom Ženíška
    <sup>
     [
     <a class="footnote" href="#ftn.id2592411" name="id2592411">
      45
     </a>
     ]
    </sup>
    alebo Brožíka.
   </p>
   <p>
    Kto hľadí na to biele pole, povedal by, že je to pampa, ale miesto trávy rastie na nej
         sneh.
   </p>
   <p>
    Od severnej strany poľa vyčnieva nad ním osamelý vrch strednej výšky, homolovitého
         tvaru. Do polovice ho kryje hora, druhá polovica je pod snehom. Pokrývka snehová nie je
         tenká, má ona značnú hrúbku. Jej hrúbka, ako sa ukazuje stadiaľto, obnáša možno desať a
         možno i dvadsať metrov; merať ju je ťažko. Táto vrstva snehu už sa neponáša v ničom na
         snehové pagáče, čo sú po okolitých vrchoch, lebo tieto sú zaležané, uľahnuté, sťaby boli
         skameneli, kým pokrývka tohto vrchu je sypká a ľahučká, ako býva, keď je sneh
         novonapadnutý.
   </p>
   <p>
    Nás hreje slniečko krásne a teplé, že nám je až horúce. Keby nás sem doviedli so
         zaviazanými očami, netušili by sme veru, že sme v susedstve takej Sibíri. Metie tam i teraz
         tuhá chujava, že zastiera nám celý kút sťa ohromnú plachtu. Čujeme dudnenie, zas akési
         výbuchy a durkanie. Časom durkne tuho sťa výstrel z dela. Ozvena sa odbíja od grúňa sťa
         mocná hrmavica.
   </p>
   <p>
    Po odpočinku a občerstvení vysadli sme na kone a išli ešte. Bol by už hriech nepriblížiť
         sa k zjavu, ktorý nás dojal mocne. Bolo sa nám spustiť zasa nadol veľmi príkrym bokom, v
         doline sme prešli kus zeme, ktorá je veľmi podozrivá. Môj kôň temer jednostaj držal hlavu k
         zemi, kráča opatrne, sťaby chcel cestu hmatkať nohami.
   </p>
   <p>
    Stráň, čo nás čakala, nedala by sa ani prejsť, keby nebolo v nej chodníkov, čo vychodila
         lichva alebo jelene. Hora je mladá ešte, ale veľmi hustá a bujná. V nej je niečo krov, ba i
         stromov leňa dury. Nejeden je, sťaby ho boli obkliesnili; trčia z neho iba holé suché
         rárohy. Kry, čo obriadil raz statok, už sa nespamätajú a vyhynú. Leňa dura, keď ju objedol
         statok, neženie z koreňa, ani z pňa, vyschne alebo vegetuje.
   </p>
   <p>
    Chodník sa rozbieha na všetky strany. Stratil by sa ľahko ako v bludisku, keby sa
         nedržal všeobecného smeru. Smer je rovno dohora, prebíja sa húštinou, ležiačky na koni.
         Zišiel by sa priesek, kto by tu mal chodiť častejšie.
   </p>
   <p>
    Chodník nás doviedol na hrebeň stráne, na nej nieto iba chrastie a krovie zakrpatelej
         bučiny. Pod nohami máme bralisko, sto metrov zvýše, padajú ako stena kolmo do kanála.
         Stojíme nad ňou i s koňmi sťa na roštovaní. Kanál je veľmi úzky, bralo, na ktorom stojíme,
         je nič iného, ako hrboľ, ktorý vyrastá z boku cerra Buenos Aires a vniká do kanála.
   </p>
   <p>
    Kanál je zaprataný kusmi ľadu. Jedny sú veľké, iné menšie; plávajú po ňom sťa chlpy
         bavlny. Niekoľko ich je dúžich sťa domy; pod vodou tiež bude asi toľký kus ako nad vodou.
         Výbuchy sú časté, čujeme ich cele zblízka. Koňom sa nepáčia, strihajú nepokojne ušima,
         neraz i podskočia. Pri každom väčšom výbuchu odčesne sa balvan ľadu z kraja a čľupne do
         vody. Niektorý výbuch je veľmi tuhý a do vody predsa neodpadne ničoho. Za tým čuť duté
         dudnenie a pukanie, sťaby ťažkú fúru šutroval po mrcha ceste.
   </p>
   <p>
    Biely trojuholník, čo priťahoval zvedavosť, keď som ho videl prvý raz z osamelého
         podniku, je tu predo mnou v celej svojej rozsiahlosti. Ale nie je to trojuholník, ako sa
         stadiaľ ukazuje, je štvoruholník nie cele pravidelný, ale hodne trapezovitý; tamhore je
         hodne užší než nad kanálom. Má tvar ako cimbal, keď chcú na ňom hrať. Od osamelého podniku
         ukazuje sa trojuholníkom, lebo hrana, čo je na kolene cerra Buenos Aires, zakrýva mu skoro
         celú polovicu. Pole z našej strany, ako sa skončí nad kanálom, končí sa rovnou čiarou,
         sťaby ju urobil obchodník na table syra alebo mydla, keď ho ide rezať. Čiara, tá ide od
         reťazi, čo s nami prišla, až po úpätie vrchu, čo je na druhej strane ľadového poľa. Povedal
         by, že tá ľadová kôra drží sa v jednom kuse iba preto, že sa môže z oboch strán oprieť o
         také dva uholné kamene. My sme asi na sto metrov vo vzdušnej čiare od ľadovej kôry, sme asi
         v prostriedku tej čiary, čo beží medzi oboma uhoľnými kameňmi.
   </p>
   <p>
    Chujava prestala, slnce osvietilo toto čudné miesto. Ľadové pole skveje sa dúhovitou
         nádherou. Pole ani nenie biele, ťahá veľmi tuho do modra, sťa bielizeň, keď ju po praní
         namočia do berlínskej farby, alebo ako dievky, keď bielia dom a zamiešajú do vápna tiež
         niekoľko tých belasých guľôčiek. Príroda akoby nemala rada priskvúcu belosť, kde by jej
         malo byť priveľa, namieša radšej trochu modriny. Snáď pre toto berlínske farbivo poniektorí
         chceli by nazvať tento kút Bismarckovým.
    <sup>
     [
     <a class="footnote" href="#ftn.id2592576" name="id2592576">
      46
     </a>
     ]
    </sup>
    Názvu som ešte nevidel, aby bol vpísaný na mape. Vpíšu ho do nej možno vtedy,
         keď vpíšu i tie štyri potoky s tými menami, čo som ich bol prvej spomenul. Bismarckovo meno
         skveje sa na veľmi veľa stránkach dejepisu; skveje sa na toľkých skvelých uliciach a
         krásnych námestiach vzdelaných a bohatých miest, je také veľké, že by mu bolo skoro urážkou
         vtisnúť ho do tohoto tesného kúta Patagónie.
   </p>
   <p>
    Na priereze ľadová kôra bude dosť hrubá, môže byť pätnásť alebo dvadsať metrov. Keď sa
         rozľahne buchot, obyčajne sa z nej odvalí kaval, iste na mieste, čo priveľmi vyčnievalo za
         čiaru, ktorú sme prvej určili a čo trčal v povetrí hádam bez opory. Keď čľupne do vody,
         hodne sa zvlní a čľapoce. Zasa výbuch bol veľmi tuhý a do vody nebolo vidno padnúť ničoho.
         My z nášho miesta nebadáme na ľadovej kôre premeny, nemôžeme sa ľahko dovtípiť, čo sa
         stalo. Je to ten istý výbuch, čo sa rozlieha pri zmrznutých riekach, keď ľady pukajú. Kde
         by nepukali najväčšie ľady v horúčave, ako je dnes! Puknutie sa ohláša prituho, a nie je
         div, veď ľadové pole je veľká plocha a kôra veľmi hrubá. Pod ňou je prázdna dutina, plocha
         bude prenášať zvuk dobre a drnčať tuho sťa ohromná tabla, najmä keď prázdna dutina odspodku
         ten zvuk ešte zmnohonásobní.
   </p>
   <p>
    Ľadová plocha nie je rovná a hladká, ako by bola na zamrznutom rybníku, alebo na Váhu.
         Nepotiahne ťa veru vôľa ísť sa na ňu šmýkať, alebo práve na korčule. Je ostrá skoro ako
         jež, keď sa stisne do klbka a vytrčí všetky bodliaky. Kde pozrieme, všadiaľ samá ihla a
         ostrá pyramída, jama a priehlbina. Ľad sa nemôže spratať na mieste; stíska a vytíska sa z
         radu, alebo už z plochy sťa mládenci na výročné slávnosti, keď sa vcvikujú do lavíc, lebo
         ich je primoc a nemôžu sa spratať všetci. Ktorý sa nevie držať tuho, vytisnú ho z radu, že
         mu nebude miesta. I tu je stisk veľký a v tom stisku ľad sa uhne a vystúpi ľadu, a ak sa
         nemá kde uhnúť, krkvá sa a lomí, stavia sa hore koncom na hranu, pritíska sa jeden o druhý
         a primrzne. Tably skla zaujmú menej miesta, keď sú jedna na druhej, ako keby sme ich
         ukladali jednu konča druhej. V tejto horúčave sa toho ľadu hodne musí roztopiť; čosi sa ho
         i láme a vpadá v kusoch do jazera; totiž čo príde za čiaru, nemá sa čoho držať, ostanúc bez
         opory odspodku. Dosť sa ho kazí a míňa nemilobohu, a vidíme predsa, že ho neubýva. Ostáva
         ho dosť, nikdy ho nechybí. Skôr ho musí byť primoc, keď sa toľme stíska a nemôže sa zmestiť
         jeden pri druhom, tak že sa musí polámať a polámané tably ukladať sa jedna na druhú, aby im
         bolo dosť miesta.
   </p>
   <p>
    Keď sa ho toľko kazí, odpaduje a navnivoč ide, a predsa ho je dosť, ba i primoc, je
         znak, že sa nahrádza a dorába tu kdesi. Nieto pivovarov, načo je teda ohromná ľadoveň vždy
         preplnená, vyhadzuje zvyšok a rozosiela ho po jazere?
   </p>
   <p>
    Ľadoveň sa urobila sama, bez základných a rezervných kapitálov a bez správnej rady.
         Stará sa sama, aby neupadla, ale držala sa na výške. Výroba ide sama od seba, straty sa
         nahrádzajú, ako sa vedia samy.
   </p>
   <p>
    Ako ide výroba, nie je ľahko povedať; do kníh podujatia nikto nenazerá, aby vynašiel
         zárobok a stratu, čistý výnos a dividendy. Ten kužeľovitý vrch, čo je v hornom uhle
         trapeza, mohol by všeličo prezradiť, keby chcel. On bude tiež dodávateľ ľadu, udržovateľ
         tohoto veľkolepého podujatia. Na ňom je vždy snehu mnoho; na ňom a okolo neho je temer
         večná chujavica. Snehový kepeň, čo má na sebe, je hrozne hrubý.
   </p>
   <p>
    Je sneh ozajstný a sypký, čo má na sebe. Keď slnce vyskočí, trblietajú sa na ňom skvelé
         snehové plášte sťa diamanty. Pripekať i naň pripeká horúce letné slniečko, keď je nie za
         chmárami. Sneh na ňom sa i rozpúšťa trochu, topí sa a oťažie. Je na ňom sťa na krove, čo je
         veľmi šikmý a strmý. Sneh i tuná robí, čo robieva po mestách a dedinách, kde ho magistrát
         nerozkáže zhadzovať z domov hneď ako napadne. Šutruje sa dolu krovom a padá rovno na ulicu,
         na hlavu ktorémukoľvek radnému pánovi. Tento vrch nemá zriadeného magistrátu; nemá sa kto
         starať, aby sa sneh zhadzoval ako svedčí, za horúca. Spúšťa sa teda dolu ním, padá jeden na
         druhý, že ho je pod vrchom ohromná hŕba. Čím väčšia horúčava, tým väčšmi padá, lebo ho
         ťarcha tisne v dolinu, keď oťažie. Zošustne sa ho zakaždým poriadnych dakoľko lopát; keď
         padne dolu na tú hŕbu, zdudnie dosť dobre; dudnenie sa veľmi odbíja od grúňov v tomto kúte
         a keď vyjde na pampu, ľudia si myslia, ako som si myslel ja, že to dudre medveď, alebo že
         hundre indiánsky duch, lebo sa veľké novoty natískajú.
   </p>
   <p>
    Masa ľadu pochádza odhora; tam pribúda ustavične snehu, lebo je chujava často, niečo ho
         padá i zvrchu a odtiaľ sa spúšťa po troche nadol po zemi, na ktorej leží ľadové pole. Keby
         tu dolu odpadávali kusy ľadu do vody, ľadové pole by sa naveľa minulo; keby sa ten odhora
         nepúšťal v dolinu. Hŕby snehu, čo chujavy metú a čo padajú tamhore, potískajú ho pomaly,
         ale vytrvale v dolinu. Pole nemôže odolať toľkému tlaku; popustí na jednom alebo druhom
         mieste. Je ešte horšie, že ľadová plocha sedí pevne, ona sa vzpiera tomu tlaku, pasuje sa
         vytrvale s ním a ľad, čo je medzi dvoma tlakmi, praští, puká a láme sa. Polámané tably sa
         stavajú kolmo hore hranou, aby ostalo viac miesta. Je teda tlak odhora a odpor pôdy oddola,
         tá sila, čo láme a prevracia ľadovú kôru: tak, ako keď do ľadovne nanosia ľadu a tlačia ho,
         aby bol husto. Po nociach, keď slnce zájde a príde tuhý mráz, tie premiešané kusy zlepia sa
         a zmrznú dovedna. Urobí sa plocha hrubá a solídna, sťaby sa bola zliala z jedného kusa. Ľad
         je tvrdý, sklovitý, povrch ľadového poľa stane sa hrboľatý a ježovitý.
   </p>
   <p>
    Ostatne, kto chce vysvetľovať pôvod a príčinu zjavu, čo máme pred sebou, musel by
         preskúmať dokonale ľadové pole. Dívať sa naň z tribúny nestačí. Treba by bolo vyrátať,
         koľko snehu padne každý deň, či ho padne všade jednako a toľko, ako na kužeľovitý vrch.
         Bolo by treba vôbec vyskúmať lepšie jeho povahu a rozmery. My vidíme ľadovú rieku, ako
         tečie pomaly nadol, láme sa a padá v kusoch do plesa. Bolo by vyšetriť okolie, susedstvo,
         aby sa vysvetlilo, prečo je chujavica skoro ustavične na tom istom mieste. Že ľad ide
         nadol, že tečie, je isté. Neraz sa pohne veľká plocha v celosti nadol, rafe po zvariakoch,
         po brale a balvanoch, vôbec po hrboľoch, čo sú pod ňou. Strhne sa z toho hrmot, ktorý počuť
         po celom vidieku. Každý vie, že pochodí z tejto ohromnej továrne, ktorá pracuje neúnavne a
         vytrvale, deň a noc i v nedeľu a vo sviatky bez nákladov, správcov a riaditeľov, celkom
         sama od seba.
   </p>
   <p>
    Druhí tiež, čo tento kút videli, nahliadli, že by ho bolo treba lepšie preskúmať. Mladý
         sused, čo jazdieva na neučených koňoch, vybral sa sem s kamarátmi, že ho poprezerá, že
         vyjde na ľadové pole, ako je na ňom, že preskúma okolie a susedstvo jeho. Doniesol i žinky
         a druhé pomôcky; vybral sa druhou stranou, úpätím reťaze, ktorá ide rovnobežne s našimi
         vrchmi; a skutočne sa i dostal na samé ľadové pole. Ale i on sa musel vrátiť. Chodiť sa po
         ľadovej rieke nedá pre ihly a pyramídy, a tobôž pre pukliny a priepadliská.
   </p>
   <p>
    Ak by mal vysloviť, čo si myslím o tejto veci, povedal by, že sme urobili chybu, on i
         my, že sme sa sem ustávali: on tamtou stranou, kde je mnoho zlomkrkov a riek, a my touto,
         kde ich je tiež trochu. Bolo istejšie poradiť chlapcovi, aby nám lacoval dobrý čln, nie
         veľmi veľký, ale nech by mal dobrý, mocný stroj, ako lacoval ten kus ľadu, čo sme ho boli
         prvej vytiahli na breh. V tom člne by sme boli urobili prechádzku po kanále, na ktorého
         brehoch sme jazdili až sem. Boli by sme prišli po vode chytro, veď tíšina v kanáli je
         úplná. Boli by sme videli ľadové pole i oddola a zblízka, vedeli by sme mu udať pravú
         hrúbku, lebo pohľad zhora ľahko klame; boli by sme mu preskúmali trochu lepšie spodok, na
         ktorom ľad spočíva, vôbec boli by sme múdrejší, než sme dneska on i my. Po tej robote boli
         by sme azda mohli preskúmať trochu i okolie, idúc okolo poľa, až kam by sme mohli. Boli by
         sme sa mohli v člne dať napravo, kam sa obracia kanál. Idúc dookola, boli by sme videli
         reťaz Buenos Aires zo zadnej strany, kde ju ešte hádam nikto nevidel. Nedala dosiaľ nikomu
         nazrieť, čo skrýva na záhumní. Boli by sme obdivovali Cordilleru, ktorá ide na druhom brehu
         kanála a bude mať iste krásne pohľady. Boli by sme našli možno pampy, možno i vegy z jednej
         alebo druhej strany, lesy alebo krkolomné bralá a zas bralá. Plávajúc naokolo, boli by sme
         prišli do peknej zátoky, čo sme boli obdivovali raz ponad múr na Punta Bandera. Zo zátoky
         by sme sa boli dali kanálom, čo je medzi Punta Bandera a Punta Avellaneda, a boli by sme
         mohli vystúpiť na breh tam niekde okolo okrúhlej lagúny alebo pri podniku na Punta Bandera.
         Boli by sme sa vrátili na veľký podnik z protivnej strany, než ktorou sme sa vybrali na
         túto vychádzku. Ľudia boli by sa zadivili, odkiaľ sa berieme, či sme nespadli z neba, keď
         sme prikvitli z tej strany, odkiaľ nás nikto nečakal.
   </p>
   <p>
    Ale čo to osoží; zmeškali sme, tou cestou sa my už nedostaneme na veľký podnik.
   </p>
   <p>
    Robiť túto cestu po pevnine, okolo zadných grúňov cerra Buenos Aires, darmo by sme sa
         podberali. My sme na bralisku, čo sa vsotilo do kanála, napravo od nás sú zasa braliská.
         Nie je ani z tejto strany nič lepšie, než bolo na Punta Bandera.
   </p>
   <p>
    My, čo sme mali sebou spravy, nelenili sme a hľadeli sme si odniesť pamiatku na tento
         kút Cordillery. Vzali sme dosť hodne snímok, ale ani jedna sa nevydarila. Nevedeli sme
         premôcť ani druhé ťažkosti: sňať ľadové pole v jeho tmavom okolí nebolo najľahšie a
         vyžaduje skúseného majstra. Osvetlenie je tu neporiadne, alebo je prituhé, alebo metie
         chujavica a celý kraj je zahalený. Na jednom obrázku akoby boli sedeli muchy; škvrny, ktoré
         boli od toho, že práve mrholilo. Kvapky, čo padali na čočku, ostali na obrázku.
   </p>
   <p>
    Neostávalo nám druhé, ako si urobiť obrázok v hlave a odniesť ho na pamiatku. Ja som si
         ho zachoval, opravoval ho pri nových cestách, čo som robieval do tohoto kúta. Urobil som
         ich niekoľko; zakaždým, keď sa mi naskytla príležitosť, a tých sa dostávalo každý rok.
         Ostalo mi v pamäti biele pole nepravidelného štvorhranu, v pravom hornom uhle s kužeľovitým
         vrchom, z ktorého sa zhadzujú masy snehu. Od tohoto vrchu sa poberá nová reťaz Cordillery,
         ktorá sa už berie temer smerom západným, rovnobežne so zadnou stranou cerro Buenos Aires,
         popri neznámom kanáli, čo sa berie do zátoky, ktorá sa vidí z Punta Bandera. V uhle, čo
         tvoria obe reťaze Cordillery, je ľadové pole a či skôr ľadová rieka, ventisquero,
    <sup>
     [
     <a class="footnote" href="#ftn.id2592984" name="id2592984">
      47
     </a>
     ]
    </sup>
    ako tu také útvary volajú. Tento tu je malý ventiskér; veľký je na inej strane:
         v tej čiastke plesa, ktorú zakrýva Punta Avellaneda.
   </p>
   <p>
    Je napodiv, že v tomto kúte, kde panuje večný sneh a nachodí sa toľká masa ľadu, na
         niekoľko metrov od neho je teplo a príjemne. Zo strany, kde sme my, zamrholí tu i tu, ale
         nebolo nikdy zima, bývalo vždy teplo, okolo kanála ozajstná horúčava. Tráva po grúňoch je
         bujná, v zime sneh kopnie na nich tiež chytro. V zime je príjemne na tejto strane. To isté
         som pozoroval i v Tirolsku, keď som bol na výlete na gletscheri v neskorú jeseň. V jednu
         noc, 6. novembra, sme nocovali vysoko, pod samým snežníkom u jedného gazdu, s otvorenými
         oblokmi. Pred nimi nám celú noc šumeli limby. I tam bolo veľmi teplo a krásne, hoci sme
         boli pod samým snežníkom, vysoko v grúni.
   </p>
   <p>
    Keby sme mohli prejsť po ľadovom poli, bol by to veľmi pohodlný priechod na druhú stranu
         Cordillery. Urobená je ako prirodzená cesta k takému priechodu: nieto štítov, ani
         neprístupných brál v ceste. Bol by to priesmyk široký a pohodlný, ktorým by bol výhon
         dva-tri kilometre dĺžky do Chil. Hranica medzi oboma štátmi ide hrebeňom tejto reťaze, čo
         ide na druhom brehu kanála. My sme teda zas cele na hranici oboch republík, ale tu, ako i
         inde, Cordillera tvorí ohradu a nedovoľuje priechod. Cez vrchy sa nedá prejsť na druhú
         stranu; ak by si prešiel, boky z tamtej strany sú zráznejšie a horšie než z tejto. Hranice
         ostávajú teda úplne zatvorené. Ostatne Chile v tejto výške je neobydlené. Kraj, čo hraničí
         s týmito reťazami, ešte nebol preskúmaný.
   </p>
   <p>
    Bolo treba pomýšľať na návrat. Nemali sme inej cesty, ako tú, čo sme ju prešli dnes
         ráno. Dosť neskoro večerom dostali sme sa na veľký podnik. Cesta sem a ta trvala okolo osem
         hodín.
   </p>
   <p>
    Ani táto cesta nedala vývodu o mnohých veciach, čo ma zaujímali. Nemala tiež veľkého
         významu, ale bola mi milá. Dával som sa na ňu každý rok veľmi vďačne, sťa na zbožnú púť.
         Ovieval ma na nej vzduch, ktorý mi pripomínal mocne naše hory a grúne.
   </p>
   <p>
    Jedného roku po tejto ceste riekol mi jeden spoločník:
   </p>
   <p>
    „Viete, čo ma najväčšmi dojalo, keď sme boli tamhore?“
   </p>
   <p>
    „Nuž iste malý ventiskér.“
   </p>
   <p>
    „I on zaslúži, aby sme šli kvôli nemu, hoc i na väčšiu cestu. Ale je ešte druhá vec.“
   </p>
   <p>
    „Pohľad na Cordilleru.“
   </p>
   <p>
    „Áno, ale nielen pohľad, ale i to, že sme na nej stáli. Tak sme mali pod nohou
         najstaršie útvary zeme: látky všetko prvotné, bez premeny, ako vyšli na svetlo božie a ako
         ostali do dnešného dňa. Tam vám je prvotná stavba. Takých je málo na zemi.“
   </p>
   <p>
    „Iste budú i Alpy a Tatry,“ spomenul som ja.
   </p>
   <p>
    „Mali by byť,“ odpovedal on. „Keď chodím po pampe, mám vždy pocit, že chodím na pôde
         umelej.“
   </p>
   <p>
    „Ako sa vytvorila?“
   </p>
   <p>
    „Vytvorila sa zo zrúcanín a trosiek prvotných starých útvarov,“ odpovedal mi on.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2591547" name="ftn.id2591547">
        40
       </a>
       ]
      </sup>
      <span class="emphasis">
       <em>
        fregata
       </em>
      </span>
      (tal.) — vojenská námorná loď s troma
               stožiarmi
     </p>
    </div>
    <div class="footnote">
     <p>
      <sup>
       [
       <a class="para" href="#id2591582" name="ftn.id2591582">
        41
       </a>
       ]
      </sup>
      <span class="emphasis">
       <em>
        Santa cruz
       </em>
      </span>
      (špan.) — Svätý kríž (meno rieky)
     </p>
    </div>
    <div class="footnote">
     <p>
      <sup>
       [
       <a class="para" href="#id2592154" name="ftn.id2592154">
        42
       </a>
       ]
      </sup>
      <span class="emphasis">
       <em>
        rogač
       </em>
      </span>
      (srbochorv.) — ovocný strom s tvrdými listami, ktorý sa
               pestuje na Stredomorí a Jadrane (lat. Ceratonia siliqua)
     </p>
    </div>
    <div class="footnote">
     <p>
      <sup>
       [
       <a class="para" href="#id2592226" name="ftn.id2592226">
        43
       </a>
       ]
      </sup>
      <span class="emphasis">
       <em>
        rio Bencker, rio Stipičić, rio Mc Phearson a rio Trutanić
       </em>
      </span>
      —
               rieky nazvané podľa mien cestovateľov. Prvé meno je utvorené z autorovho mena,
               Bencúr, túto formu Kukučín využil už v črtách Po šiestej hodine (1890).
     </p>
    </div>
    <div class="footnote">
     <p>
      <sup>
       [
       <a class="para" href="#id2592330" name="ftn.id2592330">
        44
       </a>
       ]
      </sup>
      <span class="emphasis">
       <em>
        maleta
       </em>
      </span>
      (špan.) — sedlová taška
     </p>
    </div>
    <div class="footnote">
     <p>
      <sup>
       [
       <a class="para" href="#id2592411" name="ftn.id2592411">
        45
       </a>
       ]
      </sup>
      <span class="emphasis">
       <em>
        ohromným plátnom Ženíška
       </em>
      </span>
      — František Ženíšek (1849 — 1916),
               maliar z generácie Národného divadla. Maľoval veľké monumentálne dekoratívne
               maľby.
     </p>
    </div>
    <div class="footnote">
     <p>
      <sup>
       [
       <a class="para" href="#id2592576" name="ftn.id2592576">
        46
       </a>
       ]
      </sup>
      <span class="emphasis">
       <em>
        Bismarck
       </em>
      </span>
      — Otto Eduard Leopold Bismarck (1815 — 1898),
               reakčný nemecký štátnik
     </p>
    </div>
    <div class="footnote">
     <p>
      <sup>
       [
       <a class="para" href="#id2592984" name="ftn.id2592984">
        47
       </a>
       ]
      </sup>
      <span class="emphasis">
       <em>
        ventisquero
       </em>
      </span>
      (špan.) — snehová búrka, ľadovec
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2593139">
       </a>
       8. Rozhľady a pohľady ďaleké i ohraničené; roboty nie veľmi vydarené
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ako sme mohli vyrozumieť z týchto zápiskov, ja som si bol umienil, že si lepšie prezriem
         polohu veľkej vody a poprezerám kraj, čo je okolo nej.
   </p>
   <p>
    Táto snaha je cele prirodzená. Býval som častejšie, neraz i dlhší čas na jej brehoch.
         Ovieval ma jej vzduch, nie div, že by bol rád pristúpiť bližšie jej tajom, podvihnúť závoj,
         ktorý ich zahaľuje.
   </p>
   <p>
    Hľadal som miesto, skadiaľ by bol najlepší pohľad na pleso. Chodil som na vrchy, z
         ktorých je výhľad naďaleko, vyšiel neraz na grúne cerra Buenos Aires, napríklad na ten, čo
         je obrátený na východ, i na druhý, čo má výhľad na sever: vyzeral som, čo sa robí na veľkej
         vode, ale nevidel mnoho ani na jednej, ani na druhej strane. Ak bol grúň ten, čo je
         obrátený k Punta Avellaneda, videl som kus kanála, čo ide okolo Punta Bandera, i kus plesa,
         čo sa prestiera k východu, tratiac sa kdesi medzi kopcami pampy. Na strane, kde je
         Avellaneda, sú za vodou vrchy, vyššie než cerro Buenos Aires, mnohé pod snehom.
   </p>
   <p>
    Predstráž Cordillery je z tej strany; prechodí nižšie, na východ, vo vrchy menšie, viac
         bralá, podobné tomu, čo ide od Bajady. Pleso, čím ďalej od vrchov, podobá sa väčšmi malému
         moru. Je často veľmi tiché a pokojné. Na ňom neraz vídať biely útvar, ľadové vrchy, čo sa
         dali na cestu dolu plesom. Idú pomaly a sotva zájdu ďaleko, ich sláva netrvá dlho. Sú
         zhotovené z netrvácej hmoty. Letné slnce a teplé vetry ich roztopia v krátkom čase.
   </p>
   <p>
    Vyzeral som často, či nezazriem druhé útvary na vode, no nemohol som zazrieť ničoho.
         Zdalo sa mi, že sa černie čosi neďaleko brehov z tejto, indy z tamtej strany; niekedy sa mi
         ukazovalo, že sa to, čo vidím, hýbe. Ale zakaždým vysvitlo, že som sa klamal. Balvany
         vyčnievajú na niektorých miestach z vody: bohvie skadiaľ sa zvaľkali do nej, zavádzať
         pozorovateľa, že sú čln, alebo práve loď, za ktorou číhal. Klamú ho, že sa hýbu, a ono je
         pleso, čo sa vlní; vlna naháňa jedna druhú okolo skál a oko sa klame, prenáša pohyb na
         balvan, urobiac ho loďou.
   </p>
   <p>
    Brehy z tejto strany plesa ukazujú sa z grúňov názorne. Kopce, čo sú na pampe, sa
         uľahnú, sťaby sa urovnali. Pampa sa predstaví ako roveň, sťaby bola na dlani. Proti
         predhoriu Avellaneda je v brehu značný výkrojok; pleso akoby sa chcelo vtisnúť pod samé
         grúne cerra Buenos Aires a poumývať im nohy. Nemalo sily prebiť sa pampou; ostalo ustaté
         tak akosi na polceste. Akokoľvek vykrojilo si z brehov hodný, okrúhly kúsok a urobilo
         zátoku. Do nej pleso bije tuho, keď sa nahnevá pod šľahmi vetra. Vietor na brehu je
         čerstvý, neustatý: len čo sa bol vyrútil z Cordillery, a preletel tesným kanálom. Hádže sa
         neraz besne na otvorené pleso, že ho preberie z driemot.
   </p>
   <p>
    Od toho zálivu sa zasa pochlapila pampa, že jej robia krivdu. Vzala svoj šedivý punč,
         trochu obnosený, rozostrela ho naširoko, vraviac: „Toto všetko musí byť moje.“
   </p>
   <p>
    Potkala ju trochu nehoda, ako sa stáva tým, čo si mnoho trúfajú. Punč nevystačil pokryť,
         čo si osoboval. Rozťahoval sa priveľmi, väčšmi, než z neho vystalo. Začal sa trhať, kým sa
         na obrube nepotrhal celý. Visia tam na ňom strapy a franforce, spomedzi nich sa posmešne
         vyškiera pleso. Ale nielen na obrube; mohlo by sa to považovať za cifru. No ako sa
         rozťahoval priveľmi, popustil i na prostriedku, urobilo sa v ňom niekoľko väčších dier; cez
         ne zas sa škerí voda, vyjedá ich, obrába im brehy, aby vyšli okrúhle ako svedčí. Punč
         nevystačil ani do Angostury: pleso sa zas vohnalo do pampy, vykrojilo z nej pekné koleso,
         vlastne pol kolesa; bolo by zašlo až neviem kam, nech sa nebúši do Friasa. No ten sa
         rozkročil a povedal veľkej vode veľmi odhodlane: „Potiaľto, a ani kroka napred!“
   </p>
   <p>
    Pleso sa zháklo pred takým chlapom, ako je Frias, ale sa vyvŕšilo na punči. Pri návrate
         mu vyhrýzlo veľký oblúk, zas sa vožralo doň. Prišli ľudia na člnoch, ba i loďkách na toto
         miesto a riekli: „Aký je tu pekný prístav! Vietor nemá prístupu, čo duje od Cordillery, a
         nám bude dobre.“ A urobili si z toho oblúka veľmi pekný prístav. Je v zátiší od vetra.
         Otvorený je v tú stranu, odkiaľ vetry nedochodia, a hádam ešte väčšmi preto, že sa punč na
         tomto mieste nahúžval a urobil hodne dosť hlbokých fercov a záhybov s vyvýšeninami. Tie
         zadržiavajú vietor, ktorý by ináč búchal do prístavu, idúc doňho pampou, keby ho tie
         vyvýšeniny neodbíjali.
   </p>
   <p>
    Toto preorávanie medzi plesom a pampou, prechmaty, čo pášu a protivne, čo si robia zem a
         voda — máš pred sebou jasne sťaby na dlani, keď pozeráš z grúňa. Je to pekné divadlo a
         zaujímavé. Ale žiadosť človeka je nenásytná. Napásla oči zďaleka, chce sa poprizerať
         zblízka.
   </p>
   <p>
    Vybral som sa teda na pleso v prvé dni pobytu na týchto stranách. Nikomu som sa
         nezveril, čo mám v úmysle, aby bol slobodný vo výskumoch.
   </p>
   <p>
    Bolo okolo siedmej ráno. Času do poludnia nadostač, ak by bolo treba, mohol som si ho
         vziať i do večera. Nikto ma nevidel; ľudia boli v pajte; práve sa začalo strihať. Majster
         umýval riad, nemal kedy vyzerať po dvore, čo kto robí.
   </p>
   <p>
    Prišiel som pomaly na laz, pustil som sa smerom, ktorý bol najlepší, rovno na otvorené
         pleso. Stadiaľ bude iste najlepší výhľad. Hodil som sa trochu napravo; okrúhla lagúna
         ostala hodne naľavo. Mal som pred sebou pampu. Hneď si začala zahrávať so mnou, vodiť ma za
         nos. Myslel som si, že som hneď na mieste, len prejsť vŕštek. Za vŕštekom prišlo údolie, za
         ním sa ukázalo zase návršie, za ním dolinka, za ňou akési hôrky, zas na stranu akési
         močariny, celé zarastené vysokou šašinou. Z nej pošíval majiteľ kuchyňu a domy na podniku.
         Nepoznať, že by ju boli od tých čias kosili alebo trhali. Medzi ňou hmýria sa kŕdle kačíc a
         iného vodného vtáctva. Je mnoho akýchsi čiernych neveľkých kúr, ako ich vídať v močiaroch
         okolo Karvína. Hôrky sú vycivené a preriedené. Stromy zakrpatené, len na končiaroch živé,
         ako boli i okolo rio Mitre. Ani toto miesto sa nezapáčilo hore; iste preto, že je vystavené
         prudkým nárazom vetra. Ani jeden strom sa neopovážil vypnúť a rozložiť sebavedome korunu.
         To sme videli len na miestach, kde sú hory väčšie a stromy sú v spoločnosti.
   </p>
   <p>
    Z týchto hôrok bolo neraz čuť ryčanie, tuhé a sipľavé. Bujak tak ryčí, keď by nedbal
         hlásať naďaleko, že je tu, ale hlas mu zlyhá, lebo by sa chcel vystatovať väčšmi, než môže.
         Hoci sú hôrky blízko, ničoho v nich nevidno. Statok, roztratený na týchto stranách, uchýlil
         sa do hôrok, hádam pred horúčavou.
   </p>
   <p>
    Dostal som sa naveľa na pleso. Predo mnou sa prestiera jeho hladina. Lenže jej je len
         toľko, čo nestačia skryť briežky a kopce, predhoria a výbežky pevniny, ktoré vbiehajú
         hlboko doňho.
   </p>
   <p>
    Vidno brehy Avellanedy, na nich sa dá rozoznať veľmi málo. Podrobnosti zatušuje diaľka.
         Na predhorie je stadiaľto omnoho ďalej, než ako sa mi bolo ukazovalo z grúňov. Výhľad dolu
         plesom mi odobrala pampa a kopce, čo sa vlnia až k vode. Mier tu panuje úplný, akási
         sviatočná tichosť.
   </p>
   <p>
    Vyšiel som na osamelý balvan, čo bol na brehu a rozhliadal sa obzorom, ale ani zo skaly
         nie je veľmi otvorený. Obrátil som sa radšej k bližším predmetom. Urobil som i ja, čo robia
         všetci, ktorí prídu prvý raz k moru.
   </p>
   <p>
    Voda plesa je studená. Pri brehu je cele čistá, veľmi dobrá a chutná, ako ktorákoľvek na
         týchto stranách. Z diaľky vyzerá akoby zamútená, ale v pohári je priehľadná a veľmi čistá.
         Rýb tu nevidno, ani rakov; mušlí a druhých takých živočíchov, ktorými sa hemžia napríklad
         brehy mora na Adrii, tiež nieto. Niektorí tvrdia, že je v plese hojne rýb, menovite sumcov,
         ktoré vraj boli sem niekde osadili. Kto to bol, kedy to urobil, nedozvedel som sa nikdy. V
         plese nevidel som nikdy loviť ryby, bárs v potokoch ich je mnoho. Volajú sa truče, chuťou
         sa ponášajú na kapra, ak ho chovali v bahnatých rybníkoch. Podobajú sa našim hláčom, iba že
         sú veľké.
   </p>
   <p>
    Pleso bez prejavov života, hoc čisté a vody chutnej, je na brehoch predsa len trochu
         smutné. Na mori môžeš stráviť hodiny a máš na čo pozerať, nájdeš vždy niečo nového, čo sa v
         ňom hýbe a žije, ba čo sa v ňom len povaľuje nehybne. Len pomyslime na sépie, ako plávajú v
         jeseni na hladine, sťa kvety s otvoreným kalichom a rozostretými tykadly, alebo na čierne
         ježovce, čo ležia na dne sťa gule.
   </p>
   <p>
    Na inom poli činnosti nemôžeme povedať, že by bolo mŕtve; práve vidíme, že je pohyblivé;
         mohli by sme mu vytknúť, že hádam až priveľmi. Nie je ani chvíľku v pokoji, aby si
         oddychovalo, alebo zaleňošilo, ako niektoré plesá alebo lagúny. Vlnky si pohrávajú
         jednostaj. Ich čľapot je krotký, ale vidno, ako sa indy rozbúri i táto voda. Okolo brehu
         vidno čiaru na tri-štyri metre od vody, sťaby ju bol vytiahol na šnúre; v tej čiare sa
         naukladalo všeličoho: trávy zamúlenej, dávno vysušenej, raždia, konárov, drúkov, ba i celé
         stromy. Ani to už nie je čiara, ale ozajstný plot alebo hať. Nejeden strom má peň i korene,
         ako ho bolo vyvrátilo.
   </p>
   <p>
    Odkiaľ to všetko poznášala voda? Či je ako povestný obchodník, čo chodí po meste a
         dedinách a skupuje handry, pľundry, všakové haraburdie a obnosené šatstvo, čo poznáša a
         ukladá do svojich skladov? Doniesla ho iste zďaleka, toto haraburdie. Zobrala ho nebodaj
         tamdnu, odkiaľ vychádzajú kanále, na úpätí brál a hôr, pohrávala si s ním cestou i tu pri
         brehu, kým sa jej nezunovalo a nevyšmarila nepotrebnú chamraď na breh.
   </p>
   <p>
    Budú tamdnu tuhé búrky a vetry, keď sa raz strhnú. Lámu nielen konáre, ale vyvracajú
         buky z koreňa a hádžu ich do vody. Najhoršie, že sa strhnú znezrady, nedajú sa ohlásiť
         ničím, ako robia búrky na mori: už či oblakmi, alebo vtáctvom. Ostatne o vtáctve darmo by
         sme hovorili. Na otvorenom plese nevidno čajok, ani iného vtáctva. Iste si hovie radšej na
         tichých lagúnach, malých vegách a vypása ich. Na plese sa mu nepáči, azda pre vetry a časté
         búrky.
   </p>
   <p>
    Pobrežie je vyložené štrkom, na miestach drobným pieskom. Skaly sú žulovité; vápenca tu
         nevídať; ak sa nájde, nájde sa zriedka. Pekné kvarce nájdu často okolo plesa, ale piesok
         jazera a ani piesok väčších riek, čo doň vtekajú, neobsahuje zlato. Ani veľká hať piesku na
         rio Mitre neobsahuje vábnej látky, za ktorou tak usilovne ideme.
   </p>
   <p>
    Vcelku sa tu sedí clivo, keď si takto sám a dívaš sa na tento biely svet, nadíde ťa
         pocit osamenia. Temer by si mal vôľu zaspievať: „Pri vodách tvojich, ó, Babylon…“
    <sup>
     [
     <a class="footnote" href="#ftn.id2593582" name="id2593582">
      48
     </a>
     ]
    </sup>
   </p>
   <p>
    Smútok ti veru neprejde ani pri pohľade na druhú stranu. Cordillera vysotila predstráže,
         niektoré už s bielym temenom, na bokoch im vystávajú braliská. Ponášajú sa na zrúcaniny
         hradov. Medzi dvoma dlhými vrchy, čo idú skoro do samého plesa akosi rovnobežne jeden s
         druhým, vtisla sa úzka dolina. Otvára rovno na pleso bránu medzi dvoma piliermi. Vráta vedú
         do dlhočiznej chodby, čo nemá krovu; dujú do nej vetriská po milej vôli, odhora sa leje
         voda. I teraz, hoci je tu slnce, lejak rozostrel svoj závoj. Chodba vychodí naslepo.
         Preložil sa v nej priekom vrch, má temný kepeň hory na pleciach a bielu čapicu na hlave.
   </p>
   <p>
    Punta Avellaneda odetá je z tejto strany horou, iba okolo brehov vidno čosi pampy. Medzi
         horou čnejú i na nej braliská, sú akési biele, možno preto, že hora okolo nich je tmavá.
         Vsotila ďaleko do plesa dlhý nos, sťa lemeš na pluhu, čo sa vbára do oráčiny. Ním si iste
         preorala cestu v plese, sebe a celému polostrovu, ktorému sedí na hlave. Od konca nosa až
         na hrebeň ide temer rovná čiara, vystupuje strmo dohora, jej temnota sa odráža ostro od
         neba, ktoré je zasa zavalené chmárami.
   </p>
   <p>
    Zobral som sa spiatky. Znepokojila ma samota, nápadná tichosť kraja. Dal som sa napravo,
         čosi viac, než na ceste semka, že som prišiel ešte bližšie hôrkam. Pampa je väčšmi zvlnená,
         než naľavo. V údolí sa pasie neveľká črieda lichvy. Statok zdvihol hlavu, stojí nehybne.
         Díva sa pozorne na mňa, akoby môj zjav bol niečo nevídaného. Poniektorý jednotlivec zabudol
         i žviakať od divu; chlpy trávy mu trčia z nehybnej huby. Všetko nadstrčilo uši dopredku;
         hľadí na mňa uprene; iste si nevie vysvetliť, čo to za nový zjav v pampe.
   </p>
   <p>
    Pri tomto kŕdli je tiež čierny bujak; mrmle a hundre; možno sa mu nepáčia návštevy na
         jeho ralej. Pri osamelosti nadišiel ma i pocit neistoty, vedomie nepatrnosti a slabosti.
         Vyjasnilo sa mi akosi tuho, aká som nepatrná hračka v ruke náhody. Či je to nie číra
         náhoda, že byco vyhráža a dudre a nevyrúti sa odrazu? Možno sa mu lení, hádam sa mu protiví
         zapodievať sa so mnou. Z hôrky zas sa ozýva sipľavé ryčanie, teda druhý bujak i tam. Blúdim
         vlastne medzi lichvou, prekážam jej a pripravujem o pokoj. Pocit nevládnosti a nepatrnosti
         ma zaujal, čosi ma hnalo, aby bol čím skôr preč stadiaľto, niekde za kopcom. Utekať by
         nebolo múdre, ale ponáhľať sa nie je zakázané a neškodí. Vzal som si do ruky papek, čo som
         práve našiel, dlhý a nie veľmi hrubý, bol viac ako dlhá pastierska palica. Cítil som zaraz,
         že som bezpečnejší a vládnejší.
   </p>
   <p>
    Hoci sme istí sebe, predsa nás nadídu chvíľky zoznania, čo a koľko sme vlastne hodni.
         Hľadíme ho zmierniť, aby nás nepritlačil celkom do prachu, a pričiníme čo-to postave. Tu si
         podložíme vysoké opätky, indy si postavíme na hlavu vysoký klobúk. Niektorý si postaví na
         ňu kučmu s dlhým perom, ak nie práve chochol z kohútieho peria alebo pštrosieho. Niektorý
         si zastrčí štetku zo srsti alebo chvost z tetrova za klobúk. Aby bola ruka mocnejšia, opášu
         si šabľu okolo bedár. Ja, aby mi ruka bola dlhá, vzal som do nej dlhý papek. Každý hľadá,
         čím zatušiť nepatrnosť a nevládnosť. Ja som si vybral spôsob najstarší a najľahší zo
         všetkých: papek je málo hoden, len na oheň súci, ale ho nespálili, iste nebol naporúdzi.
         Mne sa predsa zišiel, nebol som malý a nepatrný ako prvej. Obecenstva bolo hodne, čo som
         postretával; krotké kravy sa tiež dopratali na neveľkú vegu, s nimi je veľký čierny byco;
         zase hundre, ako obyčajne, ale ho neberiem vážne, od tých čias, keď lízal soľ z dlane a
         prezradil, že čert nie je taký čierny, ako sa ukazuje.
   </p>
   <p>
    I naša tropilla si tu hovie a odpočíva na vavrínoch. Na mäkkej tráve Punta Bandera
         začali sa hrany vyrovnávať. Neokrôchaná Pepa začína byť čosi okrúhlejšia. Elektrike
         počínajú sa ukazovať na bedrách jabĺčka. Tropilla pozerá na mňa zadivená, hoc sa nahľadela
         na mňa dosť po tieto dni. Iste i ju zarazila nepatrnosť zjavu, že som sám, bez spoločníkov
         na ohromnej pampe. Nepatrnosť bude jej biť väčšmi do očú, že idem peši, ako tu nechodia.
         Keby šiel na koni, statok by si ma ani nevšimol; chlap na koni je v kampe niečo cele
         obyčajného a všedného.
   </p>
   <p>
    Začalo mi byť horúce, chôdza rozohrieva, prichodilo sa vyzliecť z kabáta a prehodiť ho
         cez plecia.
   </p>
   <p>
    Spoza briežka ukázal sa mi akýsi sťažeň a na ňom kačimba,
    <sup>
     [
     <a class="footnote" href="#ftn.id2593756" name="id2593756">
      49
     </a>
     ]
    </sup>
    krátka drevená fajočka. Fajočka obracia krátky rovný pipasárik tu na jednu, tu
         druhú stranu. Pár krokov, sťažeň sa zodvihne dohora, pod ním vykukne spoza hrebeňa briežka
         i samé teleso člna. Nie veru, paluba je to nie, ale ozajstné brucho. Je dosť bachraté a
         zaokrúhlené. Krátky pipasárik sa obrátil rovno ku mne, a keď som vyšiel na briežok, vidím
         neďaleko pštrosa. Ide pomaly, z nohy na nohu, toľko, koľko treba, aby ho nedohonil. Obzerám
         sa po zemi dookola, či mu niekde nezazriem hniezdo, či som ho azda nezduril z neho, ale
         nevidno nikde nič takého. Iste si vysedával v tráve naprázdno, nie v záujme potomstva. Vo
         mne vzbudil predstavu lode so sťažníkom, ktorý sa obracia. Hlava jeho sa ponáša naozaj na
         krátku fajočku, ktorá je na sťažni, keď má krok vystretý.
   </p>
   <p>
    V dolinke, do ktorej sme vošli, bolo ich viacej, päť alebo šesť; tri boli menšie a dva
         veľké, urastené. Iste lanská rodina ešte, drží dovedna i toho roku. Veru akosi málo ich
         vyšlo z lanského hniezda. A možno ostatná mládež sa rozpŕchla, zbehla rodinu a založila si
         vlastnú domácnosť. Pri mládeži vídať neraz snahy za samostatnosťou a slobodou, ako sa
         zjavia prvej, než by patrilo. Kráčajú si veľmi pokojne predo mnou, iba čo sa obzrie tu i tu
         jeden alebo druhý zo starších, čo robím, či nemám niečo za lubom, prekvapenie, alebo azda
         úskok. Vidiac, že idem krokom riadnym, podopierajúc sa na palicu, neponáhľajú sa, ale idú
         si tiež z nohy na nohu cele pokojne.
   </p>
   <p>
    Vyznela ozaj divne táto čiastka mojej prechádzky, sťaby sa bol dal morky pásť. Veľký
         pštros v rozmeroch ohromnej pampy scvrkne sa ako nič na význam moriaka a chlap, čo ide za
         ním, na chlapčeka, čo ho vedie na pašu. Hotovil som sa, že ich poženiem pomaličky pred
         sebou na samý podnik, nech sa zadivia, čo som zajal v kampe.
   </p>
   <p>
    Keď sme prišli na lazy, z ktorých sa ukázali domy a stavby podniku, môj kŕdlik urobil
         znezrady vejár, rozpŕchol sa na všetky strany. Veslujú krídlami, ako je už ich obyčaj, keď
         bežia; urobili okľuku a vrátili sa za briežok, sťaby sa boli zriekli, čo idú urobiť.
         Obrátili sa pampou napravo, kde sa belie neveľká lagúna v jednej kotline; lagúna je už
         vysušená; na jej dne belie sa hlina, možno i soľ, čo voda navymývala zo zeme a uložila na
         dno.
   </p>
   <p>
    Pred kuchyňou bol Manuel, priťahoval koňovi široký podbrušník zo sedla. Vidno, vyberá sa
         do kampa, možno zajať oviec pod nožnice.
   </p>
   <p>
    „Čo takého?“ spýtal sa ma. „Z pajty?“
   </p>
   <p>
    „Veru nie, z plesa,“ odpovedal som mu sebavedome.
   </p>
   <p>
    Prestal sťahovať koňa, pozrel na mňa v obdive.
   </p>
   <p>
    „A čo ste tam robili?“
   </p>
   <p>
    „Len tak, prizrieť sa, ako vyzerá, či nieto čo zvláštneho.“
   </p>
   <p>
    „Hm, a čo bude takého? Pampa ako pampa. A kôň? A či vám utiekol azda?“
   </p>
   <p>
    „Aký kôň? Ja som koňa nevidel,“ odpovedal som mu.
   </p>
   <p>
    Podišiel ku mne, koňa nechal tak. Vo dverách kuchyne zjavil sa majster. Jeho okrúhla
         tvár bola okrúžená vlasmi, čo trčia na všetky strany.
   </p>
   <p>
    „A vy ste išli bez koňa na pleso!“ zvolal Manuel zarazený.
   </p>
   <p>
    „A prečo by nie, pán Manuel?“
   </p>
   <p>
    „Nuž odpusťte, ja sa vám nejdem starieť, každý vie, čo robí. Ale druhý raz by vám
         neradil ísť pešo.“
   </p>
   <p>
    „Azda je čo zlého, keď sme peší?“ spytoval som sa ho.
   </p>
   <p>
    „Čo ako, u nás nie je obyčaj! Statok sa naučí vidieť na koni ľudí a bojí sa. Chlap je už
         len inakší, keď je v sedle. Nedíval sa veľmi na vás?“
   </p>
   <p>
    „Lichva sa mi hodne prizerala,“ priznal som sa.
   </p>
   <p>
    „I lichva tam bola?“ zadivil sa Manuel.
   </p>
   <p>
    „Nešli kravy na vás?“ zastarel sa i kuchár. „Neraz vyprevádzajú, keď vidia, čo sa
         nenaučili vídať.“
   </p>
   <p>
    „Stáli iba a pozerali, bujak hundral ako obyčajne.“
   </p>
   <p>
    „Máte šťastie, že vám dal pokoj!“ zvolal Manuel. „Náš statok je krotký, ale po hôrkach
         bývajú i divé kravy.“
   </p>
   <p>
    „Ryčal i bujak v hôrke,“ poznamenal som ja.
   </p>
   <p>
    „Dobre, že vás nevzal na rohy,“ zamiešal sa majster. „Mohol vás poobháňať. Ja by veru ta
         nešiel len tak…“
   </p>
   <p>
    „A načo, pane, načo?“ vypytuje sa Manuel. „Azda máte tam čo vidieť. Pampa a voda.“
   </p>
   <p>
    „Povážte, že som prvý raz v kampe a žiada sa mi poobzerať si, čo je nového,
         neobyčajného. Nám je všetko nové, čo nevídame každý deň pampu: i pampu, i vodu…“
   </p>
   <p>
    „Ja vám nehaním, že sa vám páči,“ uznal i Manuel, „i mne sa páči prechádzať sa, keď
         prídem, kde som ešte nebol, ale peší nejdem. Máte tropillu v korrale, prečo ste mi
         nepovedali včera večer alebo dnes ráno, že chcete koňa? Mohol ísť niekto s vami, ak by sa
         čo stalo. I čas sa lepšie míňa, lebo je veselšie.“
   </p>
   <p>
    „Je tam trochu smutno,“ priznal som sa.
   </p>
   <p>
    „Veru hádam; keď je nie po robote, ja tiež nestojím o tieto zábavky. Nuž vy len povedzte
         druhý raz, keď vám bude kôň treba. Nech sa statok nekazí…“
   </p>
   <p>
    „A ako by sa pokazil, nejde mi do hlavy…“
   </p>
   <p>
    „Prichodí sa mu ukazovať, ako patrí, na koni. Keď sme bez koňa, diví sa, i pohorší sa.
         Začne nás mať za nič a nebude nás chcieť slúchať. Statok je statok a kone sú, aby robili.“
   </p>
   <p>
    Vec už považoval ako vybavenú, obrátil sa ku koňovi, že ho dosedlá.
   </p>
   <p>
    „A boli ste vy na druhej strane?“ spýtal som sa Manuela.
   </p>
   <p>
    „Kedysi, ale bolo dávno.“
   </p>
   <p>
    „Jesú tam podniky?“
   </p>
   <p>
    „Nuž to hej, podnikov je tam dosť.“
   </p>
   <p>
    „Obstojné podniky,“ prisvedčil majster, „zalanským som bol na strihaní.“
   </p>
   <p>
    „Vy ste i strihač?“ zadivil som sa.
   </p>
   <p>
    „Človek nevyberá, všetko musí prijať,“ odpovedá majster. „Ale vtedy som bol pri rúnach.
         Obstojné podniky.“
   </p>
   <p>
    „A v tejto doline, čo ide rovno dohora, čo ju ten vrch zapratal?“
   </p>
   <p>
    „Veru tam som nebol. Nemá byť dobre,“ odpovedá Manuel. „Ja som chodieval ta nižšie,
         okolo prievozov. Bude tu v zime všakovak.“
   </p>
   <p>
    „A nie!“ zvolal kuchár veľmi rozhodne. „Obstojné podniky.“
   </p>
   <p>
    „Vy ste i tam chodili?“ zadivil som sa.
   </p>
   <p>
    „Všade po troche,“ odpovedá on. „Za chlebom zájdeš, ani sa nenazdáš kde; ako lichva za
         soľou.“
   </p>
   <p>
    „Tiež robia ako tu na podnikoch?“ spytoval som sa.
   </p>
   <p>
    „Chybuje kadečo, ľahko nedostaneš,“ vysvetľuje on a núti sa, aby sa vyslovil okrúhle.
         Nie vždy mu ide od ruky zhováračka, niť sa mu pretŕha a či zamotá v pradienku, že sa nedá
         ľahko snovať. „Voda im zavadzia veľmi, nedostaneš ľahko, čo ti treba.“
   </p>
   <p>
    „Pracujú s prekážkami,“ doplňoval som ja.
   </p>
   <p>
    „Ako môžu,“ odpovedá on. „I s prekážkami. Ale dobrí ľudia. Obstojní.“
   </p>
   <p>
    Od tých čias som už nepohoršoval ľudí a statok. Neukázal som sa peší v kampe. Pekná vec
         je vyhľadávať pravdu a ísť veciam na koreň, ale i pri tej robote vyberaj cesty a chodníky
         osvedčené. Približuj sa pravde ako človek poriadny, ktorý má v úcte staré dobré obyčaje.
   </p>
   <p>
    Príležitosti na prechádzky nechybovalo. V ktorýsi rok som bol, keď kúpali, na veľkom
         podniku. Robotu temer skončili; okúpané ovce prehnali do kampov za rio Mitre. Prehnali ich
         už mostom, ktorý práve zhotovili, a tešili sa, ako statok prechodí riekou a predsa sa
         nezmočí a nevymýva liečivé látky, čo ostali vo vlne po kúpeli. Nechybovalo už, ako vyčistiť
         kampy od Punta Bandera až do Angostury, aby v nich neostala niektorá neokúpaná. To už boli
         ako prípravy na zimu. Pašienky, čo sú dolu pri plese, išli vyprázdniť, aby sa zotavili, čo
         znamená toľko, ako aby ostali prázdne, kým neprídu snehy.
   </p>
   <p>
    Statku sa zimuje dobre v tejto čiastke kampa. Snehy, ak i napadnú, netrvajú, ako kde
         inde. V úbočinkách kopnejú veľmi chytro, pod slncom, hoc i nie je horúce, ako letné, a
         možno ešte viac pod vetríkom, ktorý poťahuje ustavične od veľkej vody.
   </p>
   <p>
    Vybralo sa mnoho ľudí, desať a či dvanásť chlapov a celá smečka psov. Chlapi vedeli,
         odkiaľ začnú robotu, kam zoženú čriedu. Neostávalo, ako vykázať poniektorým chlapom miesto.
         Mne dali miesto veľmi pohodlné a prácu jednoduchú: čakať, kým zoženú ovce.
   </p>
   <p>
    „To ja nebudem mať vôbec čo robiť!“ zvolal som. „Čakať nie je robota.“
   </p>
   <p>
    „Ono je pravda,“ uznal pán správca. „Ale s chlapmi vás nemôžem poslať. Pôjdu po
         polostrove, po hôrkach; robota ťažká. Radšej už len počkajte tuná.“
   </p>
   <p>
    „Ale keď idú na polostrov, to potrvá veľmi dlho!“ zvolal som ja.
   </p>
   <p>
    „Nie toľko, nebojte sa,“ ubezpečoval on. „Obriadime sa chytro. Voda opadla veľmi.“
   </p>
   <p>
    „Ale predsa,“ bránil som sa ja. „Punta Bandera, polostrov, to je kúsok. A čo ja tu
         robiť?“
   </p>
   <p>
    Pán správca sa zasmial. „Máte pekné kalafaty,“ hodil rukou dookola, kde bolo ozaj mnoho
         kriakov. „Môžete ich oberať.“
   </p>
   <p>
    „Ja by radšej s vami, ako zaháľať tu.“
   </p>
   <p>
    „Nebudete zaháľať,“ riekol už vážne. „Ovce sa začnú schodiť a vy budete tu, aby nešli
         cez briežok a nehodili sa na podnik.“
   </p>
   <p>
    Podvihol ruku s korbáčom a už letí za druhými na pejkovi. Jeho čierny pes drobčí
         potuteľne za ním.
   </p>
   <p>
    Vedel som, že budem čakať dlho. Ani pán správca nemôže predvídať, dokedy potrvá robota.
         Najspoľahlivejší išli na polostrov. Vedel som zo skúsenosti, že robota na polostrove je
         veľmi babravá. Polostrov v niektorých obdobiach, keď pleso vystúpi totiž, premieňa sa v
         ostrov. Je v ňom paša veľmi dobrá a v ňom hodne statku. S pevninou súvisí jazykom veľmi
         úzkym, ktorý je ako most na pevninu: asi tak, ako čerešňa, keď visí na strome svojou
         stonkou. Stonka príde často pod vodu, keď pleso vystúpi; statok na polostrove ostane
         odrezaný od ostatného kampa, niekedy týždne, neraz i viac, lebo nikto nemôže predvídať,
         dokedy.
   </p>
   <p>
    Pleso nemá teda výšku jednakú a stálu. Raz opľasne, indy sa zodvihne, a to hneď niekoľko
         stôp odrazu. Zle je, že tieto premeny nadchodia neočakávane, bez predznakov. Nastanú
         prekážky pri robotách, ktoré nevedieť dokedy potrvajú.
   </p>
   <p>
    Skadiaľ pochodí stúpanie a klesanie vody, ako si ho vysvetliť? Znalci, čo sú zoznámení s
         povahou malého mora, tvrdia, že v ktoromsi neznámom kúte budú úpusty. Voda sa na nich
         zbiera ako v ohromnej nádržke, kým jej nebude toľko, že preborí hrádzu a nevyleje sa do
         plesa. Kde sú tie ohromné vodné stavby a zariadenia? Nikto ich ešte nevidel; každý opakuje,
         čo počul povrávať.
   </p>
   <p>
    Ovčiari boli včera na mieste a našli, že je most dobrý. Bola dobrá príhoda vybrať sa a
         vyhnať ovce do kampa. Bude ich vlastne prichodiť hnať rovnou cestou do pajty; pre vysokú
         vodu toho leta nemohli ich ani ostrihať toho roku.
   </p>
   <p>
    Bolo mi súdené postávať podaromnici, možno hodinu, možno viac hodín. Pohon sa môže i
         pretiahnuť, ak na polostrove nadídu prekážky. Iní budú v práci, ani sa nenazdajú, ako sa im
         čas minie. Môj Monito (Opica) tiež nebol veľmi spokojný. Ledva že zanikol dupot koní, začal
         sa obzerať v tú stranu, kam išli, strihal ušami, hádzal hlavou i zarehtal mocne sťa fanfára
         poštára.
   </p>
   <p>
    Bol som skoro istý, že Monita neudržím. Čím ďalej, tým viac sa miesil. Keby bol vedel,
         že mi dajú postať, ktorá je vlastne len pre vyslúžilca, nebol by si vzal Monita, ale
         niektorého rozšafného veterána z tropilly. Behom času začal som i ja rád mať mladé kone,
         hoc i nie cele mladé a nedoučené, ako náš mladý sused. Kone mladšie majú stavce elastické,
         trochu ohňa a sily, na nich je jazda príjemnejšia a istejšia než na starých, len vedieť s
         nimi trochu narábať.
   </p>
   <p>
    Popustil som Monitovi uzdu a ten sa dal pampou, kadiaľ odišli kamaráti. Nepáčilo sa mi
         ísť za nimi, aby mi čo nepovedali, ale som sa hodil dobre vpravo. Bola tá čiastka kampa
         práve tam, kde pampa vbieha najďalej do plesa; na ktorej som do tých čias ešte nebol.
         Monito sa nevzpieral, poslúchol ma vďačne. Bol rád, že môže ísť, netrápil sa, či je to na
         tú, alebo inú stranu. Cválal dosť chytro, lebo Monito bol veľmi dobrý behúň, hoci nebol
         hladký a príjemný v cvale ako malé koníky z tropilly.
   </p>
   <p>
    Prešli sme popri lagúnach vysušených, na nich našli kŕdle kajken, o krátku hodinu sme
         prišli na veľkú lagúnu, čo je v spojení s plesom veľmi tesnou úžinou. Tu môže kôň prebrodiť
         ľahko, keď je pleso nízke. Voda mu nesiaha ani do brucha. Bol by to vlastne už záliv,
         hlboko vtisnutý do pampy.
   </p>
   <p>
    Brehy lagúny sa beleli kŕdľami flamengov. Nikde ich nevídať toľko na jednom mieste. Keď
         som jej prišiel na breh, celé hajná vtáctva sa zodvihli do vzduchu, bol to skôr oblak s
         purpurovým zásvitom, ktorý nosia pod krídlami. Celý kŕdeľ sa ich hodilo do vody, tohoročné
         mladé, čo ešte neletia. Po lagúne plávajú ich kŕdliky, tvoria v nej biele ostrovčeky. Medzi
         nimi plávajú celé floty krásnych bielych labutí, nedajú sa ľahko vyduriť zo svojej ríše.
         Kajken a kačíc nebolo, ale zato sa nahrnulo čajok. Vyleteli oblakom za flamengy, obrátili
         sa kamsi k plesu.
   </p>
   <p>
    Bolo ozaj pekne na lagúne. Na brehy plesa už nebolo ďaleko. Obišiel som lagúnu naokolo,
         vodné vtáctvo veslovalo k protivnému brehu, aby mi vyhlo. Dostal som sa na druhú stranu,
         kde už poťahuje svieži dych plesa.
   </p>
   <p>
    Výhľad je iný, než bol z balvana. Nos Avellanedy sa nerozozná dobre, mizne skoro celý
         spodok predhoria. Telo vrchu je širšie, temer rozčapené. Vidno kus kanála, ale iba samý
         počiatok, čo je za Avellanedou. Jeho priebeh nám zakrýva nevítaný vrch, čo všade akoby len
         chcel zavadzať. Preň nevidíme dobre ten kút Cordillery, ktorý sa nám bol ukázal kedysi spod
         cerra Comissión. Ostáva tiež z veľkej čiastky za ním. A škoda: v ňom je tiež ventiskér,
         ľadová rieka, ako tá, čo sme inde boli videli, iba že táto je čosi väčšia.
   </p>
   <p>
    Dá sa temer iba tušiť, ako kanál, ktorý vedie poza vrch do tajomného plesa, musí sa
         pretiahnuť úžinou, čo je medzi dvoma baštami a má meno Hell gate, pekelná brána.
   </p>
   <p>
    Pekelná brána je zlopovestná. V nej panujú prudké vetry a prúdy, čo tiahnú od Cordillery
         a zo skrytého plesa. Čln urobí lepšie, keď nejde do nej, ak je vetrno. Čo je inde vietor,
         tam už je víchor. Nárazy sú krátke, ale prudké a mocné. Má výpady trhavé; prichodia a
         ochabujú znezrady; ťažko ich predvídať a ťažšie sa od nich brániť. Plavba týmto malým morom
         nie je najľahšia. Je skoro taká nebezpečná, ako na veľkom mori. Nevýhoda pochodí najviac
         stadiaľ, že morom idú veľké parníky, o mohutných, dobrých strojoch, takže sa môžu merať s
         morom, kým tunajší plavci majú len motorové člny: stroje, na ktoré sa nehodno veľmi
         spoliehať. Treba si vziať na cestu hodne odvahy, kto sa chce vybrať na plavbu s motorovými
         člny, ktoré tu užívajú. Nešťastia sa nestávajú síce často, ale z času na čas stávajú sa
         predsa.
   </p>
   <p>
    Pampa začína ožívať. Čuť ďavknutie, hoc nerozoznať, z ktorej strany, ani ktorým smerom.
         Vetrík donesie i ohlas pokrikov. Vyháňajú možno statok z kriakov alebo chrastia a hôrok,
         skadiaľ nie je ľahko vyháňať ovce.
   </p>
   <p>
    V tunajších horách nieto plávok, hríbov, vôbec húb. Ani prostý kuteľ sa tu nedarí,
         ktorého divný klobúk, podobný farbou jarabici, vídať v našich horách na každom kroku.
         Rýdziky by sa tu mohli dariť, veď rastú hocikde v tráve, ale tu nieto jedlí ani borovčia,
         pod ktoré sa rýdziky uchýlia. Ľupačka tiež rastie v tráve, nevyberá veľmi miesto, ale si
         žiada svrčinu. Plávka je veľmi prieberčivá. Musí mať po zemi hodne ihličia a nad sebou tôňu
         svrčín, teplý dážď okolo Petra-Pavla. Tunajšie huby rastú medzi trávou na pampe. Sú tiež
         chutné, ale ich chuť je iná, než húb, čo rastú v lesoch.
   </p>
   <p>
    Nezbýva, ako ponáhľať sa. Ak sa pohon začal hýbať, neminie veľa času, že príde na moje
         miesto. Tuším tu kdesi prebrnklo niekoľko oviec: prví ubehlíci, čo hľadajú, kde by sa bolo
         uchýliť, kým prehrmí pohon.
   </p>
   <p>
    Práca, ako vidno, pokročila. Chlapi iste obstali kamp, keď začali vybehávať kŕdliky.
         Badať znepokojenie, narušila sa predošlá tichosť kraja. V širokom kampe, medzi toľkými
         hôrkami, v chrastí a medzi krovím kalafatov pohon nepôjde ľahko a chytro. Nájde sa všade
         hodne miest, kde sa ovca môže utajiť.
   </p>
   <p>
    Pohon teda potrvá dlhšie, ale ani moja cesta nebude krátka. Zvrchovaný bol čas vrátiť sa
         a zaujať postať, čo mi vykázali.
   </p>
   <p>
    Aby ho nemrhal priveľmi, neobišiel som lagúnu naokolo; prebrodil som jednoducho jej
         kanálom. Voda v ňom nebola hlboká. Monito sa ponáhľal pampou, cválal s chuťou, skoro tou
         istou cestou, ktorou sme šli prvej. Tá bola ostatne i najkratšia.
   </p>
   <p>
    A predsa sme sa len oneskorili trochu. Ďavkanie a pokriky už čuť častejšie spoza kopcov
         kdesi. Prichodilo sa ponáhľať, aby sme prišli, kým sa nezjaví statok a honci. Ale Monito
         bol druhej mienky. Začal strihať ušima, obzerať sa v tú stranu, odkiaľ doliehajú zvuky. Bol
         by nedbal byť, kde je kamarátstvo. Necválal veľmi ochotne, prichodilo ho poťahovať za uzdu,
         ba i korbáč prišiel do výrobku. On poslúchol síce zakaždým, ale zase dával sa len v tú
         stranu, kde šípil, že je veľká spoločnosť; bolo načim len šibať a poťahovať ho dobre.
         Ukazovali sa už i kŕdliky ubehlíkov. Vybehujú spoza kopcov; behajú sem a tam, bľačiac ako
         stratené. Hľadajú chodníky a nevedia, kam sa obrátiť, kadiaľ sa pustiť, aby bol aký-taký
         úkryt pred pohonom, čo ich vyhnal na pampu. Práve som išiel krížom pred nimi a duril ich
         ešte väčšmi. Nejeden kŕdeľ sa hodil nazad, keď nevedel, kam sa obrátiť; utekal teda pampou
         kamkoľvek.
   </p>
   <p>
    Ešte šťastie, že nieto tu nikoho, aby ma bol videl, čo ja robím; chvalabohu, ovca
         neprezradí, ani neprerečie; honci budú ešte ďaleko a nedovtípia sa ľahko.
   </p>
   <p>
    Nebol som ďaleko miesta, čo mi vykázali, keď som vyšiel na briežok. V údolí sa bol
         zobral už väčší kŕdeľ, mnohé ovce pod vlnou. Krútil sa i on sťa voda, keď sa mieša pod
         mlynským kolesom. Ovce sa prestrašili, že ich vyhnali z brlohov a poženú ich, boh sám vie,
         na ktorú stranu. Keď som sa ukázal na návrší, zdurili sa a hodili sa prudko nazad.
   </p>
   <p>
    Ja som sa obrátil vľavo, že urobím okľuku pred kŕdľom a že sa dostanem na miesto prvej,
         než ma spozorujú, čo robím. Bol by mohol vyhnúť kŕdľu ľahko, keby ma bol Monito nezradil. V
         najhorší čas ho opanovala túžba za kamarátstvom, nedal sa nahnať na okľuky a výkrutky, ale
         že sa hodí vpravo, kde boli kamaráti. Nedal ničoho na uzdu ani na korbáč, len sa ťahal k
         druhým. V najhorší čas ešte začal rehtať, že sa ozývalo naďaleko. Banoval som, že nemám na
         nohách tie pekné kolieska, ktoré šteklia koňa po bokoch a vyháňajú mu z hlavy mušky. Bolo
         už raz darmo, Monito sa hodil dolu briežkom práve na kŕdeľ, čo sa krútil v údolí. Stálo ma
         roboty, kým som ho nakriatol prejsť aspoň pred ním a nie práve cezeň, ako by bol najradšej
         urobil.
   </p>
   <p>
    Kŕdeľ bol i tak zbalamutený, hodil sa hneď nazad, čiastka sa rozpŕchla po pampe. O
         chvíľu bolo čuť výkriky a rozčúlený brechot psov spoza briežkov. Spoza kopca sa ukázala
         odrazu hŕba chlapov na koňoch, medzi nimi pán správca. Pravé rameno drží skoro vodorovne,
         na zápästí zavesený korbáč. Jeho čierny škótsky pes pri ňom, akoby schúlený.
   </p>
   <p>
    Rozhliada sa, čo to za neporiadok, či netreba hádam zakročiť. Bol rozčúlený, na
         polostrove mal babračky so statkom: nebolo ho veľmi ľahko prehnať úzkym pásom zeme do
         pampy. Robota po chrasti a horičkách bola tiež nevďačná, ľudia i psi sa dosť natrápili.
         Nedbal by túto robotu odbaviť poriadne, aby kamp ostal čistý.
   </p>
   <p>
    Len čo pozrel, zbadal hneď, čo vystrájam, ako som sa vystrčil pred kŕdeľ; krútim sa
         práve, kadiaľ by mu prichodilo ísť. Stojí zarazený a nemôže pochopiť, čo sa nepracem
         stadiaľ; hádam ani nerozoznal, že som to ja. Nahneval sa veľmi, ruka s korbáčom sa zdvihla
         a sňala klobúk. Bol v nej popud veľmi tuhý hodiť ho o zem; nie aby tam ležal nič po nič,
         ale skôr podupkať po ňom. Keď ho schytí tuhý hnev, podupká po klobúku, a hneď mu odľahne.
         Ale miesto nebolo na dupkanie. Iste i sám nahliadol, že ak má dupkať, musel by zoskočiť z
         koňa; to mu bolo iste zdĺhavé, a ktovie, či by vypálilo dobre robiť toľké prípravy na takú
         malú robotu. Ona má účinok najkrajší, keď sa urobí prudko a bez príprav. Zoskakovať z koňa
         a vracať sa trochu smiešne pri takej veci.
   </p>
   <p>
    Zadržal v ruke klobúk, ale začal ním máchať prudko v povetrí, sťaby obháňal muchy a
         ovady. Kričal, ale na šťastie po anglicky; zabudol v hneve, že obecenstvo nerozumie, čo on
         kričí, ba ani ten, na koho kričí, že nerozoznáva ako svedčí slová. A veru neboli jeho slová
         a výrazy veľmi lichotivé a prajné. Ale sa spamätal, že márni čas nadarmo. Doložil už po
         španielsky, ako na vysvetlenie svojho rozčúlenia:
   </p>
   <p>
    „Čo za babrák sa to tam túla pred ovcami? Nazad, hneď nazad!“
   </p>
   <p>
    Rozkaz bol veľmi určitý a prísny, ale ja som ho neslúchol. Nešiel som nazad. Zdalo sa mi
         škodné prejsť ešte raz popred kŕdeľ a rozháňať ho znovu. Išiel som len napred, čo som mohol
         chytrejšie. Pošibal som Monita, že sa plieskanie po jeho tučnom bedre rozliehalo naďaleko,
         a zašiel som konečne za kopec.
   </p>
   <p>
    Pán správca a či skorej čierny pes doniesol veľmi chytro veci do poriadku. Pozavracal
         ovce, čo sa boli rozpŕchli; vrátil ich na dobrú cestu. Ja som sa dostal na postať bez
         nehody a robota vypadla veľmi dobre.
   </p>
   <p>
    V kampe neostala tuším ani jedna ovca; pán správca sa veľmi chytro udobril. Pred večerom
         mi riekol:
   </p>
   <p>
    „Dnes sa nám vodilo veľmi dobre. Myslel som spočiatku, že bude mnoho babračky, ale potom
         sa akosi obrátilo. Išlo ako po loji. Ja som veľmi rád. Máme odtisnutú veľmi nevďačnú
         robotu.“
   </p>
   <p>
    „Kdeže by sa nedarilo,“ odpovedal som ja, „keď ste mali toľkých dobrých robotníkov.“
   </p>
   <p>
    „To je pravda. Ja sa môžem veru iba pochváliť,“ uznal i on.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2593582" name="ftn.id2593582">
        48
       </a>
       ]
      </sup>
      <span class="emphasis">
       <em>
        Pri vodách tvojich, ó, Babylón
       </em>
      </span>
      — začiatok 137. Žalmu
     </p>
    </div>
    <div class="footnote">
     <p>
      <sup>
       [
       <a class="para" href="#id2593756" name="ftn.id2593756">
        49
       </a>
       ]
      </sup>
      <span class="emphasis">
       <em>
        kačimba
       </em>
      </span>
      (zo špan. cachimba) — fajka
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2594742">
       </a>
       9. Roboty a príbehy v kampe, i väčšia cesta
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pri tejto robote vysvitlo, že na polostrove ostalo dosť hodne lichvy, čo cele zanedbali
         a neriadili dlho, možno od rokov. Po hôrkach a chrastí, ako sme videli, a po skrytejších
         dolinách a kútoch bolo tiež čosi statku, čo nevidel podniku od rokov, ba hádam ani ovčiara.
         Nechávali ho navospust sveta, bez poriadku a v divom stave.
   </p>
   <p>
    Kto bol na príčine toľkej zanedbanosti, nepatrí nám tu vysvetľovať. Terajší pán správca,
         len čo prevzal podnik, začal naliehať, aby urobili s lichvou už raz poriadok. Vedel, že
         odkladať škodí, lebo divý statok je veľká prekážka dobrému poriadku. Najväčšmi preto, že
         dáva zlý príklad krotkému statku a zvádza ho na zlé chodníky.
   </p>
   <p>
    Boli práve súrne roboty v behu; letné roboty, ktoré sú vždy súrne a naliehavé a dávajú
         si jedna druhej ruku: ako striženie, kúpanie, vydeľovanie statku, čo bude zimovať a toho,
         čo pôjde na predaj. Tak len odkladali s touto robotou, hoc bola tiež veľmi potrebná. Tí, čo
         rozhodovali v týchto veciach, boli mienky, že sa roboty majú odtískať, ako prichodia jedna
         za druhou. Po jednom do mlyna a vraj ani pán boh nestvoril svet razom, ale za šesť dní, dľa
         poriadku a spôsobu.
   </p>
   <p>
    Konečne sa najsúrnejšie odbavili. Začali premýšľať i o tejto robote, čo by a ako by.
         Uvažovať sa dosť uvažovalo, ale akosi nemohlo prísť na lámanie chleba.
   </p>
   <p>
    Tu práve v ten večer prišiel Manuel z poľa s jedným robotníkom; bol rozhorčený, ako som
         ho ešte nevidel. Že sa mu vraj stalo, čo by si nikde nebol myslel, že on uvidí, či nebude
         poriadku. Vôbec bol nahnevaný, že by nebol zobral na dva vozy.
   </p>
   <p>
    Bol v Angosture so svojím človekom poprávať košiare, v ktorých z jari značia. Ako sa
         vracali z roboty, natrafili tam kdesi na bujaka. Začali ho zavracať, že ho vrátia na Punta
         Bandera, kde je ostatná lichva. Milý bujak v najhoršom pomykove naskočil na robotníka
         znenazdania a bez strachu, aby sa ich mohol striasť. Robotníkovi sa nesnívalo, že sa ide
         stať čo takého, nebol veľmi zbehlý okolo lichvy, nuž šťastie, že zle neobišiel. Pomohol mu
         najväčšmi Manuel, lebo priskočil s lacom a zastrašil rozpajedeného býka. Kôň robotníkov, už
         čosi starší, ktorý dávno nebol okolo lichvy, odniesol si veľkú ranu v boku, ako ho bol vzal
         býk zboku na rohy.
   </p>
   <p>
    Kôň sa horko-ťažko dovliekol na podnik. Na bruchu zo strany bola mu veľká opucheľ.
         Prišlo ho zvaliť, ako je obyčaj v tých príhodách, lebo inej pomoci nieto, hoc keď choré
         hovädo hádžu, musí ho veľmi zabolieť. Ranu, kde sa roh vboril, museli rozšíriť väčším
         rezom, čo koňa zas zabolelo, ale mu nebolo na škodu. Z rany sa vykydli kusy sadnutej krvi,
         rana sa očistila a vyšetrila lepšie. Vysvitlo, že sa nestalo nič nebezpečného. Roh preboril
         kožu, pokĺzol medzi ňou a vrstvou svalovou na hodnom kuse, urobiac ako kešeňu, do ktorej sa
         nacedilo krvi, kým sa kôň namáhal v chôdzi z Angostury na podnik. Ošetrenie bolo veľmi
         jednoduché po tomto šťastnom výkone. Manuel natrel ranu dechtom, brucho podviazali a dobre
         stisli vreciskom. O niekoľko dní sa kôň z poranenia vykýchal.
   </p>
   <p>
    Ale už nemohli odkladať, čo bolo dávno urobiť. Určili deň, keď sa vyberú na lichvu a
         donesú vec vôbec do poriadku.
   </p>
   <p>
    Nebola to robota ľahká, ako by kto myslel. Urobili prípravy, ktoré boli potrebné.
         Zohnali najlepších gaučov, čo vedia s lichvou narábať a majú zbehlosti a skúsenosti. Medzi
         nimi nechyboval výtečný Torres. Bol i druhý gauč, čo ho zovú Antonio a začal mať chýr, že
         je veľmi súci. Vôbec prišli mnohí vynikajúci znalci.
   </p>
   <p>
    Deň pred robotou zavítal na veľký podnik, sťaby bol z neba spadol, i Diaz. Jeho príchod
         bol náhodilý a neočakávaný, ale tým vítanejší. Vtiahol na podnik, ako sa prislúcha takej
         osobnosti. On cestuje vždy pohodlne, môže sa povedať, po veľkopansky. Má tropillu, kone
         vyberané pod sedlo, i kone pod batožinu.
   </p>
   <p>
    Prijali ho na podniku s radosťou. Pán správca, gazda a najmä chlapi tu zídení, ešte i
         psi, všetko sa tešilo jeho príchodu. Je vážený a obľúbený pre veľkú zbehlosť v robotách
         okolo koní a rožného statku. Prišiel práve dnes, ani čo by bol naschvál vybral tento deň.
   </p>
   <p>
    Večerom bola veľká porada; na nej sa uzniesli dopodrobna, čo a ako budú zajtra robiť.
   </p>
   <p>
    Ráno dosť zavčasu vybrali sa na najlepších koňoch, čo ich má podnik, na najlepších
         behúňoch, čo sú privyknuté aspoň zväčšieho na práce okolo lichvy. Vybrali si kone silné,
         mladé, čo majú obratnosť a pružnosť v stavcoch a žilách vôbec, ktorým poznať, že sú
         vytrvalé, mocné a poslušné.
   </p>
   <p>
    Ja, žiaľ, musel som sa zriecť tejto výpravy. Nahliadol som, že svedok ako ja, prekážal
         by hádam podaromnici, kazil by iba robotu a mohol by bojsa zapríčiniť nešťastie. Nezabudol
         som, že ani iné razy nebol som na veľký osoh pri robotách. Ale pán správca bol veľmi dobrý;
         zabudol dávno na prechmaty a chyby, čo som porobil. Pred samým odchodom vybral mi koňa;
         pošepol mi miesto, kde mám byť o tej a tej hodine.
   </p>
   <p>
    Kedy-netedy vyredikal som sa i ja, sám, na miesto, čo mi udal pán správca. Cesta mi
         trvala temer hodinu. Sprvu išla popri čiare dolu pampou, ale keď som prišiel temer na
         polovicu cesty medzi podnikom a Friasom, našiel som dvercia na čiare; nimi som prešiel do
         druhého odseku, do kampa, čo padá naľavo, k plesu. Šiel som pohodlne, nič ma nedurilo, bola
         to iba prechádzka pampou; šiel som trochu krokom a čosi cvalom. Dal som sa hodne naľavo,
         kým som sa nedostal na neveľké briežky, ktoré medzi tými nízkymi kopcami, hoc nízke, majú
         dôležitosť, lebo otvárajú výhľad naďaleko. Urobil som ešte kus cesty, bližšie k plesu: bolo
         i tu pleso veľmi ďaleko, pampa rozsiahlejšia než kde inde. Všade boli polia utešené, s
         trávou nespasenou; držia ich na zimu. Tráva v tomto odseku akoby ani nevyháňala v chlpoch,
         alebo sú chlpy také husté, že medzi nimi temer nezvyšuje prázdneho miesta.
   </p>
   <p>
    Schodil som krížom tieto polia, kým nezačali doliehať pokriky a celá škála zvukov, ktoré
         doprevádzajú v kampe každú robotu. Onedlho sa ukázala črieda lichvy, nie cele malá,
         obstúpená jazdcami.
   </p>
   <p>
    Z diaľky nevyzeralo to nič neobyčajného. Statok ako statok. Bolo iba badať, ako sa
         jednotlivci z čriedy oddeľujú, odskakujú; vidno, že by chceli vyraziť, ale zas vracajú sa k
         hŕbe.
   </p>
   <p>
    V spoločnosti nájdu sa jednotlivci, čo sa nechcú podrobiť všeobecnosti, tvoriť celok a
         zveličiť ho, ale hľadajú iné cesty, svoje chodníky. I medzi statkom nájdu sa jednotlivci
         tvrdohlaví, bezohľadní, nepoddajní. Vyzerá tá črieda v svojom držaní ako husi, keď ich ženú
         na pašu; poniektorí husári hádžu sa na tú, zas inú stranu; radi by umknúť z čriedy, aby
         neboli pod feruľou toho, čo durí čriedu odzadku. No nepoddajní jednotlivci i tu sa klamú,
         musia sa vrátiť k čriede. Gauč im zaskočí cestu, švihajúc tatarcom, alebo plieskajúc
         korbáčom o kožu sedla, alebo o kožené sáry.
   </p>
   <p>
    Zato sama črieda ako taká, pohybuje sa pokojne napred, ako to vídame v našich dedinách
         podvečer, keď sa statok vracia z paše. To neprekáža, aby daktorý neposedný neštuchol
         suseda, alebo nekopol, keď sa mu zblíži a začne mu v čom prekážať. Vcelku pochod čriedy, v
         ktorej ide lichva, má v sebe mnoho krásneho. Nie je to ani jednoduchý pohyb, ale ako
         sprievod; niečo slávnostného, čo upomína na prastaré časy, keď sa patriarchovia sťahovali
         so stádami a domami, hľadajúc pašienky v zemiach, ktorých mená i dnes tak milo zvučia nášmu
         uchu.
   </p>
   <p>
    Črieda je vcelku pokojná a tichá. V nej sú všetky kravy a voly, čo má podnik, lichva
         priučená a krotká. Krotký statok zajali dnes ráno čriedou, previedli ho skrýšami a úkrytmi,
         kde pelešila divá lichva, aby sa dala vypoďkať z miest obľuby a pripojiť sa k čriede.
         Hovädo, čo i vyhýba ľuďom, hoci ich nemá rado, má veľkú záľubu v spoločnosti. Pre
         kamarátstvo premôže v sebe i strach od ľudí a zabudne na obozretnosť. Keď vidí, ako druhý
         jeho rodu nedurí sa od ľudí, nevšíma si ich, zabudne tiež na nich a dá sa do spoločnosti.
   </p>
   <p>
    Čriedu krotkej lichvy prehnali polostrovom, hôrkami a inými miesty, kde boli usalašení
         odbojníci. Kadiaľ prešla, pripojili sa k nej bez ťažkostí i durní. Je i tu v platnosti
         zákon, ako sme spomenuli, že malá hŕba pýta viac. Za čriedou tiahli chlapi, ktorí hnali a
         vyháňali všetko pred sebou, čo sa nepridalo podobrotky k čriede. Tým spôsobom prilepilo sa
         na čriedu všetko, čo bolo v odboji a ide s ňou, sťa keď gazdiná hrudou cesta, čo umiesi,
         pozbiera odrobiny a roztrúsenú múku po vahane alebo koryčiatku.
   </p>
   <p>
    Bolo ešte len ešte, kým črieda nebola ďaleko od hôrok a miest, odkiaľ odbojníci
         pochádzali. Ale keď sa otvorila široká pampa s voľným výhľadom na všetky strany, kde nebolo
         úkrytov, ani miest súcich na skrývanie, kde je všetko otvorené, voľné a široké: tu sa už
         odbojní prestrašili, zľakli sa zjavnosti, lebo začali šípiť, že sa kuje čosi proti ich
         slobode, hádam i bezpečnosti. Cneje sa opustiť kamarátstvo, ale zas lepšie ho opustiť a
         zaprieť, než padnúť do pasce. Počali sa pokusy uskočiť z hŕby, dať sa poza bučky, vrátiť sa
         čím skôr, skadiaľ ich vypoďkali fortieľom. Pokusy vyšli všetko navnivoč, zlyhali a museli
         zlyhať, lebo boli predvídené. Chlapi sa rozdelili okolo čriedy, že medzi jedným a druhým
         ostávalo síce prázdno, ale umknúť cez medzery sa nedalo. Túžba za slobodou je mocná, nedá
         sa premôcť ani nemožnosťou a nebezpečím. Neprestali teda odskakovať hoc i bez osohu, že
         azda sa predsa len pošťastí odbehnúť. Každý proboval šťastie zakaždým, keď myslel, že
         pozornosť blízkych ľudí trochu ochabla.
   </p>
   <p>
    Bolo pachtenie za slobodou, čo ich zvádza odskakovať, ale bol v čriede i ohromný čierny
         byco, čo líže soľ z dlane. Ale on je taký iba s ľuďmi, pokorný a poddajný. Keď vidí
         seberovného a soka, lebo darmo je: v čriede každý seberovný je sok, vtedy je ukrutný a
         neúprosný. Ide mu za pätami, nedá mu pokoja ani stánia. A nájde sa ich niekoľko. Nie že by
         sa mu vyrovnali v zraste a sile, ale sú sokovia. Nedajú si prekášať a štrbiť práva, odňať,
         čo bolo ich, kým ich kŕdlik bol oddelený od druhého statku. Postavia sa mu odhodlane, hoci
         sa nemajú ako postaviť, hoc priam i vedia, že je to nebezpečné. Keď ich premôže, nevedia,
         kam z konopí, vytrhnú z čriedy a hľadia uskočiť pred hrozným čiernym násilníkom.
   </p>
   <p>
    Vidno ho, ako chodí neúnavne medzi čriedou sem a tam, hrozný a rozpajedený. Hľadá ich,
         čo sa vplichtili, kam im neprislúcha. Delí medzi nich tuhé údery hlavou a rohmi. Šťastie,
         že sú tupé na konci. Tí, čo sú mu na závade, pokrývajú sa, vyhýbajú mu; cítia i sami, že sú
         votrelci a nemajú v čriede miesta. Najviac mladší býčkovia sa schovávajú pred ním,
         pretískajú sa medzi hustými hrčami volov a kráv, aby im boli ako plot pred ním. Keď už
         nieto vonkoncom pomoci, vyrazia z čriedy, hľadajúc záchranu v úteku.
   </p>
   <p>
    Díval som sa so záľubou na čriedu. Na slobode vyzerá krajšie než v korraloch alebo pod
         jarmom. Z nej vanie ten dych, ktorý sprevádza všade zdravú lichvu, mnohým je protivný, ale
         gazdovi je milý a príjemný. Zápach sa páčil i mne, hoci som nebol gazda, ani majiteľ,
         pripomínal mi stajne, v ktorých sa zhusťuje a pri tuhých mrazoch vyráža pred stajňu
         mohutne, hoc dvere sú poupchávané, akoby futrované povrieslami. Tisne sa špárami
         neodolateľne navonok, hoc i nezájde ďaleko, lebo ostáva prílepený na slame bielym srieňom.
         Pripomína mladosť, jej veľké pôžitky, najmä krásne večery a noci, čo sme trávili podjeseň
         na strniskách, kde vyháňali voly z dediny. Za nimi prichádzali parobci a mládenci. Voly
         pásť nebola nikomu pokuta ani hanba, ale najväčší pôžitok a radosť. Čas sa míňal chytro a
         veselo pri pahrebe, v ktorej bývali zemiaky, čo veru nedoniesol nikto zo zápravy ani jamy.
         Obyčajne ich naťahali, i to nie vždy na svojich záhonoch.
   </p>
   <p>
    Zišiel som z koňa, priviazal ho o kriak kalafatový a vystúpil na okrúhly veľký balvan,
         čo bol neďaleko. Často ich vídať osamelé v kampe, na rovinách, neraz, že nevedieť skadiaľ a
         ako ta prišli. Mal som pekné stanovisko prezerať pohodlne, čo sa v čriede robí; nezavadzal
         som nikomu, statok tiež sa nemal nad čím pohoršovať, veď som nebol peší.
   </p>
   <p>
    Vyletel z čriedy červený bujak. Nie je veľký, azda bude mladý, srsti červenkastej do
         hrdzava, ale nie veľmi jemnej, ani lesklej, skôr čosi hrubej a chlpatej. Na hlave má biely
         lampáš, polovica huby je tiež biela. Biele sú mu i mihalnice, spod nich oči nie že by
         zazerali hrozive ako u čierneho byca, ale pozerajú chladne a ukrutne, sťa oči, s
         odpustením, ošípanej. Údy sú mu pevné, hoc postava nie je vysoká, skôr územčistá. Z nej
         kypí sila a akási hybkosť, neobyčajná pri býkoch, asi ako hybkosť a obhoditosť leona, a nie
         prostá, surová sila býka.
   </p>
   <p>
    Vyrazil prudko, dajúc sa pampou v tú stranu, odkiaľ črieda prišla.
   </p>
   <p>
    Skočil za ním Antonio, lebo bol najbližšie. Niekoľkými skokmi koňa, ktorý je nie veľký,
         ale chýrny do behu, zaskočil mu cestu z tej strany. Bujakovi nezbývalo, ako obrátiť a
         skočiť zas do čriedy. To i urobil, ale pohľad mu bol zlostný. Z huby sa mu kydali chlpy
         bielej peny. Ostatne horúčava je veľká, medzi statkom bude väčšia, lebo je v hŕbe. Možno
         pre ňu je statok taký rozčúlený. Keď bol skoro pri samej hŕbe, premyslel si. Zvrtol sa
         znezrady, hodil sa ako strela rovno do Antonia, a či hádam skôr do jeho koňa. Antonio
         nebodaj šípil, že bude čosi: obrátil koňa a hybaj vnohy. Jeho kôň, chudorľavý čosi, cválal
         sťa guanako. Hoc besný bujak letel za ním sťa strela, nemohol ho dohoniť a tobôž zasiahnuť
         neveľkými, ale ostrými rohmi.
   </p>
   <p>
    „To je on, to je on!“ kričí Manuel.
   </p>
   <p>
    Popchol koňa a dal sa za bujakom.
   </p>
   <p>
    Torres sa najedoval, oko mu šľahlo ukrutným bleskom. Pustil sa i on besným cvalom za
         býkom. Jeho vysoký kôň dával dlhočizné skoky. Torres, vzdor cvalu, mal kedy odviazať zo
         sedla abolladoru, svorku, urobenú na T, ktorá má na každom konci hodnú olovenú guľu. Hrozná
         sprava v ruke, ktorá cieli ako Torresova. Hodí sa na zadné nohy hovädu, gule sa skrúcajú
         okolo nôh, kým ich nezaputnajú. Udrú tiež o kosti, neraz ich i dodrúzgajú. Zúfalý
         prostriedok, keď druhé lepšie a šetrnejšie zlyhajú. Hovädo, keď ho trafia ako svedčí, sotva
         kedy stane na nohy.
   </p>
   <p>
    Antonio preletel popod skalu. Ani ma nevidel, že som na nej, že sa dívam s ustrnutím na
         výjav. Bujak zápäť za ním. Fučí a drží chvost dohora. Divil som sa, ako Antonio ani
         nehľadí, kam ide, koňovi dal na vôľu, nech ide, kde mu ďaka. On sa obrátil skoro celkom v
         sedle, pozerá nazad neprestajne na býka, cele pokojne a bez rozčúlenia. V ľavej ruke drží
         uzdu, ktorou ešte pridržiava koňa dosť tuho. Stačil by iste i na väčšiu rýchlosť, keby nie
         uzda. Korbáč so širokým jazykom tiež je už v ľavej ruke, proti pravidlám kampa, zavesený na
         palci.
   </p>
   <p>
    Pravá ruka rozviazala uzlík na ťahancoch, čo držia veniec laca, hľadí urobiť slučku na
         ňom; pomáha si ako môže, lakťom a zubmi. Slobodný koniec laca padol na zem a šprihá popri
         koňovi sťa živý. Prichodilo to robiť v cvale; bujak letí ani besný, azda i hrdý, že vidí
         nepriateľa utekať pred sebou. Drží hlavu nízko, hotový podobrať koňa na rohy, ak ho
         dosiahne.
   </p>
   <p>
    Antonio urobil slučku, skrútil koňa znezrady nabok. Zakrútil lacom vo vodorovnej čiare
         nad hlavou, že sfuňal v povetrí. Bujak preletel popri ňom a zbadajúc lac, letí ako divý, že
         mu utečie. Ale lac sa vtom rozvinul sťa had na skoku. Slučka padla, kde ju hodili, sťaby
         chcela ovenčiť bujaka. Bes sa minul, nadišiel bujaka strach pre to čosi, čo mu zavadzia na
         hlave. Zvrtol sa, že slučka odpadne azda, a ten pohyb bol ešte horší. Slučka sa prešmykla
         po hlave zasadla okolo hrdla sťa obojok.
   </p>
   <p>
    Antonio, vidno, nečakal, iba to. Ako letel za bujakom, zakvačil očko, čo má lac na
         slobodnom konci, na hák, ktorý mu je na sedle. Hák má i spružku, že sa môže zatvoriť sťa
         obrúčka. Kôň odrazu sa skrútil od bujaka na protivnú stranu. Zastal sťaby ho boli vkopali
         do zeme, rozkročil sa pevne, vystrúc hrdlo, ako robia kone, keď majú potiahnuť tuho, s
         vynaložením všetkých síl.
   </p>
   <p>
    Čas rozhodný: silné trhnutie, že koňa rozklátilo, sťa víchor, keď udrie o strom znezrady
         a otriasie ho do koreňa. Lac sa natiahol sťa struna. Kôň vydržal náraz, lac sa neroztrhol.
         Kôň po náraze potrhol tuho v protivnú stranu. Ale bujak nevydržal; zrútil sa ako klát, zem
         zdudnela pod ním, ako dopadol, prekoprcol sa na druhý bok sťa noša sena, keď sa váľa dolu
         vrchom. Zastenal bôľne, sťaby bolo v ňom niečo puklo.
   </p>
   <p>
    Manuel a Torres zhodili sa z koňa, priskočili s lacom k bujakovi; sputnali mu všetky
         štyri nohy dovedna, prvej, než sa spamätal. Darmo sa hádzal a mocoval potom, že roztrhá
         putá. Lac je húževnatý; vydrží veľkú silu, i silu býka. Antonio tiež skočil, sňal očko laca
         z háka a podišiel k býkovi. Chytil slučku, čo ho hrdúsila okolo hrdla. Slučka sa roztiahla,
         že prešla cez hlavu. Antonio zložil svoj lac do venca a priviazal ho na sedlo.
   </p>
   <p>
    Bujak mohol dýchať voľne, ale bol poviazaný tuho, že sa nemohol hnúť. Jeho skaza vyšla z
         vecí nepatrných. Zapríčinil ju lac, vždy vyriadený a vyťahaný ako sa patrí, ktorý nikdy
         nezlyhá. Kôň vyskúsený a vyučený, ani nie veľmi veľký a úhľadný, ale súci, lebo vie ako
         utekať, ako sa oprieť a zostať na nohách, ako a kedy potiahnuť. A trochu tiež Antonio,
         mladý a štíhly, ani nie veľmi mocný. V páse je tenký, že opasok mu je priširoký a nemá sa
         temer na čom držať, ale je chlap smelý, sedí v sedle sťa bralo, cieli bezpečne a iste,
         nedurí sa, ani keď je v nebezpečenstve.
   </p>
   <p>
    Vezmi tých troch zhubcov dovedna, porovnaj ich s býkom, ako je územčistý, mocný, besný,
         obhoditý a ľstivý, ktorý sa chystal zničiť všetko odrazu, a zíde ti na um prastarý príbeh
         Goliáša so slabým, nepatrným mládencom Dávidom.
    <sup>
     [
     <a class="footnote" href="#ftn.id2595459" name="id2595459">
      50
     </a>
     ]
    </sup>
   </p>
   <p>
    Hľadel som na výjav ako omámený. Vydýchol som s obľahčením, keď bol bujak sputnaný, že
         si nikto neublížil. Nepatrná chyba, nezdar pri hádzaní laca mohol mať zlé následky. Ani
         býkovi nič sa nestalo. Myslel som, že sa zabil, že väz vytruštil, že v ňom niečo puklo, ale
         mu nebolo nič. Zasa sa vypína hrozive, hľadí nohy vymôcť z pút.
   </p>
   <p>
    A črieda pokračuje v slávnostnom pochode sťa sprievod. Prešla popri skale; gauči, keď ma
         zazreli v toľkej bezpečnosti, neriekli slova, ani sa neusmiali. Ale som zbadal, ako myslia,
         že nie je chlapovi miesto na skale. Obozretnosť ujde, priveľká bezpečnosť priťahuje
         posmech, zbytok v akejkoľvek veci škodí.
   </p>
   <p>
    Spustil som sa na zem, vysadol na koňa ako druhí, a pripojil sa k sprievodu. Nevybral
         som si postať, samostatné miesto pre seba. Neviem, prečo pripojil som sa k Diazovi. Usmial
         sa dobrodušne, v úsmeve nebolo ani výsmechu, ani narážky. Cítil som sa jeho dlžníkom, úsmev
         mi bol na útechu.
   </p>
   <p>
    Sprievod prešiel popri väzňovi. Pozeral so zlosťou na všetko, čo sa robilo okolo neho…
         Hľadel sa vymôcť z pút, ale nevydržal mocovanie, klesol zasa len nevládne k zemi. Jeho
         námah, ani besnoty nikto si nevšímal. Statok prešiel ľahostajne pri ňom, sťaby ho tu
         nebolo. Či pochopil, aká skaza stihla kamaráta? Keby bol pochopil, iste by nebol prešiel
         ľahostajne. Uľútilo sa mi ho; až zastenal od bôľu, že ho nechávajú, že nemôže ísť s nimi,
         za ktorými pachtí, hocpriam ho opúšťajú. Bol na ňom bôľ nie telesný, ale mohlo by sa
         povedať, mravnej povahy, bôľ, ktorý vyvyšuje, šľachtí. Keď sme poodišli, nemohol som sa
         premôcť, aby sa zasa nevrátil k nemu, čo ostal osamelý v šírej pampe. Ako som sa mu
         priblížil asi na vzdialenosť dvoch lacov, vypäl sa odrazu, postavil sa temer na poviazané
         nohy, čo mal pod sebou. Lac sa napäl, ale vydržal. Huba hádže bielu hustú penu, pohľad je
         plný besu a smrteľnej nenávisti. Ustrnul som nad jeho nezlomnosťou a vrátil sa čím skôr k
         čriede.
   </p>
   <p>
    Popoludní, keď sa odbavil obed, zišli sa všetci v korrale. Bola veľká rozčúlenosť: malý
         priestor, mnoho statku na hŕbe. Ustavičný dotyk ho jeduje a dráždi; padne mu ťažko ako je
         privyknutý slobode a priestoru, držať sa v stisku. Štuchajú sa ustavične, ale len akosi
         spakruky, na naozajstné pasy nieto priestoru. I krotké voly sa nakazili v ovzduší hnevu a
         stíhania. Neštítili sa odpovedať na klanie; krásne, tučné kravy, čo sú krotkejšie, mnohá s
         teľaťom, držia sa najpokojnejšie.
   </p>
   <p>
    Bolo hodne kráv, cele zdivelých, všetko štíhle a chudé, neviazaná sloboda nejde na
         úžitok; nemôžu nijako zniesť, štuchajú sa na všetky strany.
   </p>
   <p>
    Pri korrale rozložili vatru, položili k nej hodný pagáč bieleho loja, že vyzerá ako
         neveľký pôlt slaniny. Na škopcoch sa ho nájde toľko, že ho berú v plášťoch, aby mohli mäso
         variť. Keď oheň práskal, položili doň železo, znak podniku na dlhej železnej tyčke.
   </p>
   <p>
    Diaz s lacom v ruke vtiahol do korrala na koni medzi rozčúlený statok. Statok sa hľadí
         skrčiť čím ďalej od neho, zastal po kútoch. Iní chlapi tiež vošli, ale peší.
   </p>
   <p>
    Diaz sa prechádza pokojne po korrale sťa nejaký majster ceremónií. Pohýbal čriedu,
         hroziac jej lacom; statok behá okolo ohrady, sťaby v cirkuse. Keď prejde bujačik, o ktorom
         je reč, Diaz sa usmeje pod nos, hodí slučku akosi spakruky; ani sa nezaháňa veľmi a
         neskrúca ju nad hlavou. Hodí ju chytro, sťaby šmaril kameň; zakvačí okolo laca na sedlo,
         potiahne k sebe lac a vyrovnáva ho, ak ho čo zvyšuje. Kôň sa mu už obrátil v protivnú
         stranu, než išiel bujačik; keď ocíti odpor z laca, posoší sa tuho, potiahne a rozkročí sa
         pevne. Bujačik sa už váľa v prachu korrala, sťaby ho bol praštil o zem.
   </p>
   <p>
    Diaz nehádže slučku na hlavu, ale na zadné nohy. Keď ju hodí, zakaždým zakosídli do nej
         nohu, ak nie obe. Málokedy sa stane, aby zlyhalo hodenie. Zakosídlené hovädo, ak ide bežať,
         musí sa zrútiť na zem. Padne šetrnejšie, než padol pred chvíľou bujak na pampe, ale padne
         tuho. Ledva spadol, gauči sú už pri ňom. Chytia ho za rohy, prikľaknú šiju, sputnajú nohy a
         vytiahnu ho ako strunu a začnú výkon. Pán správca, alebo niekto druhý, čo je znalec, vyreže
         býka; trvá to len chvíľku: nieto dezinfekcie, ani sterilizovania; nieto roztokov na ruky a
         na chirurgické nástroje; tie ostatne pozostávajú z vačkového nožíka. Býk môže byť už
         vyvinutý, operácia teda dosť povážlivá, a predsa len zriedka vypadne zle. Pampa nie je ešte
         nakazená zárodkami chorôb, ktoré sa v nečistých ranách zahniezďujú.
   </p>
   <p>
    Keď orgány vyrezali, vlastne vytrhli ranu, ktorá krváca tuho, zapchajú hrsťou popola
         alebo soli.
   </p>
   <p>
    Gauči, čo držia hlavu, vezmú medzitým pílku, odpília býčkovi rohy, vlastne samé končeky.
         Znak má vypálený od malička, nemajú viac s ním čo robiť. Odviažu ho; on sa dvíha namáhave,
         akosi zmeravene zo zeme. Neraz ho musia šľahnúť, aby sa spamätal, lebo upadne akoby do
         mrákot. Trasie sa na celom tele ako libačka, hľadí si stať niekam do kúta a ostane so
         zvesenou hlavou, chrbtom čosi vyhrbeným.
   </p>
   <p>
    Odvaha, sila, roztopaš, bujarosť a oheň odleteli odrazu sťa pierko, keď naň vietor
         fúkne. Len krátka chvíľka a z nezbedného, bujarého zurvalca stane sa krotký vôl, poddajný
         nástroj človeka, jeho veľký, nenahraditeľný pomocník v prácach.
   </p>
   <p>
    Opakuje sa pri všetkých bujačikoch tá istá robota, ktorú boli v predošlé roky zmeškali,
         že nedbanlivosť začínala už mať zlé následky. Keď už nebolo býčkov, prišiel rad na teľce.
         Prichodilo im vypáliť znak podniku, aby si ich nik nemohol prisvojiť.
   </p>
   <p>
    Na ne ani nehádžu lac. Gauč ho zdrapí za ucho a chytí za hlavu. Jednou rukou ho drží za
         hlavu, druhou za hubu. Skrúti mu hlavu, sťaby mu ju chcel vykrútiť. Teliatko zabľačí v
         strachu a zrúti sa do prachu. Prestrú ho na pravý bok, prikľaknú mu zadné nohy, vôbec držia
         ho pevne. Honelník vytiahne rozžiarené železo z ohňa; povozí ho po lojovom pagáči, až sa
         zaškvarí a podá ho gazdovi. Gazda priloží železo na ľavé bedro; drží ho hodnú chvíľu, až
         vystúpi hustý kúr z mäsa, ktoré sa škvarí. Keď železo odtiahne z bedra, už je na nej znak
         podniku vypálený.
   </p>
   <p>
    Výkon krátky a jednoduchý označí teľa za majetok podniku. Ostane na bedre navždy znak,
         čo užíva podnik; riadne zanesený v lajstroch, čo sa vedú veľmi pečlive na
         miestodržiteľstve. Hovädo so znakom môže kúpiť kto chce, ale keď ho má odviesť, musí mať
         svedectvo od pána správcu, že ho riadne kúpil, a dať mu vypáliť protiznak hneď pod znakom.
         Protiznak je nič iného, ako prvotný znak, obrátený dolu hlavou. Nový majiteľ pod protiznak
         vypáli zasa svoj znak. Lichva nosí teda na ľavom bedre celý životopis, povypaľovaný ohňom.
         Nepozostáva vo vypísaní slávnych skutkov, ako pri hieroglyfoch, alebo pri klinovom písme;
         pozostáva len vo vyrátaní majiteľov, ktorým prešla cez ruky.
   </p>
   <p>
    Keď odbavili robotu, čriedu odviedli na pampu, kde bol odbojný väzeň. Črieda postála, už
         veľmi tichá. Nebolo veľmi čo zavracať na nej. Iba ak divá krava, alebo jalovica probovala
         odbehnúť čím skôr na kerenciu, ale to už nebolo tak zle.
   </p>
   <p>
    Býka na tom istom mieste, kde bol, vytiahli, prikľakli. Vyrezal ho Manuel, veď sa mu
         oddávna zastrájal. Na dôdavok odpílili mu rohy, aby ich druhý raz nezneužíval; potom už i
         jeho pustili.
   </p>
   <p>
    Pokorený, zničený, na trasúcich sa nohách vliekol sa s čriedou namáhave ako druhí
         otroci. Medzi nich upadol i on odo dneška.
   </p>
   <p>
    Všetko skrotlo odrazu, všetko sa utíšilo. Črieda prešla trankeru a išla rovno na Punta
         Bandera. S krotkými volmi priučia sa i odbojníci novému životu. Vyšumia im z hlavy chúťky,
         ktoré podnik, ak je ako má byť, nemôže trpieť. Punta Bandera má dobrú vodu, záživnú pašu.
         Zíde sa chorým býčkom, aby sa popravili čím skorej po dnešnej príhode. Čerstvý vetrík, čo
         podúva hneď od vody, zdravý krm, spoločnosť krotkého statku zahojí im rany v krátkom čase.
         V tichom ovzduší nadviažu nové priateľstvá, priučia sa krotkejším obyčajám.
   </p>
   <p>
    Kravy, pravda, nebude ľahko popraviť. Nezabudnú zlé, staré obyčaje; čím hrniec raz
         navrie, tým páchne. Budú sa hľadieť vykradnúť z Punta Bandery; možno pôjdu sa schovať zasa
         do svojich skrýš. Ale už život nebude veselý, ale smutný a samotársky. Samé nahliadnu, že
         je nedobre odbehnúť spoločnosť, vstúpia do seba a vrátia sa ku krotkému statku. Majú
         dodávať podniku čím viac robotníkov: doviesť každý rok do korrala podrost, aby si vyniesol
         na ľavom bedre znak podniku. Bez znaku bol by podrost majetkom hocikoho. Ktokoľvek by mohol
         naložiť s ním, akoby sa mu páčilo, akoby s guanakom alebo jeleňom. Ak už prináležať komu,
         lepšie mať gazdu jedného, než byť vecou každého a kohokoľvek.
   </p>
   <p>
    Ako vidno, chodil som trochu i po kampe, ale najviac, aby mohol sliediť za krásami
         plesa. Hľadal som, z ktorej strany sa ukáže najkrajšie a v celosti. Býval som mu často na
         brehoch, i pil neraz z neho.
   </p>
   <p>
    Príležitosti k prechádzkam na pleso nechybovalo. Najviac sme chodili k plesu, keď sme
         hľadali, ako prejsť na druhú stranu.
   </p>
   <p>
    Prevoz by bol pohodlný, príležitosti by tiež nechýbalo. Poniektorí majitelia, čo majú
         podniky na druhej strane, majú i lode. Ibaže vychodia na nich na pleso, len keď majú
         pokonávanie na tejto strane, keď by bolo treba čo doviezť, alebo odviezť. Prevezú vďačne i
         zadarmo, kto ich poprosí; vezmú ťa i vtedy, keby im to bolo hádam i na obtiaž, ak by museli
         i čakať trochu a opozdiť sa. Lebo sú ľudia úslužní a dobrí, čo vďačne uhovejú pocestnému,
         keď môžu.
   </p>
   <p>
    Plavba plesom je príjemná, ako každá plavba, keď je čas dobrý. Ale pleso je premenlivé;
         teraz je veľmi pekne na ňom a o chvíľu môže už byť zle. Počasie na ňom je nestále a premeny
         ťažko predvídať. Víchrice sa strhávajú na ňom prudko, veľmi neočakávane; vždy skrsnú dnu, v
         plese, to je v Cordillere, vyrútia sa na pleso cez Pekelnú bránu, ale i cez kanál, čo je
         medzi Punta Bandera a Avellaneda.
   </p>
   <p>
    Snehy a ľady, čo sú v Cordillere, menovite v kúte, čo je za Pekelnou bránou, vplývajú
         nedobre na podnebie celého kraja. Miesto, kde sa liahnu búrky, odkiaľ prichodia víchrice,
         nie je preskúmané ako svedčí. Sú to kraje neobydlené. Plavcovi bez dobrého vodítka
         neostáva, ako sa spustiť na skúsenosť, na predtuchu a najviac na náhodu a šťastie, keď sa
         má dať na cestu. Nemá nikdy istoty, či ho nepotká nehoda a náhoda. Preto nikto sa nevyberá
         do cesty zo všetečnosti: čaká a odkladá s ňou, kým ho nepritisne núdza.
   </p>
   <p>
    Podniky z druhej strany, ako označujú kraj, čo leží na severných brehoch plesa, majú
         nevýhodu, že sú bez ciest, nemajú ich ani takých, ako táto strana. Vymerať by ich bolo
         hádam ťažšie než na tejto strane, vychodiť by nevychodili tiež chytro, lebo premávka nie je
         živá. Podniky sú tiež nie také veľké a bohaté, aby sa mohli dať do stavby ciest a
         hradských. Používajú radšej cesty, čo sú na tejto strane; prevážajúc svoje výrobky na tento
         breh, poukladajú ich, kým ich neodvezú do prístavu. Potravné články a druhý tovar, čo
         podniky potrebujú, prevážajú zas z tejto strany na druhú. Vidno teda, že premávka po plese
         je v lete veľmi živá; lode prechodia často sem a ta.
   </p>
   <p>
    Prístavov na tejto strane je niekoľko, nie všetky veľmi dobré. Najlepšie dva sú na území
         veľkého podniku: na Punta Bandera a Punta de los Cierros. Ich vzdialenosť od podniku je
         temer tá istá; Punta Bandera je čosi bližšie, snáď o celú tretinu cesty, než prístav
         Jelení, ktorý je už dosť ďaleko, od domov asi pol druhej hodiny cesty. Jeden i druhý má
         výhody a nepríjemnosti. Na Punta Bandera bije vietor tuho; na Jelení je plavba čosi dlhšia,
         ide najširším priemerom plesa.
   </p>
   <p>
    Na Punta Bandera sa ide popri okrúhlej lagúne; ale treba ju obísť a spustiť sa popri jej
         ľavom brehu. Je to prechádzka pekná, popri lagúne, dolu nižšie popri šašinách, trochu
         pampou s miernymi briežkami a po pažiti lúčin.
   </p>
   <p>
    Brehy sú dosť dobré. Loď sa môže priblížiť skoro k samému brehu. Voda je hlboká, ale keď
         veľmi duje, loď sa musí odredikať a hľadať záštitu pod Avellanedou. Plavci sa uspokoja s
         tým, čo je: nedostatky nahradia trpezlivosťou. Čakajú, kým víchrica prejde, v závetrí, a
         prestane, ponáhľajú sa s robotou, aby mohli odísť. V prístave nieto hostincov, ani skladov,
         ba ani colných úradov. Baly sú poukladané na brehu trochu obďaleč, aby ich nepolievalo z
         plesa. Čakajú, kým prídu karrety po ne, čo ich odvezú do prístavu.
   </p>
   <p>
    Na breh poukladajú i vrecia a kisne s potravinami a iným tovarom, čo doviezli z
         prístavu. Pokryjú ich plachtami, zinkovými plochami, aby ich nezmočilo. Čakajú, kým príde
         loď, čo ich dopraví na druhú stranu. Keď je na brehu náklad, loď sa usiluje prísť čím
         skorej, aby tovar nevzal skazu. Keď príde, naloží chytro a ponáhľa sa bez ociedzania na
         kerenciu.
   </p>
   <p>
    Plavba po plese ide, ako vidíme, akoby ukradomky, skoro ako cesty podludníkov. Lode
         prídu a idú, že o nich neraz ani nevieme, kedy a ako. Ak chceš ísť na druhú stranu, vyzeraj
         pilne do prístavu; lepšie bude, keď budeš číhať, sťaby si bol na postriežke, aby si ich
         neprepásol.
   </p>
   <p>
    Keď nám prichodilo ísť na druhú stranu, usporiadali sme sprisahanie; doňho sme vtiahli
         ovčiarov, lebo chodia ustavične po kampe, môžu najľahšie pristihnúť loď, keď príde na túto
         stranu a pribehnúť s novinou. Keď sme sa nemohli na nich spustiť, vystupovali sme vysoko do
         grúňa a vyzerali na Punta de los Cierros, či nevidno loď v prístave. Výhľad hneď sponad
         podniku je dobrý na tú stranu. Raz sme zazreli loď v Jeleňom prístave, odišli sme zaraz,
         ale prístav sme našli prázdny. Boli tam kisne, všakový riad, dosky a trámiky, kusy parného
         stroja, ale lode už nebolo. Ostala iba hŕba vlnených balov, čo loď vyložila a nechala
         karretám. Dala sa hádam na spiatočnú cestu, kým sme my išli. Bude mať podistým iné cesty
         pred sebou a ponáhľa sa využitkovať pekné počasie.
   </p>
   <p>
    Prepásli sme príhodu. Sem chodieva loď práve z podniku, kde by sme chceli ísť. Leží
         takmer na jednakej vzdialenosti od oboch pólov plesa, tvoriac akoby stredisko celého kraja,
         čo je za plesom. V ňom sa stretá uzol ciest, môžeš ľahko ísť, na ktorú stranu sa ti páči.
         Druhej strane je asi to polohou a významom, čo na tejto strane hostinec kalafatov. V rovnej
         vzdušnej čiare leží asi oproti, ako zoči-voči veľkej skale Comissión.
   </p>
   <p>
    Na Punta Bandera dochodia najviac lode z podnikov, čo sú okolo Avellanedy. Na jeden z
         nich sa ide cez Hell Gate, Pekelnú bránu, podnik veľký, ale niečo osihotený. Leží medzi
         štítmi samej Cordillery, kde je i veľký ventiskér, veľká ľadová rieka. Z nej odpadajú
         balvany ľadové, prechodia Pekelnou bránou na otvorené pleso. Niektorý je sťa plachtová loď,
         poneviera sa celé dni na plese, plaviac slimačím krokom v dolinu.
   </p>
   <p>
    Búrky okolo Punta Bandera a na plese bývajú veľmi prudké. Vlny sú krátke, ale idú jedna
         zápäť za druhou. Loď so slabým strojom má sa čo naťahovať, aby sa udržala ako-tak. Horšie
         je, keď má náklad, čo sa vezie na nákladnej bárke. Piadimužík ťahá obra, ktorý sa tacká a
         hádže vo vode, kolíše sa sem a tam sťa mŕtve teleso. To je už ozajstný boj, ako keď mravec
         teperí po hrudách ohromnú ťarchu omrviny chleba. Loď sa môže pohnúť v peknom počasí, ale ju
         napopácka neraz v ceste búrka. Prichodí sa trápiť, motor sa naťahuje, šteká a klepe, loďka
         sa hýbe slimačím postupom, najmä ak ide proti vetru a proti prúdu. Indy sa nehýbe, bojuje
         len na mieste; nemôže ísť napred ani nazad. V tých príhodách pomôže iba obratnosť a
         skúsenosť plavca, vlastnosti, ktoré nechybujú pravému námorníkovi. I šťastie je čosi hodno
         v týchto skúškach, že sa ti napríklad naďapí v najhorší čas tiché miesto za niektorým
         výbežkom alebo braliskom, kde sa môžeš uchýliť a počkať, kým súdny deň prehrmí.
   </p>
   <p>
    Keď bola súrna záležitosť, nechávali sme lístok v jednom alebo druhom prístave, prosiac
         plavcov, aby nám dali znať, keď prídu. A títo ľudia, hoc mali ťažkú robotu a chceli sa
         obrátiť, počkali na nás, kým sme prišli. Neraz nám poslali človeka s odkazom na podnik, že
         nás čakajú.
   </p>
   <p>
    Na Jelení prístav ide sa pampou, skoro pod samý Frias k Angosture; odtiaľ sa odráža
         cesta, čo vyrobili karrety až k brehu. Kto ide kampom dorovna, môže si cestu skrátiť dosť
         hodne.
   </p>
   <p>
    Plavba plesom bola pekná; keď sme cestovali, čas bol veľmi dobrý. Na Punta Bandera sme
         išli v noci, pri mesiačku. Do prístavu sme prišli o štvrtej ráno. Čakal nás veľký parník,
         ide rýchlosťou desiatich míľ.
   </p>
   <p>
    Len čo sme vystúpili na loď, pohli sme sa zaraz. Ďaleko sme nezašli. Zastali sme v
         zátoke, skoro v tej istej, kde som ja bol kedysi, keď som sa vybral peší na pleso. Bolo
         treba naložiť drva. Zíde sa vždy, tu podniku a ešte väčšmi parníku, ktorý vykurujú drvom. O
         drva nieto núdze; samo pleso ich dováža a ukladá na brehy. Palivo dosť dobré, veľmi suché,
         hoc ho ide mnoho, i keď nie je bútľavé. Má výhodu, že je lacné a naporúdzi.
   </p>
   <p>
    Nakladanie bolo dosť zdĺhavé. Drvá boli na brehu, ktorý je plytký. Parník ostal trochu
         ďalej, drva prichodilo odvážať v člne a ťahať na palubu.
   </p>
   <p>
    Naveľa odbavili i tú robotu. V tíšine, aká panovala, nebolo ťažko nakladať a prevážať
         drvá. Keď sa zaopatril palivom, parník dal sa už naozaj do cesty, plnou parou. Vzal najprv
         smer temer priekom, na druhú stranu, sťaby bol chcel ísť do dlhej chodby, čo je proti nám
         medzi dvoma vrchmi. Prišlo nám prejsť popred samú Avellanedu. Z oboch strán videli sme
         líca, čo ich tvorí neveľká pampa, dosť buclatá; hneď nad tvárou veľmi husté obočie, nad
         ním, už nieto ani čela, ale zaraz štica, ktorá ide až do hrebeňa. Temeno je plešivé, v
         štici sa nájdu okrúhle holé miesta, čo hádam vypĺzli; na nich sú polianky. Vcelku paše je
         málo na tomto vrchu.
   </p>
   <p>
    Predhorie sa odpratalo, ostalo čosi za nami. Ukázala sa druhá strana mince, Avellaneda
         totiž, tá, čo sme nemohli zazrieť od Punta Bandera. Prvé, čo sme videli, bola Hell Gate,
         vychýrená Pekelná brána.
   </p>
   <p>
    Brána by to mohla byť, hoc nie nad hradskou, ale nad vodou. Je dobre stavaná. Pilier má
         z braliska na jednej i druhej strane. Jeden je prilepený o bok Avellanedy, vysotiac hrboľ
         do plesa. Vyčnieva vysoko, skoro po samý hrebeň vrchu. Druhý pilier, tiež skoro taký
         vysoký, tvorí polostrovček, prilepený o štít, čo je už z tamtej strany. Polostrovček nie je
         tiež nič iného ako bralisko, čo sa dvíha asi do polovice štíta. Zakrylo svoju nahotu mladou
         bučinou a či skôr chrastím, ktoré v mokrote bude rásť ozaj ako z vody, smoklí sa tam dnu
         podchvíľou; mrholí a zas pečie slnce, ak nezaľahne hmla. Ozajstný apríl, ktorý sa usalašil
         nadobre a trvá od Michala do Michala.
   </p>
   <p>
    Avellaneda, ako sme videli z Punta Bandera, má bujnú horu, boky nemá veľmi strmé. Vyzerá
         prívetive; v hore bude čosi i leňa dura. Zo strany Pekelnej brány Avellaneda nemá hory. Iba
         hore kdesi pod samým hrebeňom jej je neširoký pásik. Od toho pása do vody je múr, čo padá
         temer kolmo nadol. Pekná veru výšava, nechcelo by sa pozerať z nej sem nadol. Pekné miesto
         na hniezda kondorom.
   </p>
   <p>
    Na Avellanede sa tiež nachádza podnik. Vypásajú pampu, čo je okolo brehov, niektoré
         polianky, čo sú v hore. Nad braliskom, že sú vraj tiež dobré pašienky. Statok má veru
         veľkolepý výhľad na kraj; má dobrú hlavu, ak sa mu nezakrúti na týchto Chočoch.
   </p>
   <p>
    Loď podišla temer k samým brehom na tamtej strane, sťaby bola ozaj chcela ísť do tej
         chodby. Rozoznávali sme i podrobnosti kraja; život, ktorý sa v ňom javí. Pod skalisky sa
         učupil podnik s budovami temer na brehu plesa; tuším čuť psov, ako brešú; iste na náš
         parník, čo ide rovno na kaštieľ.
   </p>
   <p>
    Keď sme boli v najlepšom, že si prezrieme podrobnosti, loď sa obrátila na východ. Spúšťa
         sa dolu plesom, chveje sa a otriasa tuhými údermi stroja, čo mu v prsiach búcha a odfukuje.
         Koráb je neveľký, ale má i kajuty pre kapitána a posádku, ktorá záleží ešte z jedného
         námorníka. Nesie si vždy merindu na viac dní. Vie, kedy sa pohne, ale nevie, kedy sa vráti.
         Má i knižnicu, vec nie najhoršia, keď vyčkávajú lepší čas.
   </p>
   <p>
    Smer sme už zadržali, kým sme neprišli do prístavu. Koráb ide, kam i prúd vody: ku
         krajom krotkým a prívetivým.
   </p>
   <p>
    My nevďační cestovatelia ideme cele ľahostajne v ústrety. Jednostaj sa obraciame nazad,
         kde je Pekelná brána a to, čo je za ňou, kam ona vedie a čo je okolo nej. Jej divokosť,
         čudný útvar vábi nás väčšmi než úrodnosť a tiché plodné krásy kraja, čo nás pohostinne
         volá.
   </p>
   <p>
    Divím sa, ako nebedlím, kade ideme, neprezerám podrobnosti na strane, na ktorej sme. Oko
         mi priťahuje druhá, naša strana. Obyvatelia tejto strany volajú našu tiež len jednoducho
         druhá strana. Pozerám na ňu trocha zadivený. Pohli sme sa z nej len dnes ráno; dosť som sa
         nachodil po jej krajoch, ostali mi pred očima živo, sťaby bol tam, a predsa pohľad na ňu
         stadiaľto je mi nový, skoro cudzí. Ja by sa jej nepriznal. Naša strana ukazuje sa divoká
         akási. Z nášho malého Turca nevidieť tu ničoho. Vidím vrchy a bralá, čo ho obstupujú, ale
         on sa kamsi schoval. Čo vidím, je cudzie, akosi prehnané. Čo je krotkého a rozsiahleho,
         zmizlo. Vrch kdejaký a briežok, vôbec čo vyčnieva, všetko sa pomklo k plesu. Ostalo iba
         pleso, ovenčené vrchmi. Pozerajú na nás jeden druhému ponad plecia, a aké vrchy! Cerro
         Frias stadiaľto je veru hodný. Bralá, čo idú od Bajady a obracajú sa pri Centinele, ukazujú
         sa ako reťaz dosť veľkých vrchov. Cerro Buenos Aires obracia k nám len roh svojej stavby,
         čo je nad okrúhlou lagúnou, ale i tak musíme uznať, že je to reťaz vysoká. Vrchy, čo idú k
         ľadovej rieke, pristúpili k samému plesu; ukazujú sa nám temer ako ten divoký kút, čo sme
         videli kedysi od Comissión, vcviknutý medzi Avellanedom a predstrážou Cordillery.
   </p>
   <p>
    Pohľad veru nemierni Avellaneda, vrch dvojakej tváre, o ktorom nevieme, čo si myslieť. Z
         tamtej strany má líce krotké a jasné, z tejto sa ukazuje vlastne, aký je; divoký, hrozný, s
         braliskami, zvlášte s pilierom, čo si pristavil k boku.
   </p>
   <p>
    Kto ho stadiaľto vidí, povedal by o druhej strane s presvedčením, že je to kraj akýsi
         hornatý a divý; v ňom vyjú vlci, nieto v ňom pampy, ani poľa, čo by punčom prikryl.
   </p>
   <p>
    Keď sme odbavili, čo sme mali, dali sme sa na spiatočnú cestu. Urobili sme ju v malej
         loďke s motorom na naftu. Ťahala za sebou bruchatú bárku, naloženú vlnou. Volom zapadajú
         nohy v mäkkej zemi, keď im príde ťahať ťažké fúry, a loďka tiež, ako sa naťahovala, vbárala
         sa hlboko do vody, že jej čľapoce okolo samého zábradlia. Motor šteká pri sošení, tlčie s
         takou silou na jeho cylindri, že ho čuť ďaleko po plese. Čajky s úžasom sa berú na krídla.
         Na tichej lagúne je lepšie; nieto na nej nikdy takého trieskania.
   </p>
   <p>
    Plavba trvala z Punta Bandera na druhú stranu dosť dlho, lebo išla kosom. Na spiatočnej
         ceste netrvala viac ako dve hodiny; tu je šírka plesa dosť malá a cesta bola priekom.
   </p>
   <p>
    Vystúpili sme v Jeleňom zálive. Ďakovali sme priateľom, čo nás zas vyložili na breh.
   </p>
   <p>
    „Alebo vás doveziem na Punta Bandera. Pleso je veľmi tiché,“ núka sa nám náš priateľ.
   </p>
   <p>
    „Ďakujeme, už len pôjdeme stadiaľto: je máločo viac chôdze, ako tam stadiaľ.“
   </p>
   <p>
    „Ďaleko bude peši,“ nalieha on.
   </p>
   <p>
    „Ovčiar býva neďaleko, dá nám kone.“
   </p>
   <p>
    Priateľ nás pozdravil ešte raz:
   </p>
   <p>
    „Do videnia!“
   </p>
   <p>
    „Do videnia!“
   </p>
   <p>
    Rozhliadli sme sa z briežku naokolo.
   </p>
   <p>
    „Už sme zasa doma!“ zvolal som natešený.
   </p>
   <p>
    Obzerám sa krajom veľmi dobre známym. Vidím zas polia, briežky a údolia. Hradby štítov
         odstúpili, kde im prináleží, pred nami je zas vidiek, ohradený zo všetkých strán vrchmi.
         Obraz pravý, nespotvorený, nie ten, čo nás zarazil z druhej strany.
   </p>
   <p>
    „Zasa sme v záhrade nášho malého Turca!“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2595459" name="ftn.id2595459">
        50
       </a>
       ]
      </sup>
      <span class="emphasis">
       <em>
        príbeh Goliáša so slabým, nepatrným mládencom Dávidom
       </em>
      </span>
      — Dávid
               podľa biblie porazil a zabil filištínskeho obra Goliáša kameňom z praku
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2596446">
       </a>
       10. Pekná cesta, hoc nie veľmi dlhá
      </h2>
     </div>
    </div>
   </div>
   <p>
   </p>
   <p>
   </p>
   <p>
    Stalo sa toho času, že sme išli na návštevu do susedov. Ktorého roku bolo, nemôžem
         povedať; zápisky zabudli uvádzať roky, ale viem, že bolo v lete, akosi hneď po Troch
         kráľoch.
   </p>
   <p>
    Cesta ma veľmi tešila; do tých čias som ešte nebol na tých stranách. Išli so mnou gazda
         a chlapec; cesta bola príjemná v spoločnosti.
   </p>
   <p>
    Vybrali sme sa zavčas rána z osamelého podniku; stadiaľ bolo príhodnejšie. Podnik, ktorý
         sme začali menovať osamelý, nemali by sme už volať osamelým. Neraz bývalo v ňom ruchu dosť,
         panoval v ňom veselý spoločenský život. Čas letí, donáša vývin a premeny; medzi nimi
         doniesol dôležité premeny i na osamelý podnik.
   </p>
   <p>
    Kúpeľ je pri dome s dobrými, pohodlnými korralmi. Dom nadstavili a pristavili. Robotníci
         majú svoj vlastný dom; v pajte tlčie motor, keď strihajú. Okolo domu je záhradôčka, v nej
         všakové kvietie a najviac nechtíka. Nenocujeme na kožiach, v kasni, zhlobenej len tak z
         dosák, čo stojí na štyroch samostatných kolíkoch. Nemali sme výhľadu, aby sme zažili ešte
         raz, ako vylučujú cudzie kobyly, divadlo, ktoré sme boli zažili z príchodu. Korral konský
         preložený je na druhé miesto, oveľa príhodnejšie a v jednom štýle. Sú v ňom len kolíky a
         priečne laty. Vpády cudzích kobýl prestali, vpády cudzích oviec tiež sa nestávajú v toľkých
         húfoch. Drôtené ohrady dávno napravili, kamp podelili vnútornými ohradami na nové odseky.
         Osamelý podnik je inakší, ale letný byt bývalých majiteľov ešte stojí. Strapy na ňom
         lengajú, čo kedysi tvorili krov, prestretý na drúkoch, čo sa opierajú jeden o druhý
         vrcholcami do pyramídy.
   </p>
   <p>
    Ide sa dobre pampou, popri mnohých lagúnach. Táto pampa v lete je napospol prázdna. Ovce
         vyháňajú na letnú prácu dohora. Nieto sa čo diviť, že je trávnatá, miestami bujná,
         odpočívajúc toľké mesiace.
   </p>
   <p>
    Ako sú kampy dobré, tak sú nie rozsiahle. Rozdelili ich na oddiely dobre ohradené.
         Ohrady s bránkami a trankerami, ktoré prichodí otvárať a zatvárať, sú nepohodlné v ceste.
         Podchvíľou sme schodili a vysadali na koňa pri dverciach alebo bránach.
   </p>
   <p>
    Ideme úpätím brala, ktoré nám padá naľavo; to isté bralo, čo ide od Bajady, sem a ďalej
         ešte. Premenilo čosi smer od Centinely k západu a niečo k juhu. Vytvorilo obratom od
         Centinely kút, v ktorom je osamelý podnik a všetky, čo idú za ním a ktoré nám dnes padnú do
         cesty. Napravo máme pampu, ale nie širokú. Trochu nižšie, ako sa spúšťa k rukávu plesa, čo
         sme ho volali Lago rico, pretvoruje sa vo veľkú tučnú vegu. Ona je už veru bohatá. Na nej
         sa pasie lichva tučná a krásna, a ešte zbýva trávy na kosenie, i ovciam na zimu. Obzor z
         pravej strany otvára nám reťaz Buenos Aires. Jej úpätím sme boli kedysi navštíviť ľadovú
         rieku, v kúte, čo je za vodou napravo.
   </p>
   <p>
    Prešli sme potôčik Chorillo malo a onedlho Rio rico.
    <sup>
     [
     <a class="footnote" href="#ftn.id2596584" name="id2596584">
      51
     </a>
     ]
    </sup>
    Chorillo (čítaj čorilio) i rio sú skoro tej istej veľkosti. Kto by vedel
         povedať, prečo znevažujú jedného, keď ho volajú potôčikom alebo jarkom, vyvyšujú druhého,
         že je vraj rieka. Na jarok je zle; málo znamená zlý, mrcha a mrcha je ozaj. Brehy sú mu
         podomleté z väčšej čiastky, je v ňom mnoho potuteľných miest, ktorým vždy lepšie vyhýbať,
         než sa vtrepať do nich. Na vege tiež vyvádza fígle a výkrutky. Ale zas nehodno dávať vinu
         jemu, lebo na vine je pôda, lebo je veľmi mäkká a tučná, bez kamenia. Zato je v ňom hojnosť
         rýb, čo ich volajú truča, ryby chutné, ale tiež tučné sťa vega, čo ich odchovala.
   </p>
   <p>
    Rio rico volajú bohatým, lebo hádam niekomu sa snívalo, že má v ňom byť zlata. Zlatého
         piesku v ňom nieto, ale ani väčších kúskov v ňom nikto nenašiel. Kremeň i kvarc vídať v
         okolí, nájdu sa i pekné veľké hlate, ale zlata v nich nasypaného niet. Ináč zlata je dosť,
         hoc nie v riekach a v piesku, ale v samej pampe. Odchováva statok, ktorý je vždy čosi
         hoden, a ľahko zaň dostať zlata kedykoľvek. Je iste viac hoden od zlata, lebo je podmienkou
         blahobytu a priateľ tichého, pokojného šťastia. Zlato je pokušenie, moc, ale nesie v sebe
         zárodok nešťastia a zhuby.
   </p>
   <p>
    Oba potoky majú okolo brehov ešte čosi hôrky; najmä rico je zas trošku klecenec; ovocia
         nedodáva, ale berú z neho okur a ohrev podniky okolité, tak i vzdialenejšie. Je dŕv na
         všetky strany, len ich zbierať a nakladať na karrety.
   </p>
   <p>
    Prešli sme popri podnikoch, čo sú na brehu potokov. Podniky nie veľké, ale majetné, lebo
         kampy, čo k nim prislúchajú, sú veľmi dobré a spoľahlivé. Podnik, čo ide za nimi, je tiež
         majetný, hotová Lučivná. Od neho sa otvára výhľad na kút Cordillery, kde je ľadová rieka. Z
         málokadiaľ vidieť ju a vrchy okolo nej tak pekne, ako stadiaľto. Nie div, že pohľad na
         krásu, čo mal každý deň pred očima, zvábil majiteľa vybrať sa k nej a skúsiť, či by
         nevyšiel azda na rieku a na jej sedlo pozrieť, čo to porába a čo porábajú u susedov za
         sedlom.
   </p>
   <p>
    Priblížili sme sa zase bralu a už sme sa ho nespustili odtiaľto počnúc, nie je nám veru
         na škodu v dnešnej horúčave; úpätie brala sa vyobliekalo do zeleného hábu. Má hodný pás
         hory, do ktorej urobili priesek. Priesekom jazdíme pohodlne, chodia ním i karrety, ale nie
         tak pohodlne, ako my. Rubači urobili výhon, ale len čo z väčšieho; pne nechali na pokoji,
         nech si karrety poradia s nimi ako vedia; nech sa o ne potkýnajú, alebo nech sa im
         vyhýbajú. Nám nezavadzajú pne, ide sa nám horou sťa nejakým parkom.
   </p>
   <p>
    Hoc je hora nie veľmi bujná, tráva je tu už nie tráva pampy. Poznať, že popŕcha
         častejšie; tráva je mäkká a kvetnatá. Žltá, veľká ruža sa zasa pýši, pri nej iné žltkasté
         kvietie.
   </p>
   <p>
    Zatáral sa akosi i podivný hosť, bodliak, veľmi pekný a bujný; práve je v najlepšom
         kvete. Kvet má ohromný; sťa gomba na mentieke nejakého cigánskeho vajdu; steblo šťavnaté a
         hrubé, sťa steblo špargle. Ťažko povedať, odkiaľ ho sem zavialo, kvet, ktorý si my
         nevážime, ktorý v Škótsku držia za kvet národný. V Patagónii prvý raz, čo som naň natrafil,
         nikde v poliach ho nevidno. Nebodaj vietor doniesol mu semä, možno zo záhrady niektorého
         Škóta. Semä našlo zem znamenitú; rozrastá a veľadí sa v nej až radosť, ba až priutešene.
         Tunajších neteší veľmi tento hosť: má vraj ôstie, čo sa lepí ovciam na kožuch; v skladoch
         vlny veľmi šomrú, keď nájdu v nej dôvažok, ktorý je ťažko z nej vyplieť. Je vraj neskromný
         a rozpínavý; kde sa ukáže, začne kántriť trávu. Statok sa ho vraj veľmi netýka, snáď pre
         ôstie. Somárov tu nieto, čo ho bečeľujú. A mnoho podobných výčitiek.
   </p>
   <p>
    Vyšli sme na rúbaniská, akési očistené miesta. Tu by výhľad mohol byť veľmi široký, keby
         pampa nemala zásadu výhľady zatušovať a hatiť, sťaby sa bola zriekla proti nim.
   </p>
   <p>
    Lago rico bolo by sa ukázalo krásne, na týchto stranách je najširšie. Malo sa nám
         ukázať, ako ide kanálom k ľadovej rieke. Zo všetkého toho nevidíme nič. Prišlo pampe na um
         vsotiť do plesa záclonu, nie síce ako Avellaneda, ale dostatočnú, aby mohla zapratať
         výhľady. Ale treba uznať, že záclona nie je kadejaká: je zelená, hrá temer do tmava od
         bujnosti, obliekla sa horou, že nemôže byť krajšia a bujnejšia.
   </p>
   <p>
    Prišli sme do kraja trochu lesnatého, nie sme na čistej pampe. Okolo nás hora alebo
         rúbanisko. Rúbať nikto nerúbal, hora vyhorela; pne a holé stromy zbútľaveli, povyvaľovali
         sa. Ležia na zemi sťa mŕtvi hrdinovia, čo po bitke ostanú v poli, čakajúc, kým ich zoberú a
         pochovajú. Pohreb príde na každého svojím časom; pohreb po novej móde, a či veľmi, veľmi
         starodávnej, že ich spália. Naši predkovia tiež preukazovali poslednú počestnosť zosnulým,
         že ich spálili, ich popol zobrali, držali ho v pekných popolniciach. Mŕtva hora tiež bude
         pomaly spálená; jej popol neodložia na pamiatku, ale ho rozsypú po pampe, aby sa zúrodnila
         od neho. Bralo, čo je naľavo, ostáva holé. V tom je cele dôsledné: nekazilo sa príkladom a
         neoblieklo sa horou. Hory na ňom nevidno ani na jednom mieste, počnúc od Bajady, iba ak by
         v niektorých hlbších záhyboch, kde jej nevidno, ako napríklad v hlbokej doline, kde ide
         Chorillo malo, alebo Rio rico. Že je holé, bije väčšmi do očí, kde vidno naokolo samú horu.
   </p>
   <p>
    Keď sme prišli k domom, ktoré tvoria ako Šútovo Turca, lebo sú najvzdialenejší podnik v
         kraji, našli sme ich temer prázdne.
   </p>
   <p>
    Vošli sme do kaštieľa; hlavná izba bola prázdna, ako vymretá.
   </p>
   <p>
    „Ho, ľudia, kdeže ste?“ zvolal gazda, sťaby niekde v hore.
   </p>
   <p>
    Tuším i zaplieskal, ako robievajú, čo prídu do domu a chcú dať znať domácim, že prišli.
         Nie všade majú zvonec.
   </p>
   <p>
    Z bočných dverí vyšiel človek v rokoch, ale nie starý, s vyhrnutými rukávy. Mal mokré
         ruky.
   </p>
   <p>
    „Čistil som riad, bolo treba vyšuchať rajnice, čo na ne popriškiera, popolom. V šuchote
         nepočuť, čo sa v dome robí,“ vyhovára sa majster.
   </p>
   <p>
    „Čo, vy šucháte rajnice?“ zadivil sa gazda. „Azda nebudú v práci dneska? Nevaríte?“
   </p>
   <p>
    „Dnes veru nie,“ oznamuje nám.
   </p>
   <p>
    „Pekná potecha!“ zvolal gazda. „A my že sa obživíme u vás. Akosi sa nám zle ide vodiť!“
   </p>
   <p>
    „Veď už len bude niečo,“ tíši ho majster. „Niečo už len nájdeme.“
   </p>
   <p>
    „Hja, my sme hostia,“ poučuje ho on. „Niečo nám je nie dosť. Na hostinu sme my prišli. A
         kde sú vaši?“
   </p>
   <p>
    „Išli dnuka včera, nevrátia sa možno do konca týždňa.“
   </p>
   <p>
    „A čo robia tam?“
   </p>
   <p>
    „A kto ich tam vie!“ zvolal majster. „Viete, že ja už len okolo kuchyne a okolo záhrady.
         Robia výhony, rúbu; hádam zháňajú lichvu. Roboty sa nájde.“
   </p>
   <p>
    „Dobre sa nám povodilo,“ žaloval sa gazda. „Zuby klepli naprázdno.“
   </p>
   <p>
    „Prídeme druhý raz,“ poznamenal som ja.
   </p>
   <p>
    „A čo by sa vám páčilo?“ pýta sa majster. „Takto vás už len nepustíme!“
   </p>
   <p>
    „Kávy, ale dobrej a dobré cigarky!“
   </p>
   <p>
    „Nuž 43 veľmi vďačne,“ ponúkol majster. „Tie sú najlepšie. Mlieka sa bude páčiť?“
   </p>
   <p>
    „Vtáčieho?“ žartuje gazda.
   </p>
   <p>
    „Máme kravského, dobrého,“ odpovedá hrdo.
   </p>
   <p>
    Zmizol v kuchyni a o chvíľu nás častoval dobrou kávou. Predložil nám hrniec, v ňom
         mlieka s hrubou kožou, ani podošva.
   </p>
   <p>
    „Ale mohli by ste ísť,“ radil nám, keď sme si ujedali. „Možno, že sa vrátili.“
   </p>
   <p>
    „Už uvidíme,“ odpovedá gazda.
   </p>
   <p>
    „Alebo i tu ostať a poprechádzať sa.“
   </p>
   <p>
    „Nie, rajnice vy si držte čisto, keď ste ich vyšuchali.“
   </p>
   <p>
    Veľmi radostne nás prijal Duky, pes ovčiarsky. Nie je vo dvore medzi vrstovníkmi, ale sa
         radšej poneviera po dome a najmä kuchyni, obšmietajúc sa okolo majstra. Tiež pes pokazený,
         poblúdil a vyšiel z koľaje. Stojí o pletky a domáce zaneprázdnenie, nie o bežné roboty, čo
         sú na podniku. Chybí pravá ovčiarska vôľa, ani pud nie mu je hoden veľa, lebo priľnul ku
         mne odrazu, hoc na mne nenašiel mnoho ovčieho zápachu.
   </p>
   <p>
    „Keď sme raz tu, pôjdeme i my,“ rozhodol gazda.
   </p>
   <p>
    „Veru bolo by sa škoda vracať,“ súhlasil som i ja.
   </p>
   <p>
    A skutočne podnik sám je, ako vidíme, na samej hraničnej čiare. Byť na ňom neznamená
         vidieť, čo sa odplatí poprezerať. Čo sme videli i dosiaľ, nalakomilo nás ešte väčšmi a
         vábilo ísť ďalej a zazrieť i to, čo príde po úvode. Vysadli sme na kone a zobrali sa na
         cestu.
   </p>
   <p>
    Bolo by prislúchalo ísť úpätím brala alebo hádam i grúňom, ak sme sa mali držať smeru,
         kam išli domáci. Ale gazda mal bezpochyby iné úmysly, vybral druhú cestu. Dali sme sa rovno
         dohora, hore bralom, hneď od samých domov.
   </p>
   <p>
    Bralo bude čosi vyššie než inde, i dosť príkre. Ale chodník ide dohora, iste chodí po
         ňom nielen statok, ale i ľudia. Koňom nepadlo dobre štverať sa hore grúňmi, ale sa
         neodhrýzali, privyknuté sú na takéto chodníky. Berú sa chytro, sťaby sa im žiadalo dostať
         sa čím najskôr dohora. Pysk zabádajú skoro do samej zeme a odfukujú zhlboka.
   </p>
   <p>
    Vyplatilo sa unúvať dohora. Keď sme sa obzreli, ani čo by nám prestrel mapu kraja. Domy
         podniku sú sťa domky z karát. Psi, ktorých sa hemží hodne, sťaby potkany. Pod domami je pás
         hory a hneď pod ňou pleso; pravda, iba kanál a či zátoka.
   </p>
   <p>
    I tu sa vsotil do plesa hodný polostrov. Stonkou, nie veľmi širokou, viaže sa na pampu,
         temer pri samej ceste, ktorou sme sa priberali dnes ráno. Pri stonke sa zodvihol, hoc i nie
         dovysoka, ale predsa sa osvedčil: „Nebudem pampa, radšej spravím vrch.“ Vrch neurobil, ako
         je napríklad Avellaneda, ale sa zmohol na kopec plytký, ale rozčapený naširoko a akosi
         šutý. Nášmu bralu nesiaha ani do členkov. Ponad jeho šticu vidíme veľmi dobre, čo chcel
         prvej schovať: i kanál s neveľkými balvany ľudu, ale žiaľ, nie v celom priebehu, iba kúsok,
         čo vchodí do Lago rico. Ostatok, čo sa primkne k ľadovej rieke, zacláňajú vrchy, ktoré
         stadiaľto tiahnu k nej, rovnobežne s cerrom Buenos Aires.
   </p>
   <p>
    Vidíme ešte veci, čo sme nevideli, o ktorých sa nám nesnívalo. Mysleli sme, že Lago rico
         má iba kanál, čo idú na ňom ľadové vrchy. Vidíme odtiaľto, že má i druhý. Ide kamsi k nám
         popod Cordilleru, čo ide k ľadovej rieke. Lepšie bude povedať nakrátko, že sa tiahne k juhu
         a predošlý na sever. Kde sa končí, nevieme; ten, čo ide k severu, vieme, že ide k ľadovej
         rieke; o tomto, čo ide na juh, nemôžeme povedať, kde a čo ide. Schoval sa nám za uhlom
         vrchu, čo sme na ňom. Zato môžeme sa presvedčiť, ako ide popred nos polostrova. Nech nie,
         polostrov by sa bol buchol o Cordilleru, čo ide práve priekom, k ľadovej rieke. Kanál, keď
         prechodil popred nos predhoria, obrátil sa trochu okolo neho, vlial dosť hodný rukáv, dlhý
         i dosť široký, ide okolo neho až pod domy.
   </p>
   <p>
    „Pekná peninsula,“
    <sup>
     [
     <a class="footnote" href="#ftn.id2597072" name="id2597072">
      52
     </a>
     ]
    </sup>
    pochvaľuje gazda. „Je v nej moc i leňa dura.“
   </p>
   <p>
    A skutočne v bujnej hore poznať žltkavé záplaty, kde sa leňa dura rozrástla. Okolo hory
         ligoce sa rukáv plesa, čo je medzi domami a polostrovom. Zahryzol dosť tuho i do samej
         stonky, na ktorej visí lesnatý polostrov. Hoc nemá veľmi čím cicať posilu od matere pampy,
         z ktorej vyrastá, je predsa mohutný. Je tak akosi, ako dobre urastená cisárska hruška, plná
         šťavy, ktorú ledva drží na konári jej tenký chvostík. Hruška, pravda, nebola by tmavá, ale
         pekne žltá.
   </p>
   <p>
    Hodili sme ešte všeobecný pohľad nazad, ale nebolo kedy, prichodí sa poberať.
   </p>
   <p>
    Na sedle sme našli horu, je dosť hustá ešte. Ani sme netušili o nej, kým sme sa
         nevyštverali. Cesta cez ňu je veľmi nevďačná, nie pre húštiny, ale pre močariny. Šťastie,
         že netrvá dlho; akosi odrazu zredla, o krátky čas prestala.
   </p>
   <p>
    Plesa už nevidíme, ani ničoho, čo je v ňom a okolo neho; všetko ostalo za vrchom. Sme v
         grúni, ktorého úpätím ide dlhá dolina. Ide i ona tým istým smerom ako naše bralo. Naľavo
         vystupuje dohora, hoci nie prudko, ale stále. Napravo sa spúšťa, ale tiež pomaličky. Keď sa
         prizrieme lepšie, kam sa spúšťa, nahliadneme, že nám bolo ísť či úpätím brala, alebo sa
         spustiť touto dolinou. Rozdiel je iba ten, že sme tu v dlhej úžľabine a tam by sme boli na
         úpätí brál, alebo práve v ich grúňoch.
   </p>
   <p>
    Dolinou tečie potok, idúc podistým i on, kde i ona. Chce ju sprevádzať sťa nerozlučný
         spoločník. Nie iste pre akúsi priveľkú prítulnosť, ale jednoducho preto, že sa nemôže
         zaobísť bez nej. Ba sotva by ho i bolo na svete, keby nie ona; prilieva mu žriedla a jarky
         zo svojich grúňov a úbočí. Zovie sa dolina Caňadón rosado, ružová úžľabina; prečo ružová,
         nie je ľahko povedať. Ruží nikde nevidno; farbou je farby ako ktorákoľvek pampa.
   </p>
   <p>
    V grúni, kde sa nachodíme, slniečko pripeká poriadne, horúčava je veľká. Nik by ju
         neočakával v južných končinách Patagónie, pod štítmi Cordillery. Chvíľku sme zosadli, nech
         si kone vydýchnu po ťažkom vystupovaní dohora. Hodili sme sa do trávy, ktorá je vysoká, ale
         nie je bodľavá, ako tráva pampy. Očiam neverím, ani som sa nenazdal takému pádu: vidím
         medzi trávou hodnú kolóniu jahôd, ozajstných, lesných jahôd. Sami rastú, veru sotva ich tu
         sadila ruka ľudská. Sú voňavé, sladké, červené, sťa naše niekde na rúbaniskách. Zbieram ich
         opatrne, aby ich nepopripúčal. Koľko rokov, čo som ich nevidel a tobôž zbierať! Zaradoval
         som sa uveličený nad týmto milým privítaním v ružovom údolí. Akosi mi je, akoby ozaj bolo
         ružové.
   </p>
   <p>
    Po tomto divnom stretnutí spustili sme sa dolu grúňom. Cesta nie je veľmi pohodlná. Nie
         sme v rúbanisku, ale predsa v hore, a veľkej, ktorá vyšla na skazu. Kláty a brvná ležia
         povyvaľované, krížom-krážom, s koreňmi a konármi, okyptené pne čnejú do neba; stromy
         vyvrátené sprehádzané sú bez poriadku, niekde i na hŕbe. Sme v hore mŕtvej, umrlcov ešte
         nepochovali. Budú hniť a bútľavieť, kým sa neobrátia v prach a popol, ktorý pohnojí zem i
         beztoho bohatú a tučnú: dodá jej sily, aby hnala hustý, mäkký koberec, keď prišla o
         nádherný, bohatý plášť.
   </p>
   <p>
    Ťažká chôdza labyrintom medzi vývratmi. Kone prekračujú, preskakujú, obchodia prekážky a
         barikády; trápia sa všakovak, ako sa vymotať spomedzi nich.
   </p>
   <p>
    Prešli sme na druhú stranu cez potok. Dostať sa mu na koryto je ozajstné umenie. Brehy
         sú vysoké, sťaby stráne, na mnohých miestach potuteľne podomleté. Je to nie koryto, ale
         dolina, úzka a hlboká, v doline širšej a plytkej.
   </p>
   <p>
    Na každom kroku natriafame idylu. Kŕdliky rožného statku kravy s teľatami ešte spod
         cecka. Mater si žije po vôli; nikto jej nepredpisuje, kedy odučiť svoje teliatko; ju
         neokrádajú o mlieko. Každému kŕdliku hlava a ochranca je byco, on sa ani nehne od rodinky.
         Ako ju nechať nemilobohu bez ochrany, keď obchádza, ktorý obchádza, nie síce revúc, ale
         potmehúdsky, hľadá tiež, koho by rozdriapal: leon, o ktorom sa môže povedať, že mu chutí
         lichva, ale mu nechutia rohy bycove.
   </p>
   <p>
    Bujak bedlí okolo rodinky. Číhajú i iní nepriatelia, nielen leon; čo by sa vovalili do
         rodiny podsadnúť gazdu a vysotiť ho predo dvere. Stáva sa kadečo na pampe. Ak by sa ktorý
         ukázal, boli by pasy; klanie, ale do živého, neskončilo by sa, kým jeden z nich nepodľahne.
         Ustúpiť by musel ten, čo ťahá za kratšie. Ústup by bol nie preto, že rozumný ustúpi, ale
         pre druhú príčinu, ktorá hlása, že ustúpi slabý mocnému a pri tom nech má jazyk za zubami.
         A kravy? Hľadia na boj bez rozčúlenia a nestranne: nech sa rozhodne bitka, ako sa rozhodnúť
         má; ony sa pokoria jej výsledku bez reptania. Ich úloha nie je rozsudzovať v sporoch, ale
         dodávať podniku prírastok zdravý a silný.
   </p>
   <p>
    Zišli sme dolinou na miesto, kde je neveľké návršie, akoby polianka. Na nej je domček,
         alebo koliba; stavba zo skladov, vsadených jedným koncom do zeme. Krov je zo zinkových
         plôch. Okolo domca je dlhá žŕdka na priväzovanie koní. Dĺžka žŕdky ukazuje, že ich
         prichádza neraz mnoho. Za domom je čosi rovne, na nej sú rozsiahle korraly. Ich rozmery a
         spôsob zariadenia svedčia, že sú to korraly pre rožný statok.
   </p>
   <p>
    Ale o tých veciach hovoriť nemáme už kedy.
   </p>
   <p>
    Urobili sme veľký kus cesty. Jazda na podnik, najmä jazda z podniku a ružovou dolinou,
         neprestajne preskakovať stromy a kláty vysepkalo nás dokonale. Boli sme veru trochu hladní.
         Na polianke pred domom boli dva stĺpy, na nich priekom trámik z bučka. Zďaleka sme
         rozoznali, že sú to šibenice. V trámiku je niekoľko hákov mocných, veľmi súcich na vešanie.
         Na šibenici našli sme obesenca. Ale také strašné to tiež nebolo; obesili junca dvojročiaka
         dolu hlavou, ktorej už vlastne ani na ňom nebolo. Zabiť ho nezabili dávno, v horúčave by
         nevydržal; na mäso praží slnce, sťaby mu ho boli podstavili naschvál. Že čo robia muchy?
         Muchy tu nepoľujú, lebo je kraj, kde ich nieto. Junca už načali, chybí mu hlava, ako sme už
         zbadali, chybia prsia a predná strana brucha, čiastky, ktoré znalci považujú za najlepšie
         pod polievku. Kto mal okolo neho do činenia, bol polievkár, mal rád šťavnaté varené mäso,
         ktoré je v tých čiastkach ozaj chutné, lebo je prerastené.
   </p>
   <p>
    „Čože to tu nechali?“ zvolal gazda, obzerajúc si šibenicu. „Hola, gazdovia a principáli,
         kdeže ste?“
   </p>
   <p>
    Vyšiel z domca človek územčistý, ohorený od slnca. Široké nohavice mu urobili veľkú
         výduť nad členkami, kde majú golierik. Čo im zvyšovalo na dĺžke, všetko sa nabralo do nej.
   </p>
   <p>
    „Čo rozkážete?“ ponúka sa nám.
   </p>
   <p>
    „Rozkazovať ako rozkazovať,“ odpovedá mu. „Kde sú ľudia?“
   </p>
   <p>
    „Marcos niekde bude, išiel okolo statku hádam. Ja sám som v dome.“
   </p>
   <p>
    „Capataz iste podniku?“
   </p>
   <p>
    „Nie veru, capataz, čo ohrádzame.“
   </p>
   <p>
    „A kde robíte ohrady?“
   </p>
   <p>
    „Od vody až do hrebeňa,“ odpovedá. „Tri kilometre sme urobili a ešte chýba čosi,“ udáva
         skromne prvák ohrádzačov.
   </p>
   <p>
    „To vám verím, že chybí! Potrvá vám robota do Vianoc, alebo do takto roka,“ zasmial sa
         gazda. I prvák sa usmial, pomknúc klobúk, spod ktorého sa tisne celá hora veľmi hustých
         čiernych vlasov. „Peniaze budete redikať na kargeroch
    <sup>
     [
     <a class="footnote" href="#ftn.id2597370" name="id2597370">
      53
     </a>
     ]
    </sup>
    a či na karretách?“
   </p>
   <p>
    „Dajú nám ček,“ zasmial sa. Zaligotali sa mu zdravé, široké zuby v tvári skoro čiernej.
         Hádže na ňu mocný tieň tmavé husté strnisko na brade a na lícach.
   </p>
   <p>
    „A čo ho tu tak nechajú?“ vytýka gazda, ukazujúc na junca.
   </p>
   <p>
    „Stroví sa,“ odpovedá prvák.
   </p>
   <p>
    „Kdeže sa stroví, keď vraj išli dnuka?“
   </p>
   <p>
    „Hej, išli,“ prisviedča prvák. „Ale my sme tu, čo robíme.“
   </p>
   <p>
    „Veď už. Vyjednali ste si mäso, strovu tiež?“
   </p>
   <p>
    „Iba mäso, strovu kupujeme. Prišiel som i teraz po rezance a rizkašu; vezmem i mäsa
         čosi.“
   </p>
   <p>
    „Hm, vy jete i strovu? Moji iba mäso; strovu neradi,“ prvák sa usmial.
   </p>
   <p>
    „Ochorejú, zaškodí im,“ dodal už vážne. „My si i strovu vezmeme. Chutí lepšie.“
   </p>
   <p>
    „Veru hádam. Môže i chutiť: mladá hovädzinka, nie blázon. U nás len baranina.“
   </p>
   <p>
    „I nám by sa zišlo premeniť. Hovädzina jednostaj. Zunuje sa.“
   </p>
   <p>
    „No, nebojte sa,“ teší ho gazda. „My vám pomôžeme trochu. Najlepšie kusy ste zobrali,
         podistým pod polievku.“
   </p>
   <p>
    „To sa najprv stroví a hlava,“ rozpráva prvák.
   </p>
   <p>
    „Nuž vám ľahko variť; my nemáme kedy, ani nemáme mrkvy, petržlenu a cibule,“ žartuje
         gazda. „My si už len urobíme pečienku. Spraví sa chytrejšie. A vy budete držať s nami.“
   </p>
   <p>
    „Ja sa neodhŕňam,“ pristal prvák.
   </p>
   <p>
    Vyrezali sme z junca dve ako ryby, čo idú pri chrbtovej kosti. Volajú ich sviečkovice.
         Majú podobu ryby, čo sa volá palamida; podobajú sa jej ešte väčšmi, že tiež nieto v nej
         osti, ako bývajú v obyčajných rybách. Keď ju upečú na žeravom uhlí ako svedčí, nie je tiež
         najhoršia.
   </p>
   <p>
    Prvák znášal drva a prišiel i Marko. Človek skúsený; rozložil oheň a naložil suchých
         triesok. Dŕv je tu všade nadostač. O krátky čas začala sa robiť pahreba; on ju zhŕňal do
         hŕbky ako pečlivý gazda. V domci vykutal ražne, na ktoré išlo mäso. Pod jeho rukou, ktorá
         obracala, počalo sa mäso potiť. Keď doň vrezali kešene, aby vtisli do nich trochu soli,
         korenia a po kúsku cesnaku, počalo na povrchu i ružovieť a blednúť. Vrezali i podlhovasté
         čiary, že var prejde ľahšie do hĺbky. Povrchu nakropili rôsolu s korením a primiešali i
         akéhosi voňavého kriaka. Marko našiel v kuchyni slaniny, doniesol rezník; keď sa pečienka
         dopekala, zapálil slaninu a kvapkal z nej po pečienke.
   </p>
   <p>
    Niekto by myslel, že k dobrým obedom sa vyhľadáva mnoho, ako: dobrá a jemná príprava,
         prepych v riade a nastolení, hojnosť jedál a veľká skvelá spoločnosť. Tie veci nie sú na
         závade dobrému jedeniu. Ale mne sa videlo, že ani obed pred týmto domcom nebol najhorší. Na
         lúke, hneď pri nás, bolo púpavy, práve v najväčšej sláve, bolo jej na koše. Púpavu, vlastne
         jej vňať i s koreňom, považujú v Punta Arene za najlepší šalát. Púpava ako šalát je
         skutočne dobrá a chutná, najmä z jari, prv než dá všetko, čo má v sebe do kvitnutia, kým je
         šťava a sila v listí a koreňoch. Trochu je horkastá; keď ju uvaria, je tiež veľmi chutná
         zelenina. Na šalát je dobrá, najviac vtedy, keď je pri nej dobrá pečienka. Naťahali sme
         púpavy a i s octom a olejom urobili sme veľmi dobrý šalát.
   </p>
   <p>
    Pečienka z junca bola nám skoro ako paškrta; odkedy sme odišli z mesta, nejedli sme
         hovädziny. V kampe po podnikoch jedáva sa baranina, hovädzina je prepychový článok.
   </p>
   <p>
    „Veru vám nezabudneme,“ riekol gazda prvákovi, „že ste nám zabili junca a nechali
         sviečkovice. Musíme sa vám odslúžiť.“
   </p>
   <p>
    Vytiahol z malety, čo niesol zas na sedle, miešok s vínom. Razil ešte trochu dechtom,
         ale menej než v iné časy. Víno bolo červené, povestné víno z Mendozy, a bolo ozaj dobré.
   </p>
   <p>
    „Či budeme riediť?“ pýta sa prvák.
   </p>
   <p>
    „Ako sa komu páči,“ odpovedá gazda. „Naša pieseň hovorí: Pi, kume, pi, ale sa neopi.“
   </p>
   <p>
    „Veru víno oklame,“ vraví prvák. „Kto je s ním vo veľkom kamarátstve, šmarí ho o zem.“
   </p>
   <p>
    „Koho šmarí, leží,“ uvažuje gazda. „Hlava je nanič a posmech k tomu.“
   </p>
   <p>
    „Ako Noachovi,“
    <sup>
     [
     <a class="footnote" href="#ftn.id2597580" name="id2597580">
      54
     </a>
     ]
    </sup>
    doložil prvák a púšťal víno z mieška v tenkom prúdiku na španielsky spôsob z
         hrdielka rovno do úst, iba mu boky stisol trochu medzi dlaňami. Bolo pekné, ako prúdik
         trafil do úst.
   </p>
   <p>
    „Ja by sa zadrhol,“ riekol gazda, „išlo by mi rovno do gágora a bolo by mi primoc
         odrazu.“
   </p>
   <p>
    „Každej veci spôsob,“ poučuje nás prvák, „keď cielite, aby išlo na podnebie, nebude vám
         nič, lebo odtiaľ už ide rovno, kde má ísť.“
   </p>
   <p>
    Nuž obed bol veľmi dobrý, zriedka príde v kampe taká pečienka z hovädziny na stôl. Ale i
         dvorana bola skvelá, kde sme stolovali.
   </p>
   <p>
    Boli sme obkľúčení vrchmi zo všetkých strán, sťaby niekde na Rusave. Pečienka bola ozaj
         zbojnícka, zhotovili a jedli sme ju v horskom kraji.
   </p>
   <p>
    Bralo, ktorým sme sa štverali, nebolo nepatrné; čo sme našli na druhej strane kaňadúna,
         neboli bralá, ale ozajstné vrchy, opravdivá reťaz Cordillery, na temeni sú holé, nejeden s
         bielou čapicou. Idú rovnobežne s bralom, tvoria súvislú reťaz s hrebeňom kostrbatým o
         zuboch veľmi nerovných. Z nich nejeden vyčnieva kužeľovite dohora. Grúne sú strmé, iba
         málokde úložité, rozdelené na tably, medzi ktorými sú kolmé spúštky neraz až do polovice
         grúňa. V grúňoch kde-tu ostala hora, ale iba malé kúsky, pokryl by ich dlaňou. Inde je
         tmavozelený, len prestretý v bokoch, kde sa uložila bujná vega.
   </p>
   <p>
    Veru sňať klobúk pred grúňmi, veď sú to už hlavná reťaz Cordillery. Kto prejde cez ňu, a
         prejsť je nie ťažko na miestach, dostane sa do Chíl. Hrebeňom reťaze ide hraničná čiara
         medzi oboma štátmi. Nepatrí k najvyšším, nevyniká divokosťou, je prístupná a krotká, ale je
         Cordillera.
   </p>
   <p>
    Reťaz na dolnom konci kaňadúna odrazu sa pretrhla. Pri nej sa rozložilo pole temer
         štvorhranné. Nasiali doň kamenia. Kamenie vzišlo a vydarilo sa. Vidno balvany veľké a
         malých je vždy menej.
   </p>
   <p>
    Pri poli z druhej strany, ako hájnik na stráži, stojí vrch kužeľovitý, hore holý, čisté,
         živé bralo, dolu nižšie je zarastený horou. Stojí v uhle štvoruholníka z pravej strany a na
         zadnom sťaby chcel mať výhľad na celé pole, čo má pred nohami.
   </p>
   <p>
    „Ako volajú ten vrch?“ spýtal som sa nášho Marka.
   </p>
   <p>
    „To je cerro Brlín,“ odpovedá mi.
   </p>
   <p>
    „Azda Berlín sa bude volať,“ opravoval som Marka.
   </p>
   <p>
    „Veď i ja hovorím Brlín,“ odpovedá on.
   </p>
   <p>
    Áno, i mne padlo do očí, že toto pole polohou a podobou ponáša sa na ľadovú rieku, čo
         sme boli videli v kúte Cordillery na sever. Ono je koryto bývalej rieky, jej riečište, holé
         a vysušené. Prestalo dorábať ľad, ukazuje iba svoju holotu.
   </p>
   <p>
    Prečo sa zastavila výroba ľadu? Na inom mieste vrch, tiež kužeľovitý, zosýpa usilovne
         snehu na ľadové pole. Brlín, ako vidíme, zunoval dodávať sneh, možno magistrát mu prikrútil
         prísne, aby ho nedržal na dachu.
   </p>
   <p>
    „A čo je to pod ním?“ spýtal som sa Marka. „Kde je toľko toho skália?“
   </p>
   <p>
    „To je ventiskér,“ odpovedá on, „ale je teraz holý.“
   </p>
   <p>
    „A býva na ňom ľadu?“
   </p>
   <p>
    „Nuž v zime, ako všade, keď ho napadne.“
   </p>
   <p>
    „Vrch s veľkým menom je iba ako stolček, čo si dajú pod nohy priadky, keď si sadnú
         vysoko, aby mohli z vysokého vytáčať dlhé nite, spúšťajúc vreteno zvysoka až na zem — ako
         stolček, i to nie vysoký v porovnaní s vrchom, čo je pri ňom. Díva sa naň zvysoka, sťaby sa
         díval na stolček, kreslo, na ktorom sedí hodnostár čo predsedá na slávnostných
         zhromaždeniach.“
   </p>
   <p>
    Obrátil sa nám bokom, druhým bokom hľadí do Chíl. K pikulíkovi, čo mu leží ako pri
         nohách, obrátil sa štítom, čo je iba jeho šírka. No i tej je toľko, bárs je iba šírka, že
         ten dolu sa stráca pred ňou a nevystane ani toľko, aby sa jej vyrovnal. Nám sa obracia
         bokom, aby sme si ho poobzerali dobre. Máme sa na čo dívať. Vybral si miesto hlavné, sťa
         mládenec v Dalmácii, čo na Nový rok alebo o Troch kráľoch po nešpore vyvedie na hlavnom
         námestí kolo. Schytí za ruku švárnu dievčinu, dievčina má z druhej strany mládenca, ten zas
         drží za ruku dievča. Striedajú sa šuhaji a švárne panny, aby urobili veľmi peknú reťaz, čo
         ide za prvým mládencom, tancujúc okolo námestia. Vrch, čo je proti nám, drží za ruku druhý
         a ten tretí, že vyšla reťaz, čo spechá veselo z tohoto kúta do druhého, k ľadovej rieke.
         Dropčí veselo, skoro v rovnej čiare, iba čo sa kde-tu jeden alebo druhý tanečník vyšinul
         trochu z radu, že sa priblíži väčšmi k vode.
   </p>
   <p>
    Prvý mládenec, čo vidíme, vyviedol kolo, ale ho nevie viesť ako svedčí. Nepotiahol reťaz
         za sebou, ako prislúchalo, ale ona poťahuje jeho k ľadovému poľu. Potiahla by ho ktoviekam,
         ale nemá dúšku. Nedá sa on pohnúť zo svojho miesta, ani druhej ruky nechce dať nikomu.
         Berlín nie je mu roveň do rastu, hoc má veľmi veľké meno: stojí na strane a bočí od kola,
         čo vyviedol mládenec. Cnie sa mu nebodaj, že musí stáť kdesi na uhle prázdneho kamenného
         poľa sťa na vyhnanci. Ani jeho druh, tiež kužeľovitý, čo je pri ľadovej rieke a sype
         jednostaj sneh na hŕbu, nedosiahol by tiež tomuto obrovi možno ani do opaska, a čo by sa
         postavil na prsty.
   </p>
   <p>
    Je veľký, ale i krásny, pokrytý je tiež horou naspodku, že sa až černie od šťavy, ktorá
         z nej kypí. Boky odspodku nie sú strmé, ako by sme predpokladali, miestami sú úložité a
         medzi horou vidno i poľany. Hľadia cez horu na nás veselou zeleňou, sú viac vegy než pampa.
   </p>
   <p>
    Od polovice grúňa sa stal veľký prevrat vo všetkom. Z úboče sa zodvihne cele znezrady
         mocný hrad o múroch temer kolmých. Nad múrmi je krov široký, pevný a ťažkopádny. Hrad je
         vysoký a múriská má hrubé, ale i tak vychodí najavo, že krov vypadal hádam prihrubý,
         priťažký, a že ho je viac, než by zodpovedalo výške celej stavby. Ostatne súdiť nie je len
         tak, vkus a osobné náhľady nemá každý tie isté ani pri staviteľstve. Vídame neraz na
         neveľkých nízkych domoch ohromné krovy. Má tiež odkvap na obe strany; my, pravda, vidíme
         len tento, čo je k nám obrátený; azda sa len nezvrtne, aby ukázal i druhý z tamtej strany,
         aký je, veď sa nevrtí ako zakliaty zámok na stračej nôžke.
   </p>
   <p>
    Ale i tak zasluhuje veru, aby sme sa mu poklonili — mravce, čo tu okolo neho hmýrime. Je
         ohnivo reťaze, čo ide dolu celou Amerikou, starej Cordillery; je pravý obraz veľkosti a
         dôstojnosti. Krov má biely, čistý, nepoškvrnenej beliny, že by i ľalia ostala pri ňom v
         hanbe. Nehrá do modrava ľadom, ako niektoré vrchy ľadové, jeho sneh akoby bol len toť
         napadol; jagá sa pod slncom skvelými hlaťmi. Hrúbka snehového plášťa nie je kadejaká, je v
         nej dobrá tretina toho, čo je vo výšine múrov. Neviem, či je nie hrubší, než na kužeľovitom
         vrchu pri ľadovej rieke. Sneh jeho bude podistým sypký, aspoň sa ukazuje, že je sypký.
         Snehy v zime, keď je veľmi tuhá, tiež bývajú sypké, hneď keď napadnú.
   </p>
   <p>
    Čo ako, je leto, slnce pripeká tuho. Potíme sa, padne dobre hovieť si na pažiti,
         obdivovať krásu obrazu, ktorý vidí naše oko. Je horúce, matka-zem, čo i pod snehovým
         plášťom, dýcha horúcim dychom. Na ňom sa rozpúšťajú vrstvy snehu. Hoci sú hrubé a studené,
         predsa budú najviac len v odmäku, vody sa sciedzajú pomaly, idú do jarkov a potôčkov; tie
         sa zas snímajú a všetky vospolok rútia sa nadol, do hory. Odkvap nie je akosi vporiadku,
         čosi mu chybuje; voda sa nezlieva rovno, aby ostalo čo-to ústrešia. Tečie len tak dolu
         múrom, ako na starých, trochu zanedbaných stavbách, kde gazda nedozerá a nepopráva rine.
         Len šťastie, že sú múry pevné, z jedného kusa a tvrdej žuly; potok by ich bol dávno načal,
         čo sa rúti dolu nimi. Jeho pád je veľký, lebo výšava je veľká, ale ani vody, čo padá, nie
         je najmenej. Svedčilo by sa nehovoriť o potoku, ale povedať radšej, že je rieka nie potok,
         čo padá. Hučanie dolieha až k nám, sťaby sme sedeli niekde neďaleko rázštubne.
   </p>
   <p>
    Koľká sila ide navnivoč! Drobí sa na kúsky, práši sa v jemnej hmle. Túto silu človek,
         keby chcel a vedel chcieť, mohol by vziať do ruky. Mohol by urobiť z nej otroka, ktorý by
         robil, dvíhal, prenášal, vôbec by sa pričiňoval tvoriť diela užitočné. Koľko mlynských
         kolies by mohla poháňať, koľko múky by mohla namlieť, koľko vody by mohla vyčrpkať alebo
         hádam vyhnať dohora a narozlievať jej po pampe, ktorá, úbohá, zachodí sa suchotou a
         horúčavou…
   </p>
   <p>
    Pleso, ako dobrý kamarát, sa doredikalo až sem. Išlo druhými cestami než my, ale predsa
         prikvitlo. Iba že sa už končí naozaj; nemá kam ísť ďalej. Má na všetky strany pevné hrádze,
         kde môžu uhryznúť kus zeme a zaujme jej postať, ale pole skalnaté je tvrdé, nenačne ho
         ľahko ani robotný, vytrvalý zub vody. Reťaz, čo sa berie k ľadovej rieke, je Cordillera —
         to znamená, že je zo živej žuly a nedá sa odhryznúť. Na našej strane je síce len krotká
         pampa, ale ani tá si nedá odobrať; postavila si i ona hrádze. Pleso nemôže sa zmôcť na iné,
         ako robiť výbežky a rukávy. Jeden je hneď pod skalnatým poľom, zovú ho Lago roca: pleso
         skalnaté. Pod veľkým vrchom sa urobila rozšírenina: siaha temer k lesnatému polostrovu a až
         po úpätie brala, ktoré sa tiež obrátilo k juhu, aby prišlo do tohto kúta. Omýva mu nohy asi
         ako Lago rico grúňom, čo sa spúšťajú z cerra Buenos Aires. Tú rozšíreninu volajú Lago frio:
         pleso studené. Je veru studené naozaj, voda v ňom nebude iste letná. Chladia ju potoky a
         rieky, čo sa rútia z výšky spod večného snehu rovno v dolinu a nemali sa kedy zohriať.
   </p>
   <p>
    Do tohoto kúta sa zbehlo všetko odrazu, že tu hádam zazrie niečo divného, ako tam pri
         ľadovej rieke. No tu ľadových polí niet, iba skalnaté, zvariakové pole. Sama Cordillera od
         východu sa spustila k nemu a pri ňom i zastala zarazená, že sa veru nevyplatilo ustávať na
         také chatrné divadlo. Po tom sklamaní ho preskočila, postavila mu z pravej strany na horný
         uhol hájnika, cerro Berlín, a veselým tancom chytiac sa tuho za ruky, skrútila sa temer v
         pravom uhle a tašla k druhému kútu, kde sa bude mať na čo dívať, lebo je tam ľadová rieka.
   </p>
   <p>
    I bralo, ktoré sme museli nad podnikom prejsť, išlo ešte kúsok cesty na západ, iba čo
         bolo trošku nakrivené k juhu. Ono si tiež mívalo, že tu bude niečo významného. Začalo sa
         skrúcať väčšmi a väčšmi na juh. Neurobilo koleno, nechcelo sa zvrtnúť odrazu, ale urobilo
         oblúk, aby záhyb nebil toľme do očí. Za oblúkom dalo sa už rovno sem na juh; naradovalo sa,
         že nepozorovane premenilo smer. Ale pleso nedalo si zaslepiť oči: sponáhľalo sa chytro,
         nedalo sa pampe rozložiť na úpätí brala. Zabralo miesto pre seba, urobilo rozšíreninu, v
         ktorej sa rozlieva Lago rico. Bralo urobilo dobre, že sa skrútilo; nech ide i ďalej na
         západ, bolo by sa búšilo do Cordillery, čo ide k ľadovej rieke, a bolo by sa rozdrvilo.
         Takto sa vystúpilo, vyhlo veľkej zrážke a skaze. Bežalo chytro sem, čo to bude, ale keď
         prišlo do kúta a videlo, že tu nieto ľadových riek, ani iných divov, najviac ak pusté pole
         zvariakov, zastalo ako ohromené, zhodilo sa z výšky a rozdrobilo sa na omrviny. Ležia sem a
         tam, veľmi roztrhané a rozhádzané neporiadne, nepatrné vŕšky, čo nemajú ani grúňov, ani
         poriadnych úbočí, iba akési trhliny a výmole.
   </p>
   <p>
    Kút vypĺňajú teda rozvaliny brala, ďalej pole zvariakov a pod ním okrúhle malé Lago
         roca. Pampa je iba na kúsku, kde je domec s korralmi a okolité pole.
   </p>
   <p>
    Ale ani pampa je nie celá. Ľahla si do nej krásna lagúna, na jej brehoch práve piekli
         sme našu pečienku. I ona je okrúhla, jej voda čistá a svieža. Má mnoho prítokov a žriedel,
         čo sa do nej ponáhľajú z úbočí Cordillery. Brehy má zelené, pokryté kvetnatou pašou. Nie je
         útvar dažďový, kde zbytočná voda sa zlieva a hlivie, čakajúc, kým ju statok minie a slnce
         vysuší. Jarky a potôčky prichodia, dodávajúc jej neúnavne čerstvej vody. Nejeden hučí
         veselo dolu grúňom, spieva si veselo v ceste; jeho neúnavný spev dolieha k nám, sťaby nám
         chcel vyhrávať ako náš starý Piťo pri obede.
   </p>
   <p>
    Z lagúny vyteká potok, ktorý sa tam nižšie vlieva do plesa. Bárs je pleso hodne nižšie,
         lagúna mu prepúšťa iba zo zvyšku. Ako dobrá gazdiná, dáva si pozor rozmrhať nemilobohu
         všetko, čo má, naraz a ostať nasucho. V potoku je sila rýb, známych už tručí. Prechodia z
         lagúny do plesa a zas sa vracajú proti prúdu dohora. Bohvie, čo majú pokonávať, že
         neprestajne cestujú. Podistým si mívajú, ako i my, keď sa premávame z miesta na miesto, že
         nájdu niečo lepšieho. Im sa tiež vidí lepším, čoho nemajú.
   </p>
   <p>
    Po tejto návšteve navracal som sa často na toto miesto; priťahovalo ma čudnou krásou.
   </p>
   <p>
    Raz som prišiel, keď značili lichvu; kde je veľká črieda, zaslúži sa pripáčiť i tej
         robote.
   </p>
   <p>
    Deň bol tiež takto horúci, hoc jeseň bola predo dvermi: jesenný horúci deň, keď sa leto
         lúči a usiluje sa ukázať všetky svoje krásy, aby nás očarovalo a prinútilo banovať nad
         odchodom.
   </p>
   <p>
    Koliba kypela životom. Zišli sa gauči vychýrení. Vybrali sa zavčas rána po grúňoch
         ružovej doliny z jednej i druhej strany až po čílske hranice a na východ až k žriedlam
         Chorillo malo. V kolibe ostal iba majster, ktorý pripravoval obed pre všetkých, aby bol,
         keď sa vrátia po robote.
   </p>
   <p>
    Chlapi mali čo cválať po strmých, neschodných chodníkoch a prtiach, kým povyháňali
         lichvu z úkrytov a obľúbených miest.
   </p>
   <p>
    Ja som sa vybral pozdejšie. Slnce už bolo hodne vysoko, pripekalo tuho do grúňov, pod
         ktorými som bol. Kôň bol veľmi nespokojný takto sám; tušil, že sa deje čosi dôležitého, kde
         on nemá účasti. Za pokutu priviazal som ho o bučka, nech sa nudí, ako chce, a hodil som sa
         do trávy. Bol so mnou spočiatku i gazda a chlapec, ale tým sa zunovalo vylihovať. Dali sa
         tiež dohora vyháňať statok. Nebolo v nich svätej lenivosti, išli radšej za robotou, než
         halaškovať nič po nič.
   </p>
   <p>
    Tak som ostal len ja sám na slnci, ktoré pieklo veľmi tuho. Kôň sa popásal, bárs mal
         zubadlo; hrkotalo mu po zuboch. Vypásal okolo seba kruh, nakoľko dopúšťala vôdzka ohlávky,
         ktorou som ho priviazal.
   </p>
   <p>
    Pri mne ostal môj verný Duky. Obľúbil si ma a čím boli častejšie moje návštevy, tým
         väčšmi vzrastalo jeho priateľstvo. Mal ma rád iste, že bol ovčiar ako ja, náhodile, keď ho
         nadišla vôľa; nie ovčiar telom a dušou, oddaný robote bez prestania. V dome zas bol
         priateľom kuchárovým. V jedení sa odrodil a dal sa na neslýchané novoty. Zbieral odpadky od
         stola, surového mäsa ani sa netýkal; na loj, ktorý ovčiarski psi radi majú, ani nepozrel.
   </p>
   <p>
    V tejto záhaľke navštívil ma hosť, veľmi zriedkavý v Patagónii. Do tých čias som ho
         nevidel nikde, ani netušil, že i on sem chodieva. Ako som vylihoval na slnci, dívajúc sa do
         plavého neba, začalo ma páliť veľmi tuho na ruke. Obrátim sa chytro v tú stranu a vidím,
         ako sa berie na krídla modrá mucha, veľmi lesklá, so žltými pásiky na bruchu, okolo každého
         článku. Poberala sa zbabele, keď vykonala, čo jej bola ďaka. Iste to bol patagónsky čmeliak
         a možno osa, nevedel by som udať. Ale čmeliak by predsa húdol v letku a neletel potichučky
         a potuteľne.
   </p>
   <p>
    Újed páli tuho, ale žihadla v ňom nevidno. Nerozoznať dobre ani úbod, kde ma ujedlo.
         Prestalo i páliť veľmi skoro; neostala opucheľ, ani červený dvor zapálený.
   </p>
   <p>
    Nápad teda cele neočakávaný, potuteľný a bez príčiny. Ja som vylihoval, nikomu nič
         nerobil. Zbabelosť bola tým väčšia, že uletela po ujedení a nič sa jej nestalo. Nie ako
         včelička, ktorá užíva tiež zbrane, ale iba keď je s ňou zle, alebo keď jej prichodí brániť
         dom. I doň sa hľadia nanosiť neraz zlodeji a záškodníci. V tej príhode už bojuje rozhodne,
         zo všetkých síl a bez bázne. Vie, že keď uje, jej jediná zbroj ostane v rane, jediná, lebo
         druhej už nepotrebuje. Po ujedení musí i ona zahynúť, udatnosť zaplatiť životom.
   </p>
   <p>
    Kedy-tedy bolo vidno jazdca vyjsť z hôrky na čistinu, zo záhybu grúňa, z výmole a
         priehlbiny do úboče. Ale i to len že sa mihol, a už zasa zmizol či v priehlbine, či v
         druhej hôrke. Poniektorý kričí, hvízda, robí, čo môže, len povyháňať statok, čo je učupený
         a meridzia v lieni po zátišiach, medzi chrastím a v hôrkach. Vysoko, pod samým bralom
         hrebeňa, vyletel kŕdlik, za ním jazdec. Statok malý sťaby kozy, jazdec sťa hračka na koni.
         V strmej stráni, keď sa spúšťa nadol, kôň sa tuho vzpiera, šutrujúc prednými nohami zem
         pred sebou. Metie dlhým chvostom po zemi, dvíha obláčik prachu, čo ide za ním, ako sa
         spúšťa v dolinu, viac sa vezúc na nohách, než nabádajúc sa na ne.
   </p>
   <p>
    O polvečier veľmi ožila pampa. Počala sa na nej tvoriť črieda na rovinke, ale i po
         úbočiach kaňadúna. Do nej zbehávajú kŕdliky z grúňov, miešajú sa dovedna. Je veľký nepokoj,
         motanie a chodenie sem i tam, zhľadávajú kamarátstvo, čo sa kdesi zapotrošilo, nedá sa
         nájsť. Rozčúlenosť je veľká, zmätok, ktorý nemožno utíšiť. Tu kopnú z jednej alebo druhej
         strany, alebo štuchnú, zasa zápasy, lebo sa sňali bujaci, kolú sa bezohľadne a besne. Hŕba
         rastie, pribúdajú nové a nové kŕdliky, ktoré sa miešajú do rozčúlenej hŕby.
   </p>
   <p>
    Vysadol som a podišiel bližšie. Nemal som vôle priblížiť sa priveľmi. Statok, čo žije v
         slobode, neprivykne, aby ho znepokojovali, preháňali z miesta na miesto. Keď doň zadierajú,
         rozpajedí sa ľahko. Nájdu sa jednotlivci, s ktorými sa nehodno sňať, alebo sa dať práve do
         známosti. V hŕbe je najviac kráv, každá skoro s teľaťom: rok bol plodný a úrodný.
         Poniektoré teľce sú už odrastené, mnohým i rožky počali hnať. Ale najviac je predsa teliec
         v útlom veku; nestoja veľmi pevne na nohách a v trme-vrme ľahko i vyhoria. Matere pečujú o
         ne až prehnane, už či preto, že sú v materstve odnedávna, cit je veľmi nový, nemal kedy
         otupiť a ošúchať sa o iné denné starosti a záujmy; alebo hádam že matka-príroda napravila
         veci, aby stvorenie, čím je nevládnejšie, malo záštitu o toľko pečlivejšiu a mocnejšiu.
         Dosť na tom, v rozčúlenosti bedlia iba o to, kde je teliatko, čo robí, či mu kto
         neubližuje. Keď ho nevidí pri sebe — malé a neskúsené teliatko sa zapotroší a zablúdi v
         rozmiešanom množstve — tu ona brúsi za ním sťa bez rozumu, hľadá ho, ňuchá a vyzerá na
         všetky strany, či ho nezočí, bučiac tým hlbokým hlasom, ktorý ide z hlbín materskej hrudi.
   </p>
   <p>
    Prizeral som sa na tieto výjavy; vdychoval vôňu, ktorá sa šíri, kde je toľké množstvo
         zdravej lichvy. Odrazu vidím veľký neporiadok, skrsol neočakávane.
   </p>
   <p>
    Duky bol jednostaj pri mne, kryl sa opatrne za koňa ako mohol. A mal pravdu, že sa
         pokrýval a vyhýbal statku. Psa pri robotách okolo lichvy neradi; psi vôbec nemajú čo hľadať
         pri rožnom statku. S lichvou sa nenarába ako s ovcou, napríklad strašením. Lichva sa psa
         nedurí, nech je i huňatejší a väčší od Dukyho. Ale Duky, neviem ako, nebodaj z roztopaše,
         vykradol sa z domu a pripojil sa ku mne. Možno sa bál, že stretne niekde majiteľa, ktorý je
         naň veľmi prísny a nič mu neprepáči, že ho azda odoženie domov a poobháňa korbáčom. Držal
         sa mňa, i sem sa priplichtil za mnou.
   </p>
   <p>
    Trma-vrma v čriede, sťaby sme boli na veľkom jarmoku na lichvu. Klanie a zadieranie v
         čriede podistým rozčúlilo i môjho spoločníka Dukyho. Stal odrazu pred koňa, začal vrčať,
         ale potichu, sám neviem na koho a prečo. Potom začal skučať, ako robia psi, keď sa im robí
         krivda, alebo keď pachtia náružive za niečím. Zahriakol som ho niekoľko ráz, že nemá čo
         dvíhať svojho hlasu. Ale Duky nemá v krvi ozajstných zásad, ani poslušnosti ovčiarskeho
         psa. Neposlúchol, tisol sa, kde ho nevolali, chcel sa miešať do veci, ako do každej, ale
         dôkladne sa nenaučil ničomu, ako sme videli. Čím som ho viac okrikoval, tým väčšmi sa tisol
         dopredku, hádam, že ukáže horlivosť a chtivosť uviesť rozbúrenú lichvu do poriadku. V pýche
         či roztopaši priskočil k teliatku, čo nám bolo najbližšie; nebodaj zablúdilo v tej
         motanine, hľadajúc hádam mater. Priskočil k nemu a uštipol ho do stehna, ani nie veľmi, iba
         trochu. Teliatko sa zľaklo veľmi, ani nie azda toľme uštipnutia, ako hrozného zjavu, ako sa
         mu ukázal Duky.
   </p>
   <p>
    Je veľmi huňatý, viac, než by mu prichodilo, je hrdzavej farby, okolo pysku sa mu
         vytrčili ohromné fúziská na obe strany. Na spodnej gambe má bradu, že mu visí nadol sťa
         capovi. Okolo očí zasa trčí srsť akosi do vejára; ako lupne mihalnicou, tak sa i vejár
         otvára a zatvára, vystrčí dopredku a zas uľahne. Ako je horúčava veľká, jazyk má vyplazený
         a prevesený. Zďaleka vidno končité zuby, čo uštipli teliatko do stehna; tvoria na jazyku,
         keď je prevesený, akoby dva pilieriky.
   </p>
   <p>
    Teľa sa zľaklo, že mu prišla ostatná hodina, zazrúc cele blízko ohyzdu. Nech je staršie,
         rozhľadené trochu, bolo by utieklo a nepovedalo nič. Bľak bol akoby výkrik na ratu. Duky si
         zastal s vyplazeným jazykom. Kravy, čo boli bližšie, obrátili sa, čo to kričia na ratu.
         Každý bráni svojho. Hoc je teľa ktovie ktorej matere, brániť ho patrí každej. Mater je
         mater, dnes mne, zajtra tebe. Zhŕkli sa okolo teľaťa, nehľadiac, či mater, či nemater. Ako
         Duky stál vyzývave a všetečne, jedna podišla k nemu s hubou popredku, že poňuchá, čo je, že
         robí neporiadok. Keď videl, že sa zadívali doň toľké s nastrčenými ušima, nechcel sa dať
         znevážiť, zaďavkal krave pred samou hubou, že ju prestraší. Ale krava nie je ovca,
         chvalabohu, aby sa išla duriť od brechotu. Znížila hlavu, otrčila rohy. Nie sú to rohy
         mocné ani hrubé ako bycove, ale hoc tenšie, sú ostrejšie. Kravám ich neodpiľujú; mívajú si,
         že nepôjde azda ublížiť a ozaj nerada komu ublíži. Iba ak by sa dal leon do niektorej,
         ktorákoľvek oborí sa naň a zastane kamarátku.
   </p>
   <p>
    Duky vidí neroveň, zľakol sa. Predesil sa ešte väčšmi, keď iné oborili sa naň, s hlavou
         pri zemi. V súre utiekol na miesto za môjho koňa. Ako sa odpeľal, kravy za ním. Nevediac
         ako, ani prečo: vidím odrazu, že črieda ide na mňa, hlavu pri zemi, chvost dohora. Nebolo
         žartu. Duky stratil rozvahu, z pechorenia padol do zbabelosti, skryl sa koňovi pod samé
         nohy. Možno si míval, že sa kravy zduria koňa. Mne neostávalo, ako popchnúť, prv než ma
         črieda obkolesí. Kôň nečakal nič iného; dal sa veľmi vďačne do tuhého cvalu. Preskakoval
         kláty a pne, čo trčali na všetky strany, sťaby sme boli na dostihoch, ktoré konajú s
         prekážkami.
   </p>
   <p>
    Pohľad musel byť zaujímavý. Ja na koni popredku, za mnou Duky a za ním črieda, čo
         strečkuje s chvostom dohora. Robili sme dostihy naozajst a čo ako, koňovi sa krava nemôže
         stavať. Bežať ako strela je hlavná výhoda a výsada koňa, kde treba, i obrana. Kravy nás
         nemohli dohoniť, ale ani tak nebolo nám najlepšie, pampy nám nezvyšovalo veľa. A neviem, čo
         by bolo nevykvitlo, nech nevidím práve hrnúť sa pekný kŕdeľ lichvy, ako schodí z úbočia na
         pampu a zápäť za ním priateľ, sám pán majiteľ podniku. Bol pri ňom chýrečný gauč, veľký
         znalec lichvy. Pochopil odrazu, čo sa nestalo. Nechal všetko tak; dal sa divokým cvalom ku
         mne a či skôr proti čriede, čo mi bola za pätami. Mal v ruke lac, zakrútil ho nad hlavou,
         že začal fundžať. Šibol, ale iba samým končekom, Dukyho kdesi po nose a zakričal:
   </p>
   <p>
    „Nazad, pľuhavstvo, mater ti taká a taká!“
   </p>
   <p>
    Duky zakvílil, odpeľal zavýjajúc, kamsi do grúňa. Zľakol sa i gazdu; nerád by mu
         podbehnúť, vie, že diel by ho neminul.
   </p>
   <p>
    „Hej, mater ti taká a taká,“ kričí za ním jeho gazda, „kí čerti ťa sem zasiali? Naťahám
         ti remeňov z chrbta!“
   </p>
   <p>
    Gauč divým cvalom hodil sa rovno na čriedu, zvíjajúc lacom nad hlavou.
   </p>
   <p>
    „Mater ti taká a taká,“ kričal na kravy, „ak chceš, rašma, okále ti povytínam!“
   </p>
   <p>
    Kravy sa zľakli gauča, ako sa rúti na ne, šľahá lacom, kde sa trafí, najväčšmi po hube.
   </p>
   <p>
    „Komu posvietili čerti vodiť psa za kravami?“ kričal, ženúc hŕbu pred sebou, šľahajúc
         lacom nie po hubách, ale po lepších a príhodnejších plochách, kde nieto očí.
   </p>
   <p>
    Črieda skrotla, uteká v hroznom strachu, so všetkým činom, až sa za ňou kúri. „Babrácka
         robota, vodiť psov za kravami!“ vykrikoval mocne.
   </p>
   <p>
    Vedel som, na koho padá, čo vychýrený odborník vytýka. Ísť vysvetľovať v tejto súre
         nebolo času. Keď črieda bola na mieste, priblížil som sa k nemu a vysvetlil dopodrobna, čo
         a ako sa stalo. Vypočúval trpezlive a veľmi pozorne, že nemohol pozornejšie; iní, čo tam
         boli, počúvali tiež. Ani jeden nič nepovedal, ani zle, ani dobre. Ale on riekol cele
         pokojne:
   </p>
   <p>
    „Či tak, alebo tak: nečistá robota. S kravami nežartovať. Ľahšia je robota s junci, ba
         ešte i s bujakmi. Treba vedieť, čo je za babračka s kravami.“
   </p>
   <p>
    Skoro nebolo by bývalo od veci ísť za Dukym do grúňa. Bežali sme pred kravami a teľci
         jeden ako druhý. Jemu dali naučenia lacom, mne sa ich ušlo jazykom od vychýreného
         odborníka.
   </p>
   <p>
    V ten istý večer, keď sme boli v kolibe za dlhočizným stolom, gauči i ja, priplichtil sa
         Duky a obšmietal sa pod stolom pod nohami ľudí. A už sa mu neprepieklo. Jeho pán ho zdrapil
         za pačesy a vyšľahal ho dokonale korbáčom. Duplikoval mu, čo za neporiadok urobil
         odpoludnia. Duky reval, sťaby ho dreli, vybehol pred kolibu, zavýjal, až sa v horách
         ozývalo. Ale pochybujem, že by si bol vzal naučenie. Bol roztržitý a ľahkomyseľný: v tie
         časy už zabudol, čo vyparatil na pampe, aký mal osoh i trest. Jemu iste bolo, sťaby bol k
         nemu prišiel bez príčiny. Prišiel naň znenazdania, keď na priestupok zabudol. Podistým mu
         bolo ako nám, keď začne pršať, a nevieme vynájsť, ako, ani prečo. Bol viac hoden šľah, čo
         dostal od gauča, lebo bolo za horúca, kým pochopoval, prečo ho šibajú. Teraz bolo po nečase
         a na daromnicu šibať-nešibať, sťaby si po prázdnej hrachovine mlátil.
   </p>
   <p>
    Značenie prírastu trvalo vtedy hodne dní. Doviedli statok do poriadku, vylúčili kŕdeľ,
         čo prichodilo odpratať na zimovisko. Ostali sme na podniku, vlastne v kolibe, a prizerali
         sa robote.
   </p>
   <p>
    Pri nej sa stávajú i smiešne veci. Teľa zabľačí v strachu, keď ho chytia za hlavu a
         začnú ju vykrúcať. Mater priletí odzadku, vzala by na rohy i hrozného gauča, ktorý sa
         prechádza korralom na koni, hádžuc slučku a zhadzujúc statok sťa hrušky na zem korrala.
         Zazrie rozpajedenú kravu, šľahne ju lacom spakruky po hube. Ona ustúpi, ale prejde na druhú
         stranu a zas ide brániť svoje teľa. Je vytrvalá, nedá sa odstrašiť ani odohnať, keď vidí,
         že je zle s teľaťom.
   </p>
   <p>
    Prvá návšteva na tento odľahlý podnik vypadla nám jalove. Domácich sme nezastihli ani v
         kolibe. Išli na druhú stranu, do Cordillery, čo ide k ľadovej rieke. Prezerajú, ako idú
         roboty. Spoločnosť robí prieseky a výhony, aby bolo ľahšie preháňať statok z kampa do
         kampa. Nezbývalo nám, len sa vrátiť. Onedlho po obede sadali sme na kone. Ale sme si vzali
         i kus obesenca, aby sa i tým doma dostalo dobrej hovädziny.
   </p>
   <p>
    Vrátili sme sa na podnik inou cestou. Rovno sa ísť nedá. V ceste sú omrviny, na ktoré sa
         rozsypalo bralo, cesta cez ne bola by krkolomná. Mohli sme obísť zlé miesta a podísť odrazu
         do grúňa a prťami sa spustiť na podnik; cesta nie najhoršia a dosť rovná. My sme si vybrali
         druhú, čo ide brehom plesa. Na nej nezavádzajú tie omrviny.
   </p>
   <p>
    Cesta je veľmi pekná, chodníkmi, čo urobili ovce a lichva. U nôh sa stelie pleso, ako
         ide až po štíty. Miestami omrviny sa skotúľali až na samý breh; prichodilo vojsť do plesa a
         brodiť, kým sme obišli bralo alebo výčnelok brala. Prišli sme naostatok na vegu, čo ide od
         plesa po grúne, ktoré sú už zasa celé. Bola i močaristá miestami, ale dostali sme sa
         konečne pod grúň. Chodník sa ho zaraz chytil, nemal sa kam hodiť, lebo pleso za vegou už
         prišlo pod vysoké, kolmé steny bralísk, na ktorých sa rozložili grúne. Vyšli sme do
         polovice grúňa a potom už poľahky prťami po jeho boku. Cordillera nám bola naľavo, studené
         pleso pod nami. Ukazuje sa nám ani na mape, usmievavé, veselé, iba čo sú mu brehy pod
         grúňom divoké. Pod Cordillerou sa chmúri, ba je temer čierne, podistým od bujnej temnej
         hory, čo sa doň nazerá.
   </p>
   <p>
    Nebude veru krotké, ako sa ukazuje; je skôr bezohľadné, lakomé a pažravé: habe a zaberá,
         čo kde môže. Zahrýzlo sa do tela pampy, povyjedalo z nej, čo bolo mäkkého; ostali v nej
         zátoky a tvrdé skaliská, čo sa už neboja ani jeho zubov. Ostávajú len kosti, polostrovy,
         predhoria, všakovak povyjedané, malé ostrovčeky, temer už neprístupné. Na ne sa uchýlili
         jelenčeky a nemajú sa zle. Trávy na ostrovoch vždy dosť, vody ešte viac a istota, že ich
         nikto nepríde trápiť.
   </p>
   <p>
    „Dobre sa majte!“ pozdravili sme vrchy. „Do videnia kamenné jazero!“
   </p>
   <p>
    Prišli sme na zákrutu, kde sa bralo obracia temer na východ. Stratili sa nám vrchy,
         ktoré sme obdivovali od rána, lebo ostali za zákrutou. Miesto nich otvára sa výhľad do
         kanála ľadových vrchov, pláva ich i teraz niekoľko po ňom. Ľadovej rieky vidno iba malý
         rezník; zaclonila ju Cordillera, čo ide k nej. Bralá Buenos Aires z tejto výšavy zdajú sa
         nám dosť nepatrné. Naše grúne sú vystreté, ale miestami majú i záhybčeky. Prejsť cez ne je
         hlboko a pošmúrne, musíme sa spustiť strmým brehom sťa dolu krovom na dno výmoľu. Na dne
         cítiť, že pôda nie je veľmi spoľahlivá; miesto pevnej zeme je blato, alebo práve
         trasovisko. Kôň najradšej preskočí, ak si trúfa, že mu skok nezlyhá. Vidno v nich celý
         priebeh, lebo idú obyčajne rovnou a najkratšou cestou nadol. Bolo nám nad strminou, sťaby
         sme boli na krove alebo skôr v pazuche, kde sa dve strechy lomia, a pozerali dolu ňou na
         dvor. Inde prekážalo chrastie nízkej, veľmi zle narastenej bučiny.
   </p>
   <p>
    Niečo ďalej grúne sa predsa len uľahli trochu, na nich sa utvorili i neveľké polianky.
         Na jednej z nich prišlo nám prejsť popri sochorčí obhoreného, vysokého bučka. Možno vyhynul
         i od staroby. Bol temer rovný ako jedľa a vysoký, vyčnieval sťa stĺp, vybielený od dažďa a
         zas od slnca. Stál ani strážnica nad grúňmi i nad širokou plochou Studeného plesa, čo sa
         tam dolu blyští na slnci.
   </p>
   <p>
    Na zemi okolo stĺpa belejú sa škvrny vtáčieho trusu; zaráža i odporný smrad zdochliny.
         Stĺp delí sa vo dva sochorce a niekoľko tenších haluzí; medzi nimi je vcvíknuté hniezdo sťa
         akási stará, roztrhaná opálka, spletené nekaľavne z raždia kadejako, i z krátkych triesok.
         Na jednom zo sochorcov sedel, keď sme dochodili, majiteľ hniezda, vystaveného tak neumele,
         patagónsky orol.
   </p>
   <p>
    Očiam som neveril, že taký hrdý vták, kráľ vzduchu, uchýlil sa na taký skromný byt. Náš
         orol kraľuje v nebotyčných hradoch, na bralách a štítoch Tatier, hniezdu sa mu ani nemožno
         priblížiť. Kde by on robil hniezdo na jedli, a čo by bola aká vysoká, sťa hlúpy hlucháň
         alebo klebetná sojka. Bolo mi to nemožné, ako by bolo smiešne namýšľať si, že by bol Matúš
         Trenčiansky býval miesto na hrade Trenčíne niekde v podzámku v prenajatom byte v toľkých a
         toľkých izbách s kuchyňou a kúpeľňou a či i so zvláštnym vchodom a svojím kľúčom.
   </p>
   <p>
    Keď sme išli popod stĺp, poklepal ktosi po ňom rúčkou korbáča. Z hniezda sa vystrčili
         dve nepekné plešivé hlavy, na nich sa rozzevili zobáky so žltými kútikmi. Nežné mláďatá
         toho, čo si vybudoval hniezdo; nazdali sa azda, že mama priletela s olovrantom.
   </p>
   <p>
    Keď sme sa spustili z výšky, boli sme pri domoch podniku. Zas nás len prijal majster i
         jeho spoločník Duky, celý natešený, že sme zasa tu.
   </p>
   <p>
    Času sme mali dosť, mohli sme dať koňom trochu oddychu. My sme sa pustili horou pod
         domami, že pôjdeme ešte na prechádzku.
   </p>
   <p>
    Asi o štvrť hodiny prišli sme na pleso. Ako sme videli, má tento rukáv veľmi peknú
         polohu. V úzadí hora, ktorú sme prešli, idúc od domu, pred nami zas výhľad na horu, veľmi
         zdravú a bujnú, čo je na polostrove. Medzi horami pleso. Voda čistá, studená čľapoce ticho,
         vbehuje niekdy medzi čistý biely piesok. Veje chlad z nej, príjemný v dnešnej horúčave.
         Pohľad upomína Dalmatínca na jeho vidieky a výhľady, kde voda tiež premýva štrk a piesok.
         Iba čo chybí výhľad na bujné lesy. Lesy jeho vrchov vyrúbali Benátčania.
   </p>
   <p>
    Našli sme čln vytiahnutý na breh, väčší, bruchatejší, ak i trochu kratší od člna na
         prievoze napríklad v Zábreží, s dvoma tyčkami. Čln je trošku rozsušený a smädný, hoc nie
         vody, lebo jej má dosť, ale firnajzu, hádam i dobrej farby a na dodavok dechtu. Aký bol,
         taký bol, hoc vpúšťal vody trošku, sadli sme doň a začali potískať drúkmi, dali sme sa na
         plavbu. Neišlo nám najhoršie, hoc vody bolo dosť hodne, dno bolo ozaj rozrušené.
   </p>
   <p>
    Ledva sme prišli do polovice kanála, počuli sme odkiaľsi zúfalý štekot. Či sme nie v
         kraji pustom? Kde sa berú psi? Onedlho zjavila sa postava človeka na brehu. Kto by sa bol
         nazdal, že v zabudnutom kúte trafíme na ľudí? My sme sa chystali nájsť jelene a lichvu.
         Počuť kdesi z hlbín ryčanie tiež sipľavé, ako ryčia býci. Spomínali, že je v hore tiež
         lichvy, ale skoro cele divej. Nebude iste veľmi priučená, ak ju nechajú v húšťavách. Bolo
         by tiež zaujímavé ísť ju vytiahnuť stadiaľ a dať do poriadku ako svedčí.
   </p>
   <p>
    Keď sme vystúpili na breh, malý psík nevedel, čo robiť od radosti. Zriedka tu vída
         hostí. Vyskakoval na nás, hádzal sa okolo nôh, že nás temer zrútil na zem. Kde sa nás
         dotkol, nechal znak na nás. Pre horúčavu zájde si do vody a vykúpe sa, a ako je voda veľmi
         studená, začne sa triasť a ide zas k domácemu krbu, k pahrebe totiž, na ktorej vždy horí
         ohník. Stráži ako dobrý strážny pes domáce ohnisko. Po nociach zas, keď je chladno v hustej
         hore a pri vode, priblíži sa lepšie k pahrebe. Zahrabe sa do samého popola, ešte teplého;
         má ho celú hŕbu pri ohníku. Nalepila sa naň hodná kôra blata, ktorá hrubne, ukladajúc
         vrstvu jednu na druhú.
   </p>
   <p>
    Urobili sme len niekoľko krokov a boli sme, kde títo ľudia pracujú. Na neveľkom briežku
         hora je trochu prečistená. Veľmi pekná vec! Tu stavajú most, ako vidno. Trámy sú preložené,
         len klásť pomostiny. A koľká ešte hŕba trámov!
   </p>
   <p>
    „Čože to tu porábate?“ spytujeme sa.
   </p>
   <p>
    „Vidíte, trápime sa,“ odpovedajú chlapi.
   </p>
   <p>
    „Staviate mosty azda?“ pýtam sa ja.
   </p>
   <p>
    Usmiali sa a zabeleli sa im pekné, zdravé zuby.
   </p>
   <p>
    „Chi, chi, že vraj mosty…“
   </p>
   <p>
    „Veď ste preložili trámy.“
   </p>
   <p>
    „Keď sú to nie trámy, ale kláty. Budeme ich píliť.“
   </p>
   <p>
    „Ach, to už hej. Idete popíliť všetky.“
   </p>
   <p>
    „Veru hádam.“
   </p>
   <p>
    „Mnoho dosák vyjde.“
   </p>
   <p>
    „Obstojne. I zídu sa.“
   </p>
   <p>
    „Dosky sa vždy zídu pri dome; ale zas toľko!“
   </p>
   <p>
    „Nebude ich ani toľko dosť. Treba dosák veľa.“
   </p>
   <p>
    „Idete azda mnoho stavať?“
   </p>
   <p>
    „Nuž pajtu, kúpele a kadečo.“
   </p>
   <p>
    „Tak už hej. Bude hodne zárobku.“
   </p>
   <p>
    „I zíde sa. I roboty je mnoho.“
   </p>
   <p>
    „A kde je píla?“
   </p>
   <p>
    „Tu je, pane.“
   </p>
   <p>
    Ukázal nám pílu dlhú, jedno-dva metre. Kde boli zúbky, išla hodne do oblúka, že v
         prostriedku bola o hodne širšia než na koncoch. Zúbky sú nakrivené, jeden na jednu, druhý
         na druhú stranu, ale pod mieru, aby netrčal z radu. Keď pozrieme dolu rezom, je na ňom ako
         žlebček; jeho strany sú práve nakrivené zúbky. Zajedajú lepšie do dreva, keď ich skrivia,
         piliny tiež majú kadiaľ vypadúvať spod píly.
   </p>
   <p>
    Namočili šnúru do farby, čo urobili z natlčených uhlíkov, rozmiešaných vodou. Vytiahli
         šnúru na kláte, aby bola na mieste a zodvihli ju prstom sťa strunu. Šibla po kláte, keď ju
         pustili spomedzi prstov a prskla čiernou farbou v dlhej čiare. Už vedia, kadiaľ povedie
         pílu. Jeden chlap stojí hore, druhý je pod klátom; poťahujú striedave, hore-dolu, v pravej
         miere.
   </p>
   <p>
    Keď sa píla vytupí, majú pilník, ktorým ju poostria. Netreba iba ísť sem a tam po strane
         zúbkov, pod tým istým sklonom. Bude hudba príjemná. Psík, keď ju počuje, sadne na zadné
         nohy, podvihne pysk do neba a začne vyspevovať tiahle a smutne. Keď píla začne zadrhávať,
         jedovať sa, že ju toľko poťahujú hore-dolu, keď sa rozhorúči, majú chlapci plást loja.
         Namastia ju a začne sa zas s novou chuťou zahrýzať do dreva.
   </p>
   <p>
    Prestali poťahovať, utierajú si čelo.
   </p>
   <p>
    „Ťažká robota, čo?“
   </p>
   <p>
    „Ťažká, pane!“
   </p>
   <p>
    „Pekné dosky, zdravé tu robíte,“ chválim ja.
   </p>
   <p>
    „I peňazí hodne vyrobia,“ poznamenal gazda.
   </p>
   <p>
    „Sú veru i zaslúžené.“
   </p>
   <p>
    „To je už svätá pravda, zaslúžené sú vaše peniaze. Len si ich šanujte! Robíte na deň?“
   </p>
   <p>
    „Od kusa, pane.“
   </p>
   <p>
    Veru sa vyrába i dosť potu na čele týchto ľudí. Mohli by vyrábať druhé veci, nielen
         dosky, z tohto pekného dreva: nástroje a riady, hádam i umelecké predmety, keby ich boli
         upozornili a vyučili remeslu. Čestní, pracovití ľudia. Prichádzajú v húfoch do Punta Arenas
         na roboty, pracujú na deň alebo fajzom a pred zimou sa vracajú domov so zarobeným grošom,
         ak sa mu nedali rozkotúlať medzitým. A bolo by lepšie, keby obrábali doma zanedbané zeme v
         svojom Chiloé a bedlili na hospodárstvo. Dosky by mohla dorábať lacnejšie a ľahšie
         akákoľvek píla, len zapriahnuť do nej napríklad toho obra, čo sa leje dolu múrmi, hučí
         naprázdno a rozráža silu o bralo. Mohli by zapriahnuť do nej i strojík, keby boli
         privyknutí na novoty.
   </p>
   <p>
    Poobzerali sme si stôs hotových dosák krvopotne napílených, klady, prihotovené pod pílu,
         všetko zdravé a rovné. Vypočuli sme škrek zelených papagájov, ktorých je množstvo v
         korunách bukoviny. Počuli sme i ryčanie bujaka kdesi z veľkej diaľky; opakuje sa v istých
         medzerách časových. A možno spevákov bude viac, hádam si narážajú alebo hľadajú, ktorého
         hlas bude lepší a pobrali sme sa k brehu.
   </p>
   <p>
    „Pôjdem i ja,“ rozhodol sa prvák. „Mám dať listy na poštu.“
   </p>
   <p>
    „Ozaj, pošta má ísť skoro!“ spamätali sme sa i my.
   </p>
   <p>
    „Zajtra alebo pozajtre,“ vraví prvák.
   </p>
   <p>
    Pri brehu bolo pol barana vo vode. Voda ho vymýva, ale aspoň sa nepokazí tak ľahko.
         Baranina i beztoho biela, vybielila sa tuším ešte lepšie.
   </p>
   <p>
    „Neprídu vám na ňu ryby alebo raky?“
   </p>
   <p>
    „Nieto ich tuná,“ odpovedá prvák.
   </p>
   <p>
    „Dávajú vám iba mäso, alebo i niečo iného?“ pýta sa gazda.
   </p>
   <p>
    „Dostávame mäso; ostatok je naša starosť.“
   </p>
   <p>
    Sadli sme do člna, on vzal drúk do ruky. Lecikedy posotil člnok a tisol ho, že letel,
         sťaby ho hnali strojom. O chvíľu sme vystúpili pod hôrkou a pobrali sa k domom.
   </p>
   <p>
    „Teda už len idete?“ naliehal majster.
   </p>
   <p>
    „Treba sa hýbať!“
   </p>
   <p>
    „A mohli ste ostať. Prenocovať aspoň! Nech kone oddýchnu.“
   </p>
   <p>
    „Vydýchli si teraz, doma sa dosť naoddychujú,“ stál gazda na svojom.
   </p>
   <p>
    „Nuž tak,“ uspokojuje sa majster. „Bude u vás mrkvy, perašínu?“ spytuje sa. „Repa je
         dosť hodná. Hrach už odkvitol.“
   </p>
   <p>
    „Bude azda i tam. Nechváľte sa vašou záhradou!“ vysmieva ho gazda.
   </p>
   <p>
    „Budú i artičoky,“ pochvaľuje si majster.
   </p>
   <p>
    „Myslíte veľmi na toto!“ poklepal mu nad pásom. „Dobre vám tu, tučniete.“
   </p>
   <p>
    „Nie je najhoršie.“
   </p>
   <p>
    Priťahovali sme koňom podbrušné remene o niekoľko dierok. Brucho im opľaslo. Kone
         podriemkávali pred žŕdkou, kým sme my hodovali pri pahrebe. Duky obskakoval, hádzal sa
         koňom na hlavu, na boky. Podistým by chcel, aby odniesli i jeho.
   </p>
   <p>
    „Dobre sa majte,“ odberali sme sa od majstra, podávali mu ruku. „Ďakujeme za lásku!“
   </p>
   <p>
    „A za čo, keď ste nechceli ničoho? Máte šalát?“
   </p>
   <p>
    „I šalátu bude.“
   </p>
   <p>
    „Mohli ste vziať. I cibuľka rastie.“
   </p>
   <p>
    „Celú záhradu najlepšie,“ odhrýzali sme sa.
   </p>
   <p>
    Vysadli sme vo veľkej sláve. Všetci psi, čo ich len bolo na podniku, zhrnuli sa okolo
         nás, obskakovali, štekali ako pochabí.
   </p>
   <p>
    „A čo poviem gazdovi, ozaj, čo mu odkážete?“ spytoval sa, keď sme sa už hýbali.
   </p>
   <p>
    „Že sme ho navštívili, že nás pohostil dobre,“ odpovedá gazda. „Ešte i tu nesieme z
         junca.“
   </p>
   <p>
    Ukázal na maletu.
   </p>
   <p>
    „Na dobrý úžitok. A nechceli ste cvikly; s hovädzinou je dobrá,“ volal za nami majster.
   </p>
   <p>
    „Bude i tam cvikly,“ odpovedáme mu. „Zbohom!“
   </p>
   <p>
    Ani sme ho už nepočuli, čo kričí. Možno nám ešte núkal niečo. Bol brechot okolo nás.
         Všetci psi skákali, ďavkali, zadierali do nás, medzi sebou sa naháňali. Keď sme vyšli z
         dvora, pozaostávali jeden po druhom, rozišli sa každý svojou stranou. Ale Duky sa nás držal
         ešte. Bežkal s nami až do trankery, ďavkal tu i tu. Pri trankere akosi zatíchol; pozrel, či
         ozaj neostaneme. Tam sme ho i nechali. Pred zákrutou na briežku obzrel som sa, čo robí.
         Vracal sa k domom pomaly, podskakujúc na tri nôžky. Zadnú pre čosi drží podvihnutú, a či
         prikrčenú.
   </p>
   <p>
    Večerným chladom poberali sme sa zatíchnutou pampou. Kone, hoc sa nachodili celý deň,
         cválali radostne: aby bolo čím skôr prísť na osamelý podnik. Čaká ich kerencia, ktorej
         nevideli celý deň. Všade dobre, doma najlepšie.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2596584" name="ftn.id2596584">
        51
       </a>
       ]
      </sup>
      <span class="emphasis">
       <em>
        Chorillo malo… Rio rico
       </em>
      </span>
      (špan.) — Zlý prúd, prameň… bohatá
               rieka
     </p>
    </div>
    <div class="footnote">
     <p>
      <sup>
       [
       <a class="para" href="#id2597072" name="ftn.id2597072">
        52
       </a>
       ]
      </sup>
      <span class="emphasis">
       <em>
        peninsula
       </em>
      </span>
      (špan.) — polostrov
     </p>
    </div>
    <div class="footnote">
     <p>
      <sup>
       [
       <a class="para" href="#id2597370" name="ftn.id2597370">
        53
       </a>
       ]
      </sup>
      <span class="emphasis">
       <em>
        karger
       </em>
      </span>
      (zo špan. carguero) — ťažné zviera
     </p>
    </div>
    <div class="footnote">
     <p>
      <sup>
       [
       <a class="para" href="#id2597580" name="ftn.id2597580">
        54
       </a>
       ]
      </sup>
      <span class="emphasis">
       <em>
        Ako Noachovi
       </em>
      </span>
      — narážka na biblický príbeh o opitom
               Noemovi
     </p>
    </div>
   </div>
  </div>
 </body>
</html>
