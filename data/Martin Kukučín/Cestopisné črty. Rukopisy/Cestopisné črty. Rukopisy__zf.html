<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523000">
       </a>
       Ostrov Brač v Dalmácii, v decembri
      </h2>
     </div>
    </div>
   </div>
   <p>
   </p>
   <p>
   </p>
   <p>
    Iste sa zadivíte, keď najdete mňa medzi svojimi dopisovateľmi, pane Redaktore! Mňa,
         ktorý nebol som nikdy hospodárom — okrem ako učiteľ, čo som mal od cirkve tri záhončeky
         „pod švábočku“ a jednu kravu a všetko „čo k tomu prináleží“ — mňa tedy, nehospodára medzi
         dopisovateľmi hospodárskeho časopisu. A to ešte dopisovateľmi, ktorí majú tak vynikajúce
         praktické i theoretické skúsenosti hospodárske. Toto moje vystúpenie vo vašom ct. liste má
         svoju historiu: ak dovolite, vyrozprávam Vám ju.
   </p>
   <p>
    Keď som tak, menovite v lete, keď slnce praží, až ti modzgy idú „uzavreť“ t. j. zovreť,
         musel sa potĺkať „na koni“, t. j. mulici po dedinách mojho okresu — tu mi urážala nesmierne
         oči holota a pustoš našich briežkov a vrškov. U nás v Orave najdeš i po medziach i popri
         garádoch zelenú trávu od Dzura do všechsvätých, zriedka kedy vidíš suché, holé výmole a
         jarky: a tu na juhu, kde by malo byť rastlinstvo storáz bujnejšie, len kde tu vidíš chĺpok
         „zelenila“ — ostatok všetko holé, šedivé a biele, sťa plešina keď slnce na ňu zasvieti. Iba
         čo miesty rastie chrastina a to: myrtha, čestmina, kde tu na nižších miestach cyprus. Z
         tráv najviac je šalvija, taká biela i voňavá ako u nás v zahradách, potom „sliz“ (malina) a
         iné. A po takýchto „holiach“, naozajstných, trápi sa, vädí sa naša „živína“ (statok) „od
         Dzura do Michala a od Michala do Dzura.“ Konečne náš statok nenie toľme prieberčivý. Mulica
         a somár napasie sa i v chrastine na konároch, podobne koza a ovca. Druhý statok sa i tak
         nechová. Kone, malé, hercegovské plemä — drží sa viac „na príchovok“: ako známo krížením
         kobyle a osla povstáva mulica. Volov nieto (prosím [nerozumeť] nebrať to za narážku!),
         okrem na jatku keď došikujú „z terra ferma“ (pevniny), naši mäsiari, kravy by tiež môhol na
         prstoch počítať — a držia sa výlučne na miestach vyššie položených. Zdá sa, že krava morské
         povetrie veľmi neobľubuje.
   </p>
   <p>
    Táto pustota v pašienkoch — ja myslím — je tiež jedna z tých príčin, pre ktoré tunajší
         sedliak nemôže sa dostať na zelenú ratolesť. Nieto statku do roboty — sedliak musí sám
         doháňať motykou, čo nemôže pluhom. Preto jest pomerne málo mlieka, ba znám dediny a
         mestečká, kde ho vôbec nenajdeš. No a známe čo súca gazdina s mliekom všetko odbaví. Masla
         neznajú vôbec, podobne ani kyše, smotany, cmaru. Pravda Boh sa postaral o druhé „mlieko“ v
         hojnosti. Máme vína. I náš sedliak miesto chleba s mliekom naje sa chleba s vínom hneď „na
         štet srca“ (na čisté srdce), i tak namáča doň suchý chlieb ako my do mlieka. Miesto masla
         Boh nám dal inú omastu — olej olivový, na ktorom tí tu všetko hotujú, ešte i ich halušky,
         t. zv. makarony. Nuž dobre je, že je takto, ale by bolo i lepšie i zdravšie, keby sme
         oplývali nielen vínom a olejom, ale i „mliekom a strďou…“ (Ja) Ja nad tým rozmýšľajúc,
         umienil som si oprobovať, či by ozaj daktorá z našich tráv, ktoré tam hore pestujete za
         krmivo, sa nevydarila v tomto našom suchopare. Poprosil som p. Ivana Liuba v Kraskove, aby
         mi poslal semä takej trávy, o ktorej predpokladá, že by v tejto suchote mohla prevegetovať
         cez leto; poprosil som i druhých špecialistov (trá) v tomto obore, ale zo všetkých sa
         ohlásil jediný pán Liub s velikou zasielkou semena bôlhojového v sprievode krásneho listu.
         Keby (t) nie ten list, trpeliví čítatelia „Obzora“ neboli by nikdy objavili vo mne
         „hospodárskeho zpravodajcu“. Ale v ňom stálo, že miesto dobierky aby vraj do Obzora napísal
         o tunajších pomeroch hospodárskych. Vyznám uprimne, mňa to postrašilo. Nechcel by, aby mi
         dakto privolal: „Zostaň pri svojom kopyte!“ Ale ufám sa, že preca i medzi vymlátenú slamu
         môže sa kde tu i užitočné zrnko zatrúsiť. A radšej sa podložím i ukrutnej kritike, než aby
         sa mi ešte raz stalo, čo mi p. Salva bol na oči vyhodil, totiž: „Ja už neverím ani jednemu
         spisovateľovi, lebo všetci sú cigáni.“ To bolo, keď som čosi sľúbil napísať a nemôhol som
         splniť sľub. Tak reku, radšej podstúpim neviem čo, než aby pán Liub túto výpoveď za p.
         Salvom opakoval.
   </p>
   <p>
    Keď budem hovoriť, mienim hovoriť o obyvateľstve Bráča, Hvara a Visa — tak sa totiž zovú
         „po naški“ ostrovy, ktoré najdeš v zemepise pod menom: Brazza, Lesina, a Lissa. Toto sú
         mená talianske, a čo sa ti raz do zemepisu zapletie, to ani za sto rokov ramárom
         nevytiahneš, keďže zemepis „sa robí“ na ten spôsob, že zo starej knihy sa všetka tá
         haraburda jednoducho presadí do novej. Tieto poznámky mohly by sa stiahnuť i na
         obyvateľstvo z t. zv. „terra ferma“ (Prímorie), ale len práve na brehu mora bývajúcich, Veď
         každý uzná, že títo bývajúc „na moru“ vedú cele iný život, než obyvatelia „izza Planine“ —
         zpoza Vrchov, ktorí more vidia raz, dva razy v živote, alebo práve i nikdy, ak im je doň
         ďalej.
   </p>
   <p>
    Tedy hospodárstvo! Bez statku, bez humna, bez sypárne, bez maštale, bez ovčiarne, bez
         pivníc a jam na burgiňu i švábku (zemiaky), i bez kapusty! Oravec by zaplakal nad takým
         „hospodárstvom“. Práve ako i ja, keď som sem došiel na tri krále, (a) premrznutý až do
         kosti, a morskou búrou viac živý ako mrtvý: a žiadostivo sa obzerajúc po izbe, kde je pec —
         nevidel som jej. (Zuby hrkocú) Zub nedopaduje do zuba a v izbe nemáš sa kde sohriať. Pani
         spozorovala moju zúfalosť, dala doniesť „rakije“ (pálenka z hroznových šuplín a vínneho
         droždja), aby ma steplilo (zdnuka) „na vnútornom človeku“ a na velikej bronzovej paňvi
         (darmo je, krásna bola!) žeravé uhlie. „Toto je naša pec!“ vysvetľovala mi. „A čo by
         povedali vaši“ — pýta sa ma pani — „keby vás takto videli sa sohrievať?“ Ja som sa len
         usmial, ale som nepovedal. Až na mnohé naliehanie som vyzradil: „Nuž povedali by, že sú to
         velikí neboráci — nemajú ani pec…“
   </p>
   <p>
    Tu gazda znamená toľko ako vinár; pole toľko ako vinice. Čo je obrábané pole aspon,
         všetko zaujaté je vinicami. Okolo domov sú zahrádky, v nich: cibuľa, cesnak (veliké struky
         a sladké), kupus (zimušnia kapusta), blitva (letnia kapusta, skoro by povedal: loboda),
         čosi šalátu (ale nie hlávkový: listy dlhé a tvrdé ako remeň) a už vari dosť. Jesú zahrady,
         kde rastú pomidóri (paradajky), citrony, pomaranče, zvlášť na ostrove Visu — ale toto sú
         všetko „špeciality“, s ktorymi sa naša gazdiná nerada zabáva. Mnoho je s tým oštary,
         nevypláca sa a v zahrade pleť na slnečnom úpeku tiež nenie veľká slasť. Hlavná vec, aby bol
         na zimu kupus a na leto blitva — uvarené na oleji, alebo na mäsovej polievke chutí to
         znamenite. Sedliak z toho žije tuna najviac. Vidíš kde tu záhonček pšenice: ale kým tá
         dozreje, oboria sa všetci vrabci na túto lahôdku neslýchanú a nevídanú, takže ostane iba
         slama. Žita som videl v týchto piatich chotároch jeden záhon asi ako moja izba. Chodili sme
         k nemu na diváky a deti čo ho videly, budú svojim vnukom rozprávať: vidíš, tuto bolo žito,
         keď som bol taký malý, ako ty. Čo sa seje, seje sa k vôli slame: aby bolo čím sedlá
         vypchávať. Už či ju dávajú i do slamníkov, tak ďaleko som nie orientovaný. Ale myslím, že
         áno. Fazola, hrach, menovite sladký — darí sa keď ho nasadíš, bohužial nenarastie, ak ho
         nenasadíš. A tento prípad je práve u nás. Naši sedliaci neradi sa s tým babrú a ženičky
         ešte menej. A tak. Iného nič nepozostáva, toliko vziať „mašklin“ — čakan a ísť do roboty na
         vinice. Najviac chlapi narábäjú s touto svojou motykou cez zimu i v jar, keď presekávajú a
         okopávajú svoje vinice, práve tak ako Oravci svoju švábočku. Tu zas príde „podopieranie“ —
         viažu mládniky o paličku chlapovi asi do pása. Tu nesmie pustiť do vysoka: „bora“ by všetko
         polámala alebo otĺkla. Bora je severný vietor, ktorý keď zaduje, duje tak hrozne, že v
         Senji (Zeng) nemôžeš prejsť po ulici, lebo ťa hodí o zem: a v Pučišću, tu blízo nás vysadil
         veliký parník (damšíf) na sucho a síce v samom prístave. Pre tento vietor ohrádzajú vinice
         „gomilami“ — múranými ohradami, aby ako tak miernily jeho účinok. Z druhej strany múrajú
         tieto ohrady, lebo nevedia čo počiať s kamením, ktorého velká sila sa vykope pri zakladaní
         viníc.
   </p>
   <p>
    Tunajšie vinice vo velikom sú chýre pre úrodnosť, i dobrotu vína. Človek sa zadiví, keď
         vidí v tej
   </p>
   <p>
    *
   </p>
   <p>
    <span class="emphasis">
     <em>
      Na palube (Ariadne) „Bucephalo“
     </em>
    </span>
    našiel som nečetnú spoločnosť. Dosť
         možno — myslel som na prvý pohľad — cestovatelia utiahli sa do kabin. Bolo totiž 14 po
         poľudní a na tú hodinu Vám ani jeden „genninný“ Dalmatinec ešte „nepopil svoju kávu“ —
         inými slovami, neodbavil odpoľudní odpočinok. Nuž a keď prídeš medzi vrany musíš kvákať ako
         ony: tak i cestovateľovi, nezvyklému na podobné odpoľudňajšie pôžitky, neostane nič iné,
         ako zaholdovať dobrému obyčaju.
   </p>
   <p>
    Ale sklamal som sa. Ani o hodinu, ani o dve nepobadal som značnejší prírastok. Náš
         „Bucephalo“ — chvalabohu, nenie preplnený, ba ani naplnený.
   </p>
   <p>
    A nenie tak veľmi malý. Dĺžky je asi ako ľupčianska štrúdla (tam ich na vrátoch
         vyťahujú), takže od kormidla do nosa lode prejsť je veľmi slušná prechádzka, len v
         prostriedku trochu nepríjemná, lebo sála ztade horúčava od kotla a strojov. Len treba
         privyknúť hojdavému kroku námorníckemu, ináč keď sa loď nachýli, ľahko sa najdeš na zemi,
         vlastne na podlahe. My, cestovatelia „I střídy“ (na lodi, ako na železnici sú také střídy
         3) môžeme si ten luxus dovoliť, prejsť sa totiž celou dĺžkou lode, i všimnúť si tých, ktorí
         obsadli II a III. I tých nenie mnoho. Ba my máme ešte II palubu, o poschodie vyššie asi v
         jednakej výške s kapitánovým mostom. Keď si ustatý, výndeš hore, rozložíš si dlhočižnú
         plátenú stolicu a polosediac a pololežiac z tohoto vyvýšeného stanoviska fumiguješ celé
         človečenstvo, ktoré sa plahočí pešo a na koni po „pevnej“ zemi. Konečne i náš „Bucephalo“
         je pevný. Ctihodnej starej konštrukcie. Vtedy, keď ho vystavili, bol hlavný cieľ, cestovať
         pohodlne a nie ako dnes rychle v zlomkrky. I tak ho vystavili, že on nemá ambiciu prerážať
         ostrým nosom massy vodné, a budiť zo sna kaňce a ražiny, odpočívajúce v hlbinách, alebo
         rozháňať na všetky strany plaché a pošetilé lokardy. Ako ho spustili na vodu, tak i na nej
         pokojne sedí, sťa na príklad perina. Nekníše sa z boka na bok, ani sa neklania ako žid na —
         súdny deň. I keď pristáva k brehu, nepriženie sa gvaltom ako nafúkaný švihák, ale pekne,
         pomaly, opatrne sa obracia a käruje i vyberá príhodné miesto, sťa rozvažitý pytač v rokoch,
         keď sa zalieča (svojej) dáme srdca svojho.
   </p>
   <p>
    Odovzdali sme lístky „kamarierovi“ a dostali (ka) traja tri kabiny každú o štyroch
         posteliach. Naše dve dámy každá tiež obdržala svoju kabinu. Pre nás troch pánov to bolo
         pravé šťastie: dvaja z nás chrápu ani „králiević Marko“. Seba totiž vynímam! A keby sa
         vypočuly mienky oboch druhov mojich, možno by vyšlo, že každý by vyňal seba a nastrčil mňa.
         Dosť na tom, boli sme spokojní na toľko, že sme hneď kapitánovi poďakovali. Odpovedal nám,
         že vzhľadom na dámy, ktoré sú choré, dal nám vykázať po extra kabine, ovšem s poznámkou, že
         môžeme vo Splite alebo v Zadre, ba snaď i v Šibeniku a Malom Lušíne dostať kompaňonov, akby
         vysadlo ešte viac pasažierov.
   </p>
   <p>
    „Ufáme sa, že sa tak nestane“ — poznamenal môj druh v pravom benátskom nárečí.
   </p>
   <p>
    „Mne neslobodno sdielať vašu nadej“ — zasmial sa kapitán — „lebo by sme potom
         sbankrottovali.“
   </p>
   <p>
    Konversacia tečie vôbec vo sladkozvučnej italčine. Veď i chudák Bucephalus musel si
         premeniť meno na taliansko. Iba mi traja čo sme sa shovárali horvatsky. Predbežne len medzi
         sebou. Ale už som v duchu rozsortíroval spoločnosť i vybral jedincov, ktorí asi budú medzi
         nás.
   </p>
   <p>
    Som človek prvého dojmu; to je moja obyčaj, predsudok a či hriech, že mu podlieham. A
         koľko ráz ma ten nešťastný dojem sklamal — už či v tú lebo protivnú stranu! (Tak som)
   </p>
   <p>
    Tak hľa, tu je človek suchý, vysoký, so španielskou bradou po mode a s klobúkom ako
         tanier, tiež po mode. Zuby sú mu na obrube ako píla. Šaty tiež modne. Spomíname Mostar,
         Sarajevo.
   </p>
   <p>
    „Kupčík“, rozhodol som. Bude Dalmatinec nastehovaný do okupovaných zemí. Vyzliekol
         dalmatinske patriarchalne obyčaje, iba svoju sladkú taliančinu si podržal. Každú chvíľu som
         čakal, že sa pridruží k nám a po dvoch horvatských frázach vpláva zas do svojho talianskeho
         elementu.
   </p>
   <p>
    Sklamal som sa. Nepripojil sa k nám. Láme nemčinu s jedným poručíkom, krásnym čiernym
         šuhajom a s dákymsi starým pánom v hodvabnej čiernej čiapočke a sivých šatách. Šedá brada
         krátko pristrižená na tvári okrúhlej, interessantnej, šatstvo elegantné, bez fliačka. Každý
         pohyb prezradzuje v starcovi uhladeného svetáka.
   </p>
   <p>
    Slnce zapadlo za ostrov a na more spustil sa súmrak. Akosi tak odrazu, bez príprav,
         akoby bol ledva čakal, kedy mu už slnce ustúpi. Juniovú horúčavu rozháňa vetrík, ktorý tak
         utešene poťahuje horňou palubou, pohrávajúc plachtami, nad ňou rozopätými. Na blizkych
         ostrovoch rozhostila sa tma, vyčnieva z nej kde tu osamelá skala, alebo štrkom zanesený
         jarok medzi vinicami. Pred nami otvára sa priestranný prístav, do ktorho zamieril Bucephalo
         a na jeho brehoch rozložené mesto s bielymi palácmi i skromnymi domcami, tiež vybielenymi.
   </p>
   <p>
    Po dlhých manevroch konečne pristala loď a vytiahnutý je most so železným zábradlím. Na
         nábreží nás pozdravujú tunajší známi.
   </p>
   <p>
    Ale i sveta nahrnulo sa hojne. Je nedeľa, prišli popásť oči na nás. Konečne niet veľmi
         na čom. Skladať a vykladať niet mnoho čo, iba dakoľko vriec múky a modrej skalice k
         polievaniu (vy) viníc. Vymenila sa i pošta a Bucephalo už trúbi signál k odchodu. Naši
         priatelia sa odobrali a sišli z paluby na nábrežie. Dakoľko minút sme sa ešte shovárali na
         malú dištanciu a keď nás coflo hlbšie do mora, mávaním šaták odobrali sa od nás.
   </p>
   <p>
    Na druhej palube shromaždila sa temer celá spoločnosť. I panie vyšly z kabín užívať
         príjemný chlad. Mornári medzitým už strhli (zponad nás) plachty, nad nami sa klenie
         nekonečné nebo čierne ako šata. Milliardy hviezd na ňom sa trasú, akoby sa pýšily svojím
         jagom, ktorý neuháša magickú svetlosť luny.
   </p>
   <p>
    Kapitán dal smer lodi a sišiel zo svojho mosta. „Secondo“, druhý kapitán, vytiahol sa z
         útrob lode, kde je magazín a ešte šuká čosi v svojej kabíne v susedstve stroja. Snaď robí
         bilancu, a možno i píše list mladej žene, ktorú nevidel od 14 dní. Jej fotografia v kovovom
         ráme je postavená na písacom stolíku.
   </p>
   <p>
    Zavznie hlas zvona, prvý raz, druhý — tretí… Volajú k večeri.
   </p>
   <p>
    „Bona parola“, (rečie) (dobré slovo) rečie tučný podujímateľ stavieb, teperiac dolu
         úzkymi schodíkmi na prvú palubu. Za ním sa ťahame i my s velikou ochotou. I nás potešilo,
         keď sme čuli hlas zvona.
   </p>
   <p>
    Jedným razom zažnú sa elektrické lampy. Tajomstvenné šero ustúpilo magickému svetlu.
         Obrovský reflektor s vrch prvého sťažňa hádže jasný kužel elektrických lúčov, ktoré sa
         trasú a lámu na rozihranej hladine mora.
   </p>
   <p>
    Vošli sme do jedálne, velikej to dvorany na prvej palube. Na jej povale zariadená je
         druhá paluba.
   </p>
   <p>
    Dvorana je pekná, ba skvelá. Dlhý stôl je čisto prikrytý s príbormi a rozostavenými
         miskami salámy, sira, slaných a nakladaných rýb a čerstvých čerešieň a broskvíň. Nad stolom
         visia dva lustre s elektrickým svetlom, ich skvelé ozdoby upomínajú na bohaté výklady skla
         v Benátkach. Okolo dverí salonu a oblokov visia ťažké záclony bariev solidnych s
         orientalnymi ornamentami. Priestory medzi oblokmi pomaľované sú kvetami, kyticami, kde tu
         sa ti usmieva buclatá tvárička amoretta. Lesk dvorany neobyčajne zvyšuje čisté zrkadlo,
         ktoré sa tiahne temer celým štítom, i nízke divány okolo stien v tých istých barvách
         vyvedené ako i záclony.
   </p>
   <p>
    Stáli sme, alebo posadali na divány, čakajúc ostatných. Trúsili sa jeden za druhým
         cestovatelia prvej triedy, došiel rezkým krokom i sám kapitán.
   </p>
   <p>
    „Bona sera!“ pozdravil, ukloniac sa s námorníckou uhladenosťou i zaujal svoje miesto na
         vrchu stola. Od neho v pravo sedí starý pán v sivých šatoch s lesklými manžetami. V ľavo sa
         nonšalantne spustil mladý oficier, spoločník starého pána. Prišiel k starému pánovi tučný
         podujímateľ stavieb (nebodaj Čech), k oficierovi si sadol bezohľadne človek s nespokojnými
         očima, ktoré jedným razom prebraly celú spoločnosť, i odmeraly každému, koľko kto má vo
         vrecku. Okázale rozprestiera servitu i pchá jedným rožkom za vysoký módny golier a už behá
         očima po tanieroch s rozloženymi na nich lahôdkami. Nuž — Reisender!
   </p>
   <p>
    Z našich úvah o nastávajúcich pôžitkoch boli sme znezrady vyrušení. A nie nepríjemne.
         Vošla stará pani v čiernom, s vlasmi trochu šedivými, trochu telnatá. Za ňou slečna „v
         najkrajšom kvete mladosti“, ako tu hovoria. Brunetta, pekne uriadené vlasy, fru-fru
         natrasené vypočítave, takže sa ti prvým okamihom vidí, že to príroda sama tak natriasla a
         nie zkúsená ruka ženská. Postava hybká, elegancia v každom pohybe. Ako sa postavila,
         složiac ruky na mohutnom vejári, ktorý jej visí okolo hrdla, skoro by si i v tom hľadal
         aspoň tienik vypočítavosti. Nerozhodne vyčkáva, kam by sa asi mohla posadiť. Oko blúdi po
         dvorane, placho sa dotknúc každého a utkvejúc konečne s tázavým pohľadom na starej panej.
         No oko je prirodzené, v ňom niet vypočítavosti ani umelkárstva. I ono opanúva celú tvár,
         dávajúc jej dievčenskú nehu. Čierne, ohnivé, ktoré by mohlo spáliť každého, kto mu stane v
         cestu — teraz hľadí s pohnutlivou dôverou na svet.
   </p>
   <p>
    Starý pán i oficier skočili ako na povel zo svojich miest. Kapitán sa uklonil a pohybom
         ruky označil miesta dámam. Stará pani sadla (ku) v pravo a slečna z ľava. Panej to trvalo
         dlho, kým sa umiestila: slečna bola hneď hotová. Posadali sme i my do okrúhlych fotelov,
         rozostavených okolo stola. Vlastne sú pripevnené k podlahe, aby sa nevyvrátili, keď loď
         začne tancovať. Za to sa môžu pohodlne zvrtať okolo svojej osy. Nevdojak sme všetci
         narovnali chrbáty, pod vlivom očí slečniných, a kapitánova tvár okrúhla, čisto vyholená
         žiari neobyčajným blahom. Ba i plešina akosi slávnostnejšie sa mu skveje.
   </p>
   <p>
    „Odpusťte, že sme vám zabrali miesto,“ ospravedlňuje sa pani starému pánovi. „Ostatne
         sme mohli i z kraja sadnúť, ako sme i chceli…“
   </p>
   <p>
    Riekla to taliansky, ktorým jazykom sa tu najviac hovorí a menovite verejne a to ešte
         dámy!
   </p>
   <p>
    „Ja som neobyčajne povďačný kommandantovi,“ odpovedá starý pán, ale taliančinou, ktorá
         volá do neba. „Mám taký výhľad“ — zahľadel sa na slečnu — „aké len zriedka som mal šťastie
         užívať…“ Usmial sa tichúčko, pričom ľavá polovica tváre stiahla sa a víčko krčovite sa
         (sťahoval) potrháva.
   </p>
   <p>
    Slečna sklopila oči a na tvár naskočil živý rumenec. Pôžitok ho bolo pozerať, tým viac,
         že ho tu tak zriedka môžeš videť. Nie preto, že ho nieto: ale nemôže (sa) prebiť cez hustú
         kôru, ano kôru — šminky, ktorej sa v južných krajinách musí spotrebovať mnoho vagonov
         ročne.
   </p>
   <p>
    „Veľmi lichotíte mojej dcére,“ odpovedá pani, ako vidno, veľmi potešená. „Ona je totiž
         moja dcera a ja som Pegvićka z Dorčule.“
   </p>
   <p>
    Vstal teraz kapitán a začal nás predstavovať. Starý pán v sivých šatoch je general na
         pensii K., oficier je jeho syn. Podujímateľ stavieb skutočne má čisto nemecké meno: preca
         je tedy len Čech. Každému napadlo meno mojich súdruhov.
   </p>
   <p>
    „Á tak — známi vinokupci!“ zvolal kapitán, keď ho počul.
   </p>
   <p>
    Ja som menoval svoje — nikto si ho nepovšímnul. Zneje tak barbarsky v tom mori samých
         -ović a -ić.
   </p>
   <p>
    Sotva skončil tento prepotrebný obrad, vošli „kamarieri“ s misami. Čo sme ďalej
         postupovali vo večeri, tým väčšmi sa vytrácala škrobenosť. Rozhovor bol veľmi živý, v
         ktorom sme sa neúčastnili len officier a ja, neznajúc dobre taliansky a spomenutý
         Reisender, ktorý si nahrádza alebo dnešní alebo zajtrajší obed. Pravda pensionovaný generál
         pohybuje sa najslobodnejšie, bárs taliančina jeho je strašne polámaná. Najradšej zadrapuje
         do slečny, ktorá len málo kedy sa bráni. Jeho syn iba čo jej nalieva a podáva misy.
   </p>
   <p>
    Večera bola na Bucephalu výtečná, akú možno nájsť len na Lloyde. I víno by vyhovovalo
         bežnému vkusu. Ja som dal prednosť Dreherovmu pivu, ktoré nemôže sa prirovnať pražskému,
         ale v dalmatinskom suchoparu preca robí dobré služby.
   </p>
   <p>
    Môj druh pošepol čosi vrchnému kellnerovi a o malú chviľu zjavil sa v salone košík so
         štyrmi fľašami. Bol tak predvídavý, že zásobil sa „zlataricou“ na cestu. Keď sa sperlil
         tento zlatistý mok v tenkých kryštalových čašiach, darca nemohol sa obísť bez toasta.
         Nazdravil kommandantovi, Bucephalovi i pasažierom a menovite krásnemu pohlaviu.
   </p>
   <p>
    I skutočne to nás rozohrialo. Bolo (jedenásť) devať hodín, keď sme sa zodvihli od stola.
         Oblokami vchádza čistý morský vzduch, chladný ale nie studený. Spoločnosť sa medzitým
         rozdelila, my čo sme dosiaľ mlčali začali sme sa dorozumievať všeslavianskou rečou —
         nemecky. Boh zná, kedy by sme sa boli roztrhli, keby nebol Bucephalo prešiel „splitské
         vráta“ - kanál medzi (Ko) Bráčom a Šoltou. Keď sme vyšli zo salona stál už celý prístav
         splitský otvorený pred nami — v ňom dakoľko parníkov a sila bárok, lodí i velikých
         plachtových. Na nábreží a na miernom svahu rozprestiera sa slávno mesto Diocletianovo s
         jeho obrovským palácom v prostriedku a modernymi stavbami po stranách. Osvetlené plynom a
         nie skúpo, vyvoláva mohutný dojem. Je v ňom veľa ruchu, kupectva i čosi priemysľu. Ba i
         ohľadom kommunikacie sa mnohé napravilo. Lode prichádzajú a odchádzajú, miešajúc sa
         pískaním a trúbením do šumu už-už veľkomestského. Ba čuje sa i hvizdot úzkokoľajnice, ktorá
         bohužial nemá spojenia ani s Bosnou ani s monarchiou, končiac v Kníne slepo, sťa australska
         rieka v mori pieskovom.
   </p>
   <p>
    Obdivovali sme súcosť kapitána i jeho mornárov. Bez jediného slova voviedol obrovskú loď
         k samému nábrežiu, dávajúc rozkazy elektrickými zvoncami. Mornári, mašinista, kormideľník —
         každý bez slova vykonáva rozkaz rychle a zručne. Na nábreží už čaká uradník finančný, kým
         nepríme od kapitána rapport, nikto nesmie prekročiť preloženým mostom.
   </p>
   <p>
    Táto formalita netrvala dlho a my sme hneď mohli vystúpiť na nábrežie. Tu je živo ako v
         pravé poľudnie: ba živšie, lebo na poludnie (sa) tu nemožno postáť pre horúčavu a jedovatý
         úpaľ slnečný. Preto každý ostane doma do piatej a spí, ak nebádajú muchy a zvlášte komáre.
         Zato po západe slnca vyhrnie sa všetko na nábrežie a kochá sa v nočnom chládku do polnoci
         ba i po polnoci. V kaviarni na nábreží našli sme hodne sveta. Tu sedí náš dobrý známy,
         verejný notár S., literát činný a vysokovzdelaný. Hodina sa minie, ani sa nenazdáš v milom
         rozhovore, i bolo by bývalo mnoho dopovedať, keby (nás) ho nebola povinnosť odvolala domov.
   </p>
   <p>
    My sme sa ešte prešli pol hodinky nábrežím i odobrali sa na loď. Hlavný kelner, ktorý
         rozdáva kabiny obdaroval nás každého zvláštnou kabinou. „Iba ak by sa tu ešte niekto
         imbarkal, musel by mu vykázať posteľ v daktorej kabine z vašich,“ poznamenal na
         upozornenie. My sme mu boli veľmi povďační, ale on naše vďaky zdvorile odmietol, odvolajúc
         sa na výslovný rozkaz kapitána.
   </p>
   <p>
    „Revanš za vašu zlataricu,“ riekol som druhovi, ktorý nás pri večeri traktoval svojim
         vínom.
   </p>
   <p>
    Komorník nás vodí dlhou chodbou, po oboch stranách dvere, vlastne vchody do kabín, s
         prevesenými ťažkými záclonami. Vzdor ventilatorom a otvoreným oblôčkom kabín panuje tu
         horúčava v túto sezonu nesnesiteľná. Cítili sme ju tým silnejšie, že sme sišli z paluby,
         kde previeva noční vetrík. Mráz ma prechodil, keď som pomyslel, že celú noc sa budem
         prevalovať na posteli a nezažmúrim oka.
   </p>
   <p>
    Vstúpil(i) s(me)om do kabíny a bol(i) s(me)om prekvapený. Panuje v nej chládok sťa v
         pivnici.
   </p>
   <p>
    „Čo je to?“ pýtam komorníka. „Veď tu je veľmi príjemne!“
   </p>
   <p>
    „Secondo vám poslal ľadu do kabiny a ten chladí,“ odpovedá mi on.
   </p>
   <p>
    Druhý kapitán v ten (čas) okamih mi pripadol ako človek najlepší na svete.
   </p>
   <p>
    „A komu to napadlo?“ pýtam sa komorníka.
   </p>
   <p>
    „Kommandant rozkázal.“ Jeho jemný úsmev akoby mi chcel naznačiť, že nápad sa zrodil v
         čejsi druhej hlave a nie kapitánovej.
   </p>
   <p>
    Keď som osamel prešiel som k súdruhom do ich kabín pochváliť sa. V ich kabinách našiel
         som ten istý chládok.
   </p>
   <p>
    „Kapitán je človek znamenitý“ — skončili sme naše rozvažovanie. „Vyplatilo by sa s ním
         plávať okolo zeme. A kamariera neminie dobrá diškrecia…“
   </p>
   <p>
    Sotva som ľahol do čistej postele a zatiahol prestieradlo, aby ma nenavštívily pozorní
         komáry, ktorými Split oplýva, zaspal som ako v oleji.
   </p>
   <p>
    Keď som sa prebudil, bol(o) jasný deň. Po jemnom trasení presvedčil som sa, že sme na
         ceste. Pozrem hodinky, ktoré som bol nad hlavu zavesil, ukazovali 1 šiestej. Dve hodiny som
         si pripustil!
   </p>
   <p>
    Nebol som zmorený, malátny od nespania a potenia. Cítil som sa posilnený ako nie dávno.
         Previedol som revisiu vrecák a portmoné, ktoré som bol vložil pod hlavu — našiel som všetko
         v najlepšom poriadku.
   </p>
   <p>
    Keď som sa umyl a začal sa obliekať, prišla mi pod ruku skvele žehlená košeľa, na limci
         štampilka: Alessandro Tevini, Trieste. Z toho závodu som nikdy neobjednával košele a potom
         ja nosím na ceste turistickú k vôli väčšiemu pohodliu a chládku. Ďalej na zemi je ešte pár
         šnurovacích žltých topánok a na diváni rozhodené svetlé šaty. Pozrem na druhú posteľ, ktorá
         je nadomnou vo vzduchu, tá je prázdna. Za to v ľavo vo prízemnej posteli vidím škulinou
         medzi záclonou človeka pohrúženého v junácky sen. Rozhodené ruky, na jednej prsteň
         briliantový, a pod jemným, rovným nosom čierne fúziky. Brada čisto vyholená, iba pod ušima
         čo ostali kotletky.
   </p>
   <p>
    Mojich súdruhov som našiel na palube. Oni i na lodi prebudili sa o štvrtej a vstali.
         Popili prvú kávu — čiernu, i odfukujú modrý dym do sviežeho vzduchu.
   </p>
   <p>
    „Ja som dostal spoločníka do kabiny,“ referujem im.
   </p>
   <p>
    „A to ste až teraz zvedeli?“ divia sa oni.
   </p>
   <p>
    „To sa rozumie! A kedy že som mal zvedieť?“
   </p>
   <p>
    „Vari vás neprebudil štabarc, keď sme mali odísť zo Splita.“
   </p>
   <p>
    „Aký štabarc?“
   </p>
   <p>
    „Agent chodil po kabinach, či má každý svoj lístok.“
   </p>
   <p>
    „Ja o tom neviem. Ostatne môj lístok je u vás…“
   </p>
   <p>
    „Ale preca. Ja vás obdivujem i váš sen! Pomyslite, že vyše hodiny hurtoval dvihák kým
         naložili náklad! A viete čo to znamená, keď je dvihák v práci!“
   </p>
   <p>
    A skutočne dvihák so svojimi reťazmi, ktoré sa navíjajú na železné koleso motora robí
         pekelný hrkot a štrkot.
   </p>
   <p>
    „Vidíte to ja privlastňujem domácemu ovzdušiu. Ten ľad a ten chládok vkolísal ma do
         illusie, že poťahuje na mňa od Choča, alebo od nekonečných zázrivských hôr.“
   </p>
   <p>
    „Ah kto bude tu spomínať hory a Choče!“ zahriakol ma môj druh. „Toto je čosi, pozrite,
         človeče!“
   </p>
   <p>
    Naša loď sa vlečie ozajstným Archipelagom. S pravej strany brehy pevniny, skalnaté,
         prerývané, holé. Kam až more člapká svojimi vlnami v čas prílivu a búry, skaly sú čierne.
         Hore vyššie sú intensívne biele, ako vápno. Pomedzi ne nízke kry myrthy, živo zelené, kde
         tu čestmina, i mohutné kry šalvije, ktorá je biela. Najdu sa i väčšie menšie tably,
         ohradené kamením, kde sa zelenie vinič a (s…e?) drieme nachýlená oliva. Dedinu vidíš len
         zriedka. Iba čo sa po viniciach krčia nizke búdky, naskrze kamenné. Útulok pred páľou
         slnečnou. Ľavá strana podáva každú chvíľu novú panorámu. Mohutné ostrovy s bohatou
         vegetaciou a kvetúcimi osadami; Ostrovy menšie, kde nevidíš domu, ale preca sú kultivované.
         Ak niet na ňom viníc, tedy aspon blúdia po ňom ovce a kozy. Jest i ostrovky, že bys ho za
         štvrť hodiny obišiel do okola, pokryté stromovím a najviac chrastinou, konečne i holé
         úskalia, sotva vyčnievajúce z mora, nikomu na osoh, námorníkom na škodu a neraz i na skazu.
         Iba kde tu týmto nekonečným pásom ostrovov otvorí sa ti výhľad na široké nekonečné more,
         dnes tiché, nehybné, sťa plocha benátskeho zrkadla. Ale iba na čas. Medzi teba a more
         vošmikne veselý ostrov ako by ti privolával: „Hľa, pozri, aký som ja krásny!“
   </p>
   <p>
    K ôsmej hodine našli sa na palubi skoro všetci cestovatelia. Vyšiel i general K. so
         svojim synom, dnes práve tak elegantný, ako včera.
   </p>
   <p>
    „Dobro jutro!“ pozdravil našu spoločnosť pravda trochu lámanou horvatštinou. I bez
         okúňania pustil sa do rozhovoru. Pomáhal si nemčinou a taliančinou upchávať početné
         medzery. Ako ani ináč nemôže byť, kde sa dvaja Horvati sídu — spoločnosť plávala po uši vo
         vysokej i malej politike. „I ja som[?] Croat“ ubezpečuje nás pán general — „bárs sam už
         ťažko hovorím svoju reč materinskú…“ Bol celý život stravil v cudzích krajinách, medzi
         cudzimi národmi, i z každého jazyka sa ho čo to prichytilo. Snaď nieto reči v monarchii,
         okrem tureckej a maďarskej, ktorú by nerozumel a z čiastky nelámal. A na pensii trávi v
         povestnom Hradci. „Doma by sa už nevynašiel,“ doložil melancholicky. „Od Jelačića bana sa
         tam všeličo premenilo.“
   </p>
   <p>
    Ináčej starý pán mnohé veci chápe celkom korrektne. Tak ďaleko siaha jeho zdvorilosť, že
         sa prihovára synovi jeho materinským jazykom. Oficier sa nenadúva, ani neuráža: rád by
         vyhovel otcovi i nám. Ale „nejde to.“ Potomok v treťom kolene starých hraničiarov už nevie
         ani úst otvoriť v svojej reči. Nosí už iba hmlisté povedomie zkade vlastne vyrástla jeho
         família.
   </p>
   <p>
    „Mňa to vlastne mrzí“ — vyhovára sa starý pán — „že môj syn je už cudzí. To robí služba
         v cudzom okolí. Ale ma veľmi mrzí…“
   </p>
   <p>
    „Ach, môže vás potešiť aspon tá okolnosť, že nie ste sami,“ odpovedal som uprimne: „Ani
         nehovorím o vás, čo ste v cudzine, ale o tých, čo sú v svojom dome…“
   </p>
   <p>
    „Ako to?“ podivil sa starý pán.
   </p>
   <p>
    Tak — že nikde som nepočul tak krásne nemecky, ako v hlavnom meste trojjediného
         kráľovstva. Nemecky hovorí každá duša, dobrovoľne a s láskou a vervou. Choďte na Ilicu
         alebo na Zriňsky trg, všade na ulici i v sklepoch sa ozýva najčistejšia nemčina. Hovoria ju
         nie len dámy s dlhými vlasmi a-a… No, tie musia sa pokloniť všemohúcej Móde: hovoria ňou
         učenci, političiari všetkých bariev i odtienkov, profesori — ba konečne i nadšená
         patriotická študujúca mládež. Videl som v hostinci starých farárov — vidno im po ohorených
         rukách, že sú dedinskí — a medzi sebou handrkujú nemecky…“
   </p>
   <p>
    „Práve tak bude o desať rokov v Bosne,“ ozval sa jeden pán ohorený a čierny s bradou
         (do) premiešanou trochu šedinami. Prsy široké, mohutné. Na ňom elegantný oblek pravda
         „švábsky“, iba vysoký fez s čiernou kystkou svedčí, že máme pred sebou „Bošňaka“. „I teraz
         je už ťažko sa obísť bez nemčiny a o desať rokov už nepočuješ bošňacky.“
   </p>
   <p>
    „Vy máte tam povodeň cudzích“ — poznamenal jeden z nás.
   </p>
   <p>
    „Verte mi, i naši, i naši!“ A uľavil ťažkým vzdychom (p) statočnému srdcu. „My Slaviani
         vôbec všade hynieme. Kde máme slobodu, tam sa kántrime sam(y)i.“
   </p>
   <p>
    Zvedavo sme počúvali smutné pravdy z úst nového spoločníka, ktorý (sa) tej noci vsadol
         na loď vo Splite. Bol som prekvapený, keď som počul jeho dlhé meno premiešané tureckými
         koreňmi a okrášlené slovanskymi — ić. I sám on vyznal s hrdosťou, že je mohamedovec. I mali
         sme príležitosť počuť z jeho úst nejednu poznámku o „Slavianstve“, o ktorom rád hovoril a s
         láskou vždy.
   </p>
   <p>
    „My sme dobrí Slaviani zato že sme i Mohamedáni. Tie časy minuli, kde sme sa pre vieru
         delili.“
   </p>
   <p>
    Myslím ani Kallay nebol by bárs spokojný s vývodmi tohto svojho poddaného, ktorý o ňom
         nič lepšie nehovoril, než na pr. Masaryk alebo Sláma v delegaciach.
   </p>
   <p>
    Naša spoločnosť priťahovala každého. Pripojili sa nám i môj spoločník z kabiny. Šuhaj
         mladý s tvárou intelligentnou a krásnymi fúzikmi. Šatstvo po najnovšej móde, kabát s dlhými
         šosmi, v ruke hrubý ([?]bunkárik) kyjačik a na hlave tanier zo slamy — t. j. klobúk
         strakatý a zubatý.
   </p>
   <p>
    „Á — páni — ići!“ priblížil sa k mojím obom súdruhom. „Teší ma, že máme česť s vami…“
   </p>
   <p>
    Svítali sa a hneď nás i predstavili. Pán Rubinelli bol môj nový známy, človek nesmierne
         úslužný, zdvorilý do krajnosti, kavalier vzorný, elegantný v reči i spôsoboch: slovom vzor
         dokonalosti a pravá reklama výchovy patricijskej. On totiž je z patricijskej rodiny z
         dolného Prímoria a jeho predkovia za časov republiky (hrali) vývodili v celej zemi.
   </p>
   <p>
    „A kam vy cestujete, pane Ante?“ pýtajú ho moji druhovia.
   </p>
   <p>
    „Do Zadra v kupeckých záležitostiach,“ bola odpoveď.
   </p>
   <p>
    Kým medzi druhými tiekol politický rozhovor, môj nový známy a ja vymieňali sme obvyklé
         frázy a zdvorilosti, ako ľudia, ktorí sa náhodou sídu na jednej palube, ba v jednej kabine
         a ktorí bohvie kedy sa sídu. Prešla reč na moju domovinu, lebo po mene tak barbarskom ako
         moje, hneď ma pýtal, z kadiaľ som.
   </p>
   <p>
    „I ja som bol v Záhrebe, učil som sa tam štyri roky,“ zdeľuje mi s radosťou, to sa
         rozumie nemecky.
   </p>
   <p>
    „I pán Rubinelli študoval v Záhrebe“ — vysvetloval som mojim obom súdruhom. Porozumeli
         mojej narážke a myslím, že ich urazila. Pán Rubinelli pravda netušil, o čom sa pred
         štvrťhodinou hovorilo…
   </p>
   <p>
    Medzitým zblížili sme sa tvrdzi sv. Nikole. Vystavená je na väčšom úskalí, na ústí do
         kanála úzkeho. Z tvrdze na bokoch vyzerajú delá so zývajúcimi tlamami. Ináč povrch tvrdze
         pokrytý je zelenou pažiťou a miesty sa zeleňejú nízke pokrývené fikovníky.
   </p>
   <p>
    Cestovatelia sme vyšli všetci na palubu. Zjavila sa konečne i pani Pegvićka so svojou
         dcerou. Slečna je svieža, červená a i pri ranňom svetle skutočne krásna. Sotva sa
         rozhľadela palubou, pán Rubinelli už stál pri nej a sekal obom dámam hlboké poklony.
   </p>
   <p>
    Z útrob II triedy vyšiel na nižniu palubu a o chvíľu zahospitoval i u nás. Pozdravil nás
         domácky, s generálom si stisol ruku a poneváč videl mňa osihoteného, bez okolkov sa
         pripojil ku mne.
   </p>
   <p>
    „Dobré ráno, pane doktore!“ pozdravil ma práve tak intimne, ako generála. „Ako ste
         spali? Ja nebars — horúčava veliká a starý Murgo chrápe.“
   </p>
   <p>
    Zadivil som sa nemálo, čujúc ako on zná všetky moje pomery, ba i to, že sme včera večer
         pili „botilie“. Bez všetkých okolkov chytil sa odkrývať mi tajnosti, ktoré vedel o každom.
         Vedel, že general bol v Bosne na návšteve a vybral sa domov, do Hradca. Na ceste sa zastaví
         u nášho miestodržiteľa, s ktorým je Kriegskamerad. Jeho syn slúži v Linzi, vyučil sa v
         Novom meste, je ženatý i má syna asi ročného. Z jeho rečí som vycítil, že i o mne vie, kde
         som sa narodil, kde som sa učil, akej som povahy, kde bývam a ako bývam, ba snáď i koľko je
         banknôt v mojom portmone.
   </p>
   <p>
    „Čo je to tam za pani s tou slečnou?“ spýtal som sa akoby mimochodom.
   </p>
   <p>
    „Krásna — čo? Darmo je — krásavica prvej triedy. Pegvići su stará familia, ale všetko
         išlo kade ľahšie. Otec bol majetník dákych sto tisíc — mal i lode pre Levantu — ale… Nuž
         žilo sa veľkopansky. Ostalo im okolo dvacať — ale to je v poli, dome. Viete, nemá to
         skutočnej ceny. Ešte pre statkára! A ona sa zasnúbila s oficialom od počty v Dubrovniku.
         Dobrá partia, — pre ňu!“
   </p>
   <p>
    „A prečo práve pre ňu a nie preňho?“ pozastavil som sa.
   </p>
   <p>
    „To je môj pane“ začal protekčným tonom — „všetko na oko. Verte mi — na oko. Ona je na
         priklad krásna — pomerne k nemu veľmi krásna. Tu treba prostriedky: ako na príklad držať
         pekné kone, koč musíš mať prostriedky. Nedonášajú osoh, ale skôr idú do groša. A žena
         pekná! Na bály, na zábavy, na cesty, na šperky, na… Nuž tisíc vecí! Lebo čo jej z krásy,
         keď by bola zatvorená? Ona musí ju dať videť! Musí sa ukazovať! A pekná pečienka, rečiem na
         príklad: musí mať iný garnirung. Tu je, môj zlatý pane to čo som povedal, že ona nenie
         partia…“
   </p>
   <p>
    „A mladý Rubinelli?“
   </p>
   <p>
    „Mladý Rubinelli?“ pýta akoby uvažujúc a nevediac napochytre čo odpovedať. „To je veliký
         človek ale tu“ — ťuknul sa do čela — tu je toho málo. Rečiem na príklad že je to človek
         stvorený k tomu, aby striehol na svoje tisíce a robil z nich milliony… Lebo pane môj, my čo
         sa vyšvihneme sami nad stredný majetkový stav, povedzme: ktorí máme paťdesiat tisíc — my
         ešte sme nie istí, že sme založili majetnú rodinu ktorá bude jestvovať o sto rokov. V nás
         samých sa môže prebudiť schopnosť rozrúcať, čo bola prvá schopnosť shonobila. Alebo nie len
         my ale v daktorom potomkovi sa taká schopnosť vyvinie. Prečo to? Preto môj pane, že
         blahobyt musíš privyknúť, tak že ti zovšednie. Ak nie — vždy ťa bude čosi ťahať, aby si ho
         rozmnožoval na násilný spôsob a tým si ho už začal prehrávať. U Rubinellich je blahobyt tak
         starý, ako ich rodina. Preto ani jeden Rubinelli nebude sa s ním vynášať, ale bude si
         počínať skromne, ako tu tento. A môžem vás ubezpečiť, že len čo na oleji zarobia, bolo by
         nám na celý život dosť a nerátam kupectvo s vínom a inymi článkami.“
   </p>
   <p>
    Boli by sme ešte dlho hovorili, keby loď nebola sa octla v kolossálnom prístave
         šibenskom, ktorý sám, zo všetkých strán zatvorený pripadá ti ako malé more, alebo aspon
         značné jazero. Je až smutné, že v ňom vidíš len dakoľko bárok a lodičiek rybárskych, ináč
         po velikom moroplavbe nenajdeš žiadnej stopy. Samo mesto (je) Šibenik vyzerá až impozantne
         v dosť strmej úboči. Domy jeden nad druhým postavené, vonkoncom biele a bez zelene na okolo
         vyzerajú ani taniere postavené v kuchynskom ráme. Ostatne tak vyzerá väčšina Dalmatínskych
         miest. Všetky sú biele a skoro všetky, menovite prímorské — v úbočí.
   </p>
   <p>
    Keď parník pristal k brehu dve tretiny sa nás vytratilo. Vyšli sme širokým nábrežím do
         „mestského parku“, lepšie rečeno zahradky, ktorý je malebne položený v úbočí. Zaníma nás
         pomník Tommasea, slávneho učenca, ktorý sa tu narodil, čiastočne i žil a temer všetko čo
         napísal, napísal taliansky. Keď mali mu postaviť pomník, pretekala sa strana talianska i
         horvatská (ovšem t. zv. národnia), aby si slavneho krajana osvojila. Tu vložila vláda svoje
         jemné prsty, ako do všetkého i do tohoto a spravila slávnosť čiste dalmatínsku, čili ináč
         austrijansku.
   </p>
   <p>
    Pomník nosí sochu Nikolu Tommasea nie najpodarenejšiu. Slepý starec stojí s rozloženymi
         rukami a sklonenou hlavou, akoby dačo hľadal. Záhyby svrchníka sú tak massivne, akoby ozaj
         bol býval i ten svrchník bronzový. A keď prídeš do bezprostrednej blízkosti pomníka, prvé
         čo ti padne do očí, je mohutné podbitie na jeho massivnych čižmách, ktoré slúži ku cti viac
         čižmárovi, ako slávnemu talianskemu socharovi. Na pomníku je nápis „N. Tommaseo“ — i nič
         viac, v jazyku dalmatinskom čili austrijanskom. Môže byť každý spokojný. Horvat si ho bude
         čítať Nikola, Talian Nicoló a vlasť zachránená i pokoj monarchie. Škoda, že officiosny
         linguista neprišiel na myšlienku pripojiť i data životopisné, keď miesto „narodil sa“ môhol
         postaviť pred datum hviezdu a miesto „umrel“, kríž. A číslice preci sú v reči
         rakúsko-uhorskej.
   </p>
   <p>
    Ináč Šibenik má divadlo, kapitulu, i veľkolepú katedrálu. Má i rozsiahlu, modernú
         nemocnicu, ktorú postavila „zem“. Po uliciach je dosť čisto, ale obyvateľstvo vyzerá
         biedne. Katedrála je v čudnom štýle, ako som nikde nevidel, kupola v polkruhu sa prestiera
         celou strednou loďou i oboma pobočnymi, vyvedená je z ťažkých quadrov a bez stlpov. Okrasy
         rezbárske a mozaikové sú veľkolepé.
   </p>
   <p>
    Bolo už horúce na zadusenie, bárs bolo iba osem hodín ráno. Utiahli sme sa do tieňov
         kaviarne na nábreží, kde som ja vypil moju prvú i jedinú kávu a moji druhovia druhú ale nie
         ostatnú. Na prvé zatrúbenie odobrali sme sa na parník a o (štv) pol hodiny boli sme už von
         zo šibenského kanálu.
   </p>
   <p>
    „Nikto neprisadol ani nevysadol,“ zvestuje mi môj spravodaj s tanierom na hlave. Iba
         vysadol tajomník ministerstva ([?] premávky) vojny, ktorý revidoval pošty a telegrafy v
         okupovaných zemiach.“
   </p>
   <p>
    Spoločnosť sa rozpadla na gruppy. Podajedni sme čítali v pohodlných plátených kreslách,
         ministerský tajomník so zlatým límcom na blúzi a v jazdeckých nohaviciach píše čosi do
         rubrík. Mohamedán z Bosny rozvalil sa na kanap a púšťa vonné kotúče modrého dymu, s ktorými
         si vetrík pohráva.
   </p>
   <p>
    More je absolutne tiché a nehybné. Naša loď stojí na ňom pevne a strojne, iba čo sa
         tichúčko potriasa od stroja skrytého v jej útrobách. Na mori zaostáva za ňou brázda v
         prostriedku hladká po krajoch spenená. Vidno ju až do sklonku horizontu. Vidiac túto tíš,
         nikdy bys neveril, že jesto na svete sila, ktorá túto hladinu zčerí, vlastne rozbúri, a
         rozhádže, až biela pena strieka vysoko na úskalia.
   </p>
   <p>
    Obed dnešní bol veľmi zaujímavý. Dostavili sa naň i naše dámy, ktoré pre chorobu málo
         vychádzali z kabín. Včera večer dostavil sa k ním kuchár, dávajúc sa im do známosti, ako
         náš ostrovan. Následok toho bol, že ony mu diktovaly menu k dnešnému table’ d’hôte. Kapitán
         zaujal miesto za vrchstolom od neho v pravo i ľavo naše panie, potom general a sekretár
         ministerstva, (P) pani Pegvićka s dcerou a pri tejto môj spoločník z kabíny, Rubinelli. A
         za tým sme nasledovali my, ešte Reisender, potom druhý kapitán a mašinist. Môj zpravodaj s
         tanierom na hlave a španielskej brade sa nedostavil, vývodiac na II klasse pri table’
         d’hôte.
   </p>
   <p>
    Obed bol výtečný, podobný viac hostine, ako obedu. Assetlí, šalatov čerstvých i
         nakladaných, ovocia čerstvého i zaváraného vidíme veliké množstvo. Kým sme sa cez polievku,
         mäsá, pečienky, ryby čerstvé a sušené dostali „k sladkému“ — boli sme všetci nasýtený.
         „Sladko“ doniesol kuchár sám v bielych vyžehlených šatoch i čiapke ako sňah a našuchorený.
         Bol to dort, z mandlí a vajec až sa triasol od kyprosti. Široká tvár kuchára zažiarila
         šťastím, keď postavil toto svoje dielo na stôl.
   </p>
   <p>
    Môj súdruh nemôhol ináč, ako zas dať doniesť svoje fľaše. Sklepník ich bol postavil na
         ľad — i boli sme prekvapení, keď zátka vybuchla. Tedý súdruh môj medzi fľaše zlatarice
         zamiešal dakoľko bottiglií svojho šampaňu. Pení sa v pohári a preteká a keby kellner
         nedržal tuho zátku — ubehlo by všetko. Druhý môj spoločník, človek s rečníckym talentom,
         nazdravil našmu kapitánovi i krásnemu pohlaviu. Zdravicu premiešal citatmi obľúbeného
         svojho básnika generála Preradovića, v ktorho utešených sobraných piesňach neraz sa
         prehŕňa.
   </p>
   <p>
    Šampaň i zdravice vzrušily celú spoločnosť. Kapitán odpovedal iba krátko, tonom suchým,
         zato starý general rozrečnil sa, až milá vec. Hovoril horvatsky. Keď on sadol, umĺkla
         nemčina i taliančina. I sám sekretár sa trápil, aby dakoľko tých srbských fráz, ktoré po
         Bosne pochytil, tuna speňažil.
   </p>
   <p>
    Najviac ma zanímala slečna Pegićova. Hovorila nie nárečím, ale pravým literárnym
         jazykom. Z jej krásnych úst sladko bolo počuť plné zvuky krásnej horvatštiny. Sklepník
         donáša neunavne fľaše, nalieva horlive a spoločnosť čím ďalej to veselšia.
   </p>
   <p>
    „Šanujte svoje fľaše,“ napomína kapitán.
   </p>
   <p>
    „Eh, nebudeme už viac spolu“ — odpovedá môj druh. „Hľa v Zadre nám ostane náš generál a
         toto je košík jemu na počesť.“
   </p>
   <p>
    Druhý kapitán a mašinist sa vytratili po tretej bottiglii. Kapitán sotrval na mieste i
         ešte nám vypýtal u dám privolenie, aby sme si mohli zapáliť. Na daktorých tvárach zapálily
         sa zore a slečna Pegvićova bola rozkvitnutá, ani ružička. Pobadala, že to účinok šampaňe,
         ktorá zdá sa nevinná, ale je mocná v účinkoch: iba čo prikladala čašu k ústam ale málokedy
         čo srkla.
   </p>
   <p>
    „Ja by najradšej cestoval s vami až na koniec sveta,“ ozval sa general, „lebo som našiel
         skutočne priateľov a súdruhov drahých…“
   </p>
   <p>
    „Pokračujme tedy v našej ceste,“ zamiešal som sa ja. „Nech kapitán zariadi v Trieste
         zásoby, tu môj súdruh zariadi zásoby vína a šampane — i preplavíme celý svet. Generála máme
         do bitky s piratmi, máme administraciu, máme doktora, bez advokáta a súdu sa obídeme…“
   </p>
   <p>
    „I bez farára…“ nadhodil ktorýsi.
   </p>
   <p>
    „A aby sme nepoblúdili“ — zvolal general zažmurkajúc na slečnu Pegvićovú — „netreba nám
         ani kompas. Máme jagotnú hviezdu na horizonte našho plavidla…“
   </p>
   <p>
    „Oh, oh generále, zabrodili ste ďaleko!“ pohrozil mu kapitán, hroziac prstom.
   </p>
   <p>
    „Keby ja bol mladším, ja by vám ukázal všetkým,“ zahrozil nám — „ja by vám ukázal, čo je
         to starý hraničiar. Čo ste vy mládež, vy studení ani ľad, ktorých nikdy neprihrialo slnce
         čiernych očí — tých hlbokých, tajomných, čo… Eh, kto to neskúsil, nikdy nežil!“
   </p>
   <p>
    My sme sa i smiali i vážne pozerali na starého. I jeho výkrik vymkol sa bol z rámca
         nevinného žartu. Slečna sa pýrila možno od studu, možno od uveličenia a jej mama sedí so
         vztýčenou hlavou, dva laloky jej odvisly od stinutej škráne. Na očiach vidí sa odblesk
         materinskej pýchy.
   </p>
   <p>
    „Ja vás rozhodne ľutujem, Excellencia, že vystúpite,“ bádal som zase starého. Vám sa
         bude ťažko snívať dnes v noci…“
   </p>
   <p>
    „A kto ešte vystúpi?“ pýta sa general.
   </p>
   <p>
    „Moja maličkosť,“ hlási sa Rubinelli.
   </p>
   <p>
    „V tom páde vaša sústrasť nech platí tomu pánu,“ riekol general. „Ako je teraz zavidenia
         hoden, tak veľa i ztratí…“
   </p>
   <p>
    Po bezstarostnej tvári Rubinelliho rozliala sa na chvíľu zasmušilosť.
   </p>
   <p>
    Kapitán pred treťou sa zodvihol i s tým skončilo naše sedenie. S vyhriatymi tvárami sme
         sa vytratili zo salona na voľný vzduch. Na (druhe) vyšnej palube tiekla živá zábava, do
         ktorej tu i tu padlo triezve slovo bosenského Mohamedána.
   </p>
   <p>
    Ostatne Zadar sa nám zjavil na horizonte, táto metropola Dalmacie. Neviem, čím si
         zaslúžil toho vyznačenia, lebo nenajdeš v ňom nič mimoriadneho. Vidí sa len na ňom aká taká
         starostlivosť vlády i tým vyniká nad ostatné dalmatinské mestá. V tom závodení mu je ľahko:
         dalmatinske mestá napredujú krokom slymačím v každom ohľade.
   </p>
   <p>
    Pred nami prešla nová obala, čili nábrežie obsadené modernymi činžiakmi, akých na
         Vinohradoch sa stavia ročite na stá. Tu sa už zovú palácmi, breh morský, skromné zahradôčky
         s dakoľko fíkovníkmi dodávajú im imposantnosti. A nadovšetko imponuje meno ich majiteľov.
         Sú to kňazi Borellovia, (stará šľachta) magnati ovšem v dalmatinskych rozmeroch.
   </p>
   <p>
    Loď pristala akosi stydlive na starom nábreží. Zvrtla sa tuším tri razy, kým dosiahla k
         suchu. Most privážajú s veľkým hurtom zadarskí nosičia, akoby Kriváň mali pomknúť do
         Haliče. Sotva ho vytiahli a priviazali — bol bez operadiel a nie široký — i sotva oddal
         druhý kapitán rapport financovi: nahrnula sa zadarská luza s krikom talianskym na
         medzipalubie. Luza, nosičia totiž. Keby mal každý čo to odniesť, vybrakovali by i tri také
         lode. S nesmiernym krikom núkajú svoje služby, iní v čiapkach s plachovými štítkami
         vykrikujú mená hotelov, v ktorých slúžia. Na môstku sa to tlačí, tisne, miesi a socia, len
         div ako dakto nečlupne do mora.
   </p>
   <p>
    A na tento neporiadok policajt sa díva s vyšším uspokojením. On zakročiť nemôže, ináč by
         sa prehrešil proti slobodnému vykonávaniu nosičského umenia. A známo, že náš štát dáva
         záštitu hlavne a na prvom mieste „malému mužovi“.
   </p>
   <p>
    Konečne sme sa i my dostali na nábrežie. Je priestranné, a koľké je koľvek, všetko pláva
         v oslepujúcej žiari letnieho slnka. Len čo sme sa svítali s našimi známymi, uchýlili sme sa
         do kaviarničky ochladiť sa dákou limonadou alebo zmrzlinou. Aby sme odišli do Café central
         ani nám na um nesišlo. Je sice tam chládku v jej vysokých sieňach — ale kým ta dôjdeš a
         zase sa presúkaš nazpäť tesným labyrintom uličiek, jednako sa spotíš na posmech. Na
         hradbách polosrúcaných tiež kynie chládok v tôni borovíc a iných stromov: ale kým ta dôjdeš
         a zase sa vrátiš…
   </p>
   <p>
    Vyhľadávať hotely, reštauranty a podobné veci, toho sa zrečie každý, kto môže. No a z
         lloydovho parníka utiecť sa do zadarskej reštaurácie tiež nevykoná nikto: ani najvrelejší
         zbožňovateľ Zadra. Veď známo, že officieri-Češi sú v Zadre najukrutnejší. Prečo? Nemajú
         svojho piva, choděrovsky temperovaného. Je alebo ako lúh, alebo štiepa zuby ako ľad.
   </p>
   <p>
    Moji druhovia sa utiahli v kaviarničke do kúta so zadranskymi priateľmi a rokujú o
         svojich rodinných a kupeckých záležitostiach. Ja som sa zahľadel na prístav, na lodice a
         člnky rozhojdané v odpoľudňajšom vetríku. (Daktorá) je pokrytá bielou) Nad mnohymi je
         prestretá biela plachta, aby chránila od slnca. Pozlátené strapce a kycky veselo trepocú v
         odpoľudňajšom vánku. Daktoré také lodičky sú zariadené na plachtu na štíhlom stožiariku.
         Nachýlené vetrom šmíkajú sa graciozno po tichej hladine prístavu. Pod plachtou sedí vo
         voľných bielych šatoch zadarský švihák v klobúku a la tanier. Daktorý si imbarkal ženskú
         spoločnosť, ktorá veselo víska a piští, keď barka sa mocnejšie nachýli.
   </p>
   <p>
    Ináčej preci len badáš, že si „v priestolnici“, ačpráve miniaturnej. Invazia cudzieho
         úradníctva pri centralnych úradoch sotrela charakter „dalmatinsky“ mestu. Bárs je po obede,
         preca prechodí hodne sveta po nábreží pod jasnymi „lumbrellami“. Čo chvíľa vidíš hosťov pri
         susedných stolíkoch, ako sekajú komplimenty ocilindreným „konšilierom“ všakového kalibru.
         Jest ich dakoľko pravých, a najviac titularnych a pensionovaných.
   </p>
   <p>
    O dámach som sa nezmienil, akoby ich ani nebolo. A ono prechádza sa ich hojnosť, snaď sa
         vybrali do parku na prechádzku, alebo do kúpeľa. Ich biele toaletky so žltymi stužkami
         kričia v zúfalstve k nebu rozjasnenému. Oči musíš prižmúriť, lebo nemôžu zvládať toto bielo
         na bielom. Klobúkov širokých, slamenných, ľahkých, alebo čipkových nevidíš. Všetko sa to
         ponáša na kvetinový kôš, alebo lepšie zahradu Semiramidy. I tu sa môžeš presvedčiť, že moda
         sa neriadi cieľuprimeranosťou, požiadavkami podnebia a povetrnosti, ale výkresmi „z
         Margherity“, alebo druhých modnych žurnálov, pravda talianskych. Preto i toľko preháňania a
         nevkusného prihadzovania barvy na barvu.
   </p>
   <p>
    A o ich kráse? Ťažko písať o tom, čo ťažko si vybrať zpod hrubej vrstvy múčky a pudru.
         Všetky tie tváre a tváričky sú uniformované, biele, skvelé sťaby vyleštené. Zdá sa ti, že
         vidíš veliké javisko s veľkolepým úzadím rozihraného mora, na ňom vystupujú a odchádzajú
         herečky pudrované s malovanymi pernami, vyfarbeným obočím a zväčšeným okom „do mandlova“.
         Ktorí privykli na tieto „dekoracie“ i na silný zápach oleja olivového a parfumu, ktorý
         vyžaruje z tohto dámskeho sveta, tí v prostnosti svojho srdca ubezpečujú, že sú Zadranky
         krásne.
   </p>
   <p>
    Na našom Bucephalu začala sa paluba zaľudňovať. Čuť hlas elektrických zvonov v
         rozličných toninách, kapitán sa vztýčil na svojom môstku, mužstvo pobehuje sem a tam okolo
         povrazov. Všetko znaky odchodu. Vybrali sme sa na palubu, znajúc že sa nebude ani trúbiť
         ani pískať. Veľkých pánov by mohlo prebudiť z odpoludňajšieho sna. Podobne i návštevy
         odchádzajú z paluby a o krátku chvíľu bol zdvihnutý i most a zasotený na nábrežie. Ľoď
         začala oddychovať, fučať, i klepotať v svojich útrobách a nábrežie sa odďaluje slimačím
         tempom od nej. Potom nasleduje obrat, lano navíjajú s veľkým hrkotom na hriadeľ, z nábrežia
         a z paluby mávanie ručníkmi a kúpajúce detváky okolo lode vykrikujú — „Eviva Bucephalo!“
         Lodi dali prednú paru, i pomaly ale majestatne käruje na otvorené more, vlastne do kanála.
   </p>
   <p>
    A zas loď stala sa svetom, do seba uzavretým…
   </p>
   <p>
    Obzerali sme si nových pasažierov. Vystúpilo ich dakoľko, ale bezvýznamných. Zase si
         videl v salone kupeckých cestujúcich, ako píšu listy: oznamujú výsledky zadranského pobytu
         svojim firmám. I sekretár ministerstva vojenstva píše na palube svoj úradný referát. Dvaja
         traja bezstarostní pasažieri štebotajú svojou šušlavou taliančinou, pijúc kávu, dnes po
         obede snaď štvrtú. Našho generala žiaľbohu tu niet, ale zostala nám pani Pegvićka so
         slečnou. Okolo nich sa vrtí pán Rubinelli!
   </p>
   <p>
    „Čo — vy s nami?“ pýtam sa ho v zadivení. Veď do Zadru cestoval v obchodných
         záležitostiach. „Vy ste premenili cestovný plán!“
   </p>
   <p>
    „To nie,“ usmial sa on, naprávajúc mašľu — „iba som ho doplnil. V Zadre som sa odbavil
         na rýchlo a teraz idem do Triesta. I tam mám všeličo pokonávať…“
   </p>
   <p>
    „Teší ma, že budem mať spoločnosť veselú.“
   </p>
   <p>
    „Čo mi poviete na ňu?“ pýta sa, ihrajúc sa s golierom môjho kabáta. Pohodil hlavou v
         smere, kde je Pegvićka s dcerou.
   </p>
   <p>
    „Krásna ženská, uzná jej každý,“ odvetil som. „O duševných vlastnosťach ťažko čo
         povedať. Zdá sa, je veľmi zdržanlivá.“
   </p>
   <p>
    „Milá je,“ opravil ma on, pozrúc snivo po ostrovoch, ktoré pred nami akoby defilovaly.
         „Vo spoločnosti ovšem nemá vôle sa vystatovať.“
   </p>
   <p>
    „A mohla by: taký zjav veľkolepý, ba oslňujúci,“ doložil som s oduševnením.
   </p>
   <p>
    „Skutočne, keby chcela,“ ozval sa skoro. „Ostatne takto je lepšie. Aspoň pre mňa.“
   </p>
   <p>
    „Ako to myslíte?“ A pozrel som naňho okom skúmavým. Vydržal môj pohľad chvíľku, potom ho
         preniesol na ostrovy. „A či v tom smysle, že pevnosť ohradená ťažšie sa dobíja?“ zažartoval
         som „Ale potom i vám ťažko do nej vniknúť…“
   </p>
   <p>
    „A keď vidia úmysly dobré a spustia most? I to môže byť.“
   </p>
   <p>
    „V tom páde vám môžem len gratulovať.“ I naozaj uprimne som mu stisol ruku, tomuto typu
         mládeneckej otvorenosti. Lebo z jeho rečí som nevybral šibalské chvastúnstvo veľkomestského
         poživáča, ale úprimnú teplotu duše, dotknutej milým zjavom ženy. Duše, ktorá nezná falše a
         úskokov, ale ktorá ide otvoreno za svojou vidinou.
   </p>
   <p>
    „Ostatne kto chce vzbudiť dôveru,“ riekol mi so šťastným úsmevom — „musí dôverovať i
         sám. Nesmie sa pozakrúcať do desiatich plášťov, ale vystúpiť otvorene. Nech sa robí, čo
         chce…“
   </p>
   <p>
    „V tom máte pravdu. Ale je ešte jedna požiadavka: musíš sa vyznať v labyrinte ženského
         srdca. Ako nie každý inžinier trafí na zlatú žilu v tvrdej žule, tak nie každý najde
         cestičku do srdca devy. No vy, ako vidím, vy ste s prospechom.“
   </p>
   <p>
    „Ešte sa to nemôž‘ povedat. Nezabúdajte, že je napoly zasnúbená.“
   </p>
   <p>
    Usmial som sa opovržlivo. Akýsi „napoly(“) snúbenec“ má byť prekážkou. Ženské srdce v
         závodoch lásky zná sa prešvihnúť ponad inakšie barrikády! Menovite keď má odskočiť od
         poštárskeho úradníka k jednomu Rubinellu! Tu je veľmi pružná doska k napomoženiu skoka
         postavenie Rubinella, menovite spoločenské a nadovšetko finančné, ktoré sa v takých
         okolnostiach nikdy nesmie pustiť z očí.
   </p>
   <p>
    „Pane Rubinelli!“ zvolal som s pathosom — „ja vás už vidím pred oltárom so slečnou… Ako
         sa volá? Dosiaľ neviem.“
   </p>
   <p>
    „Katica.“
   </p>
   <p>
    „— tedy s Katicou Pegvićovou. Ja vám dávam svoje požehnanie,“ doložil som žartovne.
   </p>
   <p>
    „Môžem len to povedať, že ja sa vynasnažím, aby to bolo.“
   </p>
   <p>
    „Tedy vy dva diele ona tretí diel cesty a sídete sa.“
   </p>
   <p>
    „Bože daj!“
   </p>
   <p>
    A rozlúčil sa so mnou obzrúc sa na pol cesty a usmejúc sa dôverne na mňa.
   </p>
   <p>
    „Tí dva sa našli,“ riekol mi kapitán, síduc s môstku na palubu. „Tak sa zdá, že
         Rubinelli prihlboko pozrel do očí krásnej Pegvićovskej. Driečna ženská — čo?“
   </p>
   <p>
    „Bez otázky. Ak sa to skutočne stane, môžu byť povďační len Bucephalu.“
   </p>
   <p>
    „Veru by neprotestovali, keby Bucephalo oneskoril sa dva-tri dni. Pravda bez toho sa
         veľmi nenáhli. A či vy viete, že toto bude piata svadba, (z moj) ktorá sa (sišla) sosnovala
         na mojej lodi?“
   </p>
   <p>
    „Tedy Bucephalo má minulosť interessantnú.“
   </p>
   <p>
    „Ah nie! To boly všetko veliké lode. Najviac sa ich sosnovalo na cestách do Levanty, ale
         bolo dačo takého i na plavbe cez Suez.“
   </p>
   <p>
    „Ani takáto loď nenie bez poesie!“ zvolal som. „I ona žije svojim vlastným životom,
         ohraničeným sice, ale interessantným.“
   </p>
   <p>
    „Neraz i dosť vzrušeným —“ doložil kapitán.
   </p>
   <p>
    Pri večeri sme my už sa pohybovali ani domáci páni. Kapitán vyznačil nám miesto blízko
         seba: naše dámy a Pegvićky hore a tak radom. Ja som dostal miesto pri sekretárovi, ktorý
         rozprával o Bosne a Hercegovine a Dalmacii vyslovujúc daktoré hrvatské slová viedeňskou
         výslovnosťou. Tu hore okolo kapitána hovorilo sa hrvatsky a kde tu nemecky k vôli
         sekretárovi, ktorý lámal sice i taliančinu, ale len k vôli dámam. Tam dolu prúdila zábava
         talianska v štýle reisenderov.
   </p>
   <p>
    Poneváč nás bolo priveľa cudzích a nám neznámych, môj súdruh nevytiahol ani jednu z
         fliaš.
   </p>
   <p>
    „Obísť ich nemôžem bez urážky“ — ukázal na skupinu hovoriacu taliansky — „a k ich
         džavotaniu nezaslúžia takého vína.“
   </p>
   <p>
    „Máte pravdu“ — prisviedčam mu ja. „Síde sa nám na ceste, alebo kapitánovi — ak ostane
         čo.“
   </p>
   <p>
    Zapili sme tedy dobrú večeru istrijským, ktoré je sice dobré, ale nemôže sa rovnať
         zlatarici môjho súdruha.
   </p>
   <p>
    Sotva bola vyzdvihnutá tabula, vyšiel som na horniu palubu. Ostrovy zriedly, iba kde tu
         vyskočil ktorý na obzore, akoby na rozchodnú. Pretiahol sa na pozlátených červánkoch neba,
         sťa tmavá stuha i zapadol do (diaľnej) tmy, hustnúcej v diaľke. More i v tomto kraji je
         tiché — po ňom sa kreslia dlhočizné pruhy, sťa chodníky neznámych duchov. Kde tu pľasne
         ryba, vyhodiac sa do vzduchu a zablištiac striebristymi bokami. Zakrúži i galeb nad nami,
         sprevádzajúc loď akoby zo zábavy. (machajúc m) Mácha dlhymi krýdlami(a) mohutným tempom, a
         obzerá sa či oddakiaľ nepadne dačo do mora. Ale sa skoro zunuje tejto zábavy pri tichom
         mori — spustí sa na hladinu a (pláva po nej) húpa sa na nej, (tá) vyťahujúc strojné hrdlo.
   </p>
   <p>
    Zapálil som cigarettu a rozložiac sa skoro na samom predku lode oddal som sa pôžitku
         tohoto večera. Akoby čul z diaľky hlas zvonov, práve ako naše: veliký bom-bom v odmeraných
         pausách, sťaby kvapkala voda zo strechy, keď sa topí ciageľ, a malý cencelen, cencelen,
         čili „vybíja“, ako sme to hovorili chlapci, čo sme sa driapavali na vežu. Z poľa tiahnu v
         skupinách ženičky s batohami na chrbte v živom rozhovore. Kde tu z nohy na nohu sedliak s
         kosou na pleci a dľa kroku mu hrká osla v oselníku za pásom. Nad Ťarchovskou hoľou zapálily
         sa zore, objímajú mohutným pásom celý západ neba. A zavznejú zvony, zvestujúc Turíce a na
         ich hlas každý sa pohrúži do tichého rozmýšľania alebo práve modlitby, z pomedzi jej slov a
         vzdychov nadskakujú myšlienky: koľko je záhonov ďateliny skosených a koľko ešte
         zakvitnutých čaká…
   </p>
   <p>
    „Čo vy tu robíte?“
   </p>
   <p>
    Strhol som sa ako zo sna. Stál pri mne môj druh, vložiac mi ruku na plece.
   </p>
   <p>
    „Obdivujem krásu mora — tú velikú, nekonečnú krásu, ktorú sú toľkí ospevovali a
         neospievali.“
   </p>
   <p>
    „To je pekné,“ pokýval hlavou posmešne. „Tamtí o mnoho krajšie trávia (večer) dnešní
         večer.“
   </p>
   <p>
    Obzrel som sa. Rubinelli i Katica naklonili sa cez zábradlie paluby a pozerajú more, ako
         (ich) ho loď rozráža vo vlnách a hádže na stranu.
   </p>
   <p>
    „Hej, netrávia ho najhoršie,“ prisvedčil som.
   </p>
   <p>
    „Im, brate, nechybí nič k uplnému šťastiu,“ zarojčil si môj druh — „oni iba s
         poľutovaním môžu hľadieť na nás, s útrpnosťou, ako ja sytý hľadím na žobráka…“
   </p>
   <p>
    „A preci im chybuje čosi“ — usmial som sa — „vlastne zvyšuje čosi, čo sa nijako neprace
         do rámca ich šťastia.“
   </p>
   <p>
    „A to?“
   </p>
   <p>
    „Ona!“ hodil som očima po starej Pegvićke, ktorá sediac na lavičke opretá o zábradlie,
         podriemkáva sladko.
   </p>
   <p>
    „O nie!“ ohradil sa živo priateľ. „Bez noci nebolo by dňa: tak i jej prítomnosť len
         stupňuje (pôži) ich šťastie. Či vy viete ktorý bozk bol najsladší?“
   </p>
   <p>
    „Nie“
   </p>
   <p>
    „To bolo o fašiangoch pred dakoľko rokmi. Ja som sa vybral na ples do Z. Složil som sa u
         Niny. Jej mama v kuchyni pražila frittule a Nina mie(ša)sila cesto na ne vareškou a hádzala
         ich na rajnicu, do oleja. Ako tak mama mieša Frittule, ja od chrbta pristúpin k Nine,
         pritiahnem jej hlavu a-a-… Rovno na ústa som ju pobozkal! Ani nedýchla — zarazená,
         splašená, a ruky ovisly od nevlády…“
   </p>
   <p>
    „To už je naozaj zneužitie situacie,“ zasmial som sa.
   </p>
   <p>
    „Stavím sa, že i on ju poľúbi. Keď budú schodiť do (kaj) kabín. Uvidíte…“
   </p>
   <p>
    „Nech im je na dobrý úžitok.“
   </p>
   <p>
    Drkotali sme skoro do polnoci na palubí, púšťajúc dym z cigariet do vlažného vzduchu.
         Okolo nás spustila sa hustá tma, len hviezdy nad nami trblietajú živým leskom, sťa by ich
         bol umyl. Elektrické svetlá pohasly, iba kde tu sliepňa svetieľko, aby mornári potrafili,
         túlajúc sa po lodi a cestovatelia nepoblúdili. Na spodnej palube rozložili sa daktorí
         cestovatelia II triedy po zemi, zakrútiac sa do pokrývok. Radšej stravia (večer) teplú noc
         na otvorenom vzduchu, než v spoločn(om)ej spalne, v zdusenom povetrí.
   </p>
   <p>
    Konečne spustla i naša paluba i poberali sme sa do svojich kabín. Keď sme sišli na
         spodniu palubu, podvihla sa jedna hlava zpomedzi pokrývok.
   </p>
   <p>
    „To ste vy?“ zašepkal hlas. „Počkajte, čosi vám poviem.“ A pokrývky sa rozložily a z
         nich vyhupol, ako z kukly náš pán so španielskou bradou s klobúkom a la tanier. Teraz ho
         pravda nemal na hlave. „Veľká pošta“ nášho parníka, ako sme ho nazvali pre chuť velikú ku
         klebetám. „Či viete, čo sa stalo?“
   </p>
   <p>
    „No“ — posmelil ho môj súdruh.
   </p>
   <p>
    „Rubinelli prešiel s Pegvićovskou tadeto. Mama šla popredku a on ju držal rukou okolo
         pása. Na dušu! Pekne ju tisol k sebe.“
   </p>
   <p>
    „A nič viac?“ pýta sa môj druh.
   </p>
   <p>
    „Čo by ste ešte chceli? V takých okolnostiach!“
   </p>
   <p>
    „Nebozkal ju! To je — babrák…“
   </p>
   <p>
    „V takých okolnostiach!“ diví sa veliká pošta. „Pomyslite, koľko ich tu spí!“
   </p>
   <p>
    „Práve preto, že spia. Rozhodne ho zajtra vyhreším.“
   </p>
   <p>
    Veľkú poštu sme zanechali na palube vo veľkom nedorozumení. Môj druh sa mu smial z chuti
         i ja. „Či ozaj zatvoria oko tej noci! Ja myslím, že ani jeden…“
   </p>
   <p>
    „Alebo budú spať ako v oleji a sladké sny budú ich obletovať,“ poznamenal som ja.
   </p>
   <p>
    „Nie. V takých okolnostiach ja by nezaspal. Ale zato ti je nie ťažká hlava ráno. Šťastná
         mladosť!“
   </p>
   <p>
    Vstal som ráno pred piatou hodinou a vyšiel na palubu. Z prava sa hrnul breh istriansky
         a zaostával za nami. Tiež tak holý, iba kde tu chrasťou zarastený. Pri brehu, alebo (v d)
         hlbšie na suchu vyskočila dedinka alebo mestečko s bielymi domami. V ľavo sa prestiera
         nekonečné more, tiché ani zrkadlo, po ňom plavia bárky s bielymi plachtami, alebo talianske
         do žltymi, ktorá sa zblíži k lodi, prebehne popri nej rychle a o chvíľu už zaostane ďaleko
         za ňou. Mornári sedia tiško a fajčia zo svojich fajočiek so založenymi rukami, iba čo kedy
         tedy napravia plachtu a kormidlo, aby ich vetrík poháňal v pravom smere.
   </p>
   <p>
    O hodinu boli sme už všetci na palubi, loď skarovala práve do velikého zálivu v Póli. Po
         brehoch sú násypy, už zelené, po navršiach tvŕdze obohnaté massivnymi múrami, z nich
         zívajú, ako z dlhej chvíle delá. I v samom zálive je dakoľko ostrovkov: všetky obsadené
         delami. Inačej tam všetko je ticho a mrtvo — sťa by ta nikdy živej duše neprišlo. Zato
         prístav je živý. Preháňa sa po ňom vzdor včasnej hodine, mnoho bárok, najviac vojenských.
         Mornári sedia v radoch a dľa tempa narábajú veslami, takže člnok rýchlo sa klže po tichej
         hladine. Na kormidle sedí officier v bielej čiapke a obracia člnok s takou zručnosťou sťa
         jazdec svojho koňa. Kde tu mihne civilna pokrytá bielou plachtou, zpod nej zvoní veselý
         smiech dám. Boly sa kúpať — tam hľa je civilná plováreň, ohradená drôtom.
   </p>
   <p>
    Ináč v civilnom prístave nevidíš lode, ani väčšej plachtovky, ako to nájdeš v prístavoch
         iných. Zato oddieľ vojenský je naplnený loďami rozličného kalibru a veľkosti. Podivne
         vyzerajú títo kolossi, sťa plávajúce tvŕdze s (ostrými) bokami skoro kolmými. Jesú i drobné
         torpedové lodice, práve jedna vyšla z prístavu. Sťa ruchadlo borí sa do mora a hádže bielu
         penu na obe strany, zanechávajúc neďaleko brázdu za sebou. Vyzerá skutočne hrozne, s akou
         rychlosťou letí a ako ľahúčko sa obracia. Nie div, že taký koloss ani sa nenazdá, iba keď
         mu táto hbitá ohava vsadí torpedo do rebár. Iba jedno je nepríjemné a môže vyzradiť
         blízkosť tohoto divného hosťa: to zvláštne syčanie, ktoré pochodí od rozhádzaného mora.
   </p>
   <p>
    Pola sa predstavuje ako šumné mesto, vyfintená krásavica. Nie div — plno officierov a
         menovite námorských ale i peších hemží sa po jej nábreží. Čo zvláštnym spôsobom dojíma, je
         zeleň v samom meste i na okolí. Tak by sa hľa dalo zariadiť v celej Dalmacii i Prímorí,
         keby — nuž keby všade bola Pola. Iba v stranu nad touto koketnou krasavicou stojí pošmurná
         „vražja kuća“ (čertov dom) — steny rímskeho amfiteatra. Čnejú hrozivo do čistého neba a v
         zadivení hľadia na moderný šum svojimi velikánskymi oblokami. Čertov dom preto — že nemožno
         ho pokryť, t. j. postaviť naň sklepenie.
   </p>
   <p>
    Loď pristala pred admiralitou. Nenašli sme tu toho kriku, tej škreklavej trmy vrmy ako
         na pr. v Zadre. Tu je všetko sporiadané, moderné, sťa to nábrežie a ulice: čisté, ani
         dlažba v zadarskej Café central. Iba čo narobily neporiadku, s odpuštením — ošípané,
         vlastne bláznivé pôrčatá, z ktorých jedno miesto na most, skočilo (popri) mimo a čluplo pod
         loď. Majiteľ, akýsi Hercegovec pod turbanom sa s ním veľmi nezabával: on celú pozornosť
         obrátil k ostatným, ktoré s velikým kvikotom sa prevŕhaly z mosta na nábrežie. No medzitým
         námorníci boli skočili do člnka i vylovili okúpané prasiatko.
   </p>
   <p>
    My sme medzitým popili kávu v Café (da) del (mare?) Lloyd, hneď na nábreží. Za stolíkmi
         rozloženými pod plachtou i na samej ulici, (teraz v tôni ležiacej) pred poludním tônistej,
         sedia najviac oficieri peší i námorníci. Vyzerajú švihácky v (so z) s pozlatenymi šnúrami a
         gombikmi. Peší sedia škrobeno a s veľkou dôležitosťou obracajú noviny, alebo rozprávajú
         záležitosti z kasárne — námorní sú nenútení, veselí a k civilistom menej nafúkaní.
   </p>
   <p>
    Po nábreží prebehne kde tu drožka s malým koníkom, v nej dámy a často i námorný
         officier. Všetko robí dojem, akoby tu bola večná zábava, večná prechádzka. Vo vnútorných
         miestnostiach tiež dakoľko stolíkov obsadených, najviac officiermi — po klinoch rozvešané
         noviny v rámoch. Bol som nemálo dojatý, keď som tu našiel svojich dobrých známych:
         Egyetértés a Budapesti Hirlap a to sa rozumie, nezbytný Pester Lloyd.
   </p>
   <p>
    Vidno, že tu veľa kupectva niet, ani živej premávky. Parník po malej hodine zatrúbil a
         my sme odišli na palubu. Kým sa on obracal sem a tam, my sme sa kochali pohľadom na mesto i
         vražju kuću. Po dlhých manevroch vyšiel zo Zátoky a obrátil sa v pravo, popri brehu.
   </p>
   <p>
    „Velká pošta“ sa tmolil po palube, vypočujúc každého ako spal i čo sa mu snívalo.
   </p>
   <p>
    „Čo nového?“ pýtam sa ja. „Kto pribudol?“
   </p>
   <p>
    „Nikto — aspoň nikto značnejší. Ale odišiel nám sekretár. Vysadol na železnicu a rovno
         do Viedne.“
   </p>
   <p>
    „Ozajstný Europejec!“ poznamenal môj druh. Radšej sa zatvorí do truhlice, len keď dôjde
         skorej domov, než cestovať pohodlne a pomaly. Ja by najradšej parníkom i do Viedne.“
   </p>
   <p>
    „Áh — dobré ráno!“ pozdravuje velká pošta Rubinella. „Čo vy až teraz ste vstali?“
   </p>
   <p>
    „Ah, davno som sa prebudil,“ odpovedá on v rozpakoch. Ale jeho napuchnuté oči hlásajú,
         že veru až dosiaľ holdovaly spánku.
   </p>
   <p>
    „O v tych rokoch sa sladko spáva“ — doložil kapitán.
   </p>
   <p>
    „I sladko sníva,“ na to môj druh.
   </p>
   <p>
    Ja som sa zdržoval priložiť polienko na toto všeobecné prekáranie. Považoval som sa za
         dôverníka jeho i nechcel som sa ukázať nediskretnym.
   </p>
   <p>
    „A kde sú dámy Pegvićove?“ pýta sa kapitán.
   </p>
   <p>
    „Ešte nevyšly z kabíny,“ odpovedá Rubinelli.
   </p>
   <p>
    „Na každý pád bez nich je nudno,“ vraví môj druh. „Beztoho popoľudní sa už rozídeme.“
   </p>
   <p>
    Mohamedán vo svojom fezi stál vztýčený pri stažni a snivo prezeral kraj, ktorý z pravej
         strany sa preťahoval a zapadal za loď.
   </p>
   <p>
    Odišiel som do kabiny naplniť škatulu „Kontrabandom“ (pán Boh vie, či ho v Trieste budem
         môcť prepašovať) i sbehol som dolu schodíkmi do labirynthu v ktorom sa v rade otvárajú
         číslované dvere do kabín. Môj dohán som rozdelil do štyroch malých balíkov, aby ich môhol
         vo vrecku preniesť triestským prístavom. Zvyšok som vložil do škatule a čo ostalo v papieri
         som obecal nechať v kabíne, nech si najde prvý sklepník, keď bude riadiť kabinu.
   </p>
   <p>
    Keď som prechodil popri ich kabine, ktorá už bola otvorená, našiel som naše dámy pri
         raňajkách a s nimi drží poradu kuchár, čo bude, ako bude variť dnešní obed. Práve boli pri
         múčniku, keď som ja vpadol do kabiny. Upozornil som ich, ako je škoda byť v kabine, keď je
         vonku tak krásne i vyšiel som.
   </p>
   <p>
    Keď som hore schodíkmi došiel do predsiene, v salone som našiel pani Pegvićku so
         slečnou. Pily kávu. Zavynšoval som dobré ráno a — sišlo mi na um, či by reku i ja dačo
         nevypil… I sadol som za stôl bezstarostne, pýtajúc paniu i slečnu ako spaly, a pod.
   </p>
   <p>
    Slečna Katica obliekla sa elegantne. Biela bluza s nadurenymi rukavami, nezbytné žlté
         stuhy: to všetko stálo jej výtečne. Tmavá sukňa i čierna šnúrka okolo hrdla so zlatým
         medailonkom kontrastovaly výhodne s tou bielou pláňou. Účeš jednoduchý, vo vlasoch ruža
         mdložltej barvy a na ňadrách malá kytica ohnivočervených fialiek.
   </p>
   <p>
    Ale nad všetky ozdoby i (úskoky) effekty prevedené skupením bariev sú oči slečny Katice.
         Len škoda že tak málo kedy ich pozdvihne i to len zbežným pohľadom oblažiac, zase ich
         zastre dlhými rasami. Cítiš, že srdce živšie zabije, keď sa ťa dotknú tým sladkým čistým
         pohľadom. A čo keď sa zažnú láskou a pozrú výmluvne a hlboko, spievajúc večnú hymnu lásky?
         Ký div, že krehké srdce ohnivého južana pod jediným takým pohľadom sa skrušilo a padlo k
         nohám tejto zvláštnej čarodejky, ktorá sotva tuší, akým kúzlom v nich spočíva vladne. I my
         severani, ktorým koluje v žilách rozriedené kakao nemohli by sme mnoho takých striel
         vydržať.
   </p>
   <p>
    „Či vstaly vaše dámy?“ pýta sa ma pani.
   </p>
   <p>
    „Práve sa sberajú na palubu,“ odvetil som.
   </p>
   <p>
    „Nech užijú trochu vzduchu — to i mrtvého vzkriesi. Ostatne dlho nebudú ho užívať.“
   </p>
   <p>
    „I ja som radšej, keď sa loď opozdí. Beztoho iba zajtra večer odídeme z Triesta.“
   </p>
   <p>
    „A my ostaneme. Už teraz sa straším od tej spary triestskej. Dakedy sa nedá ani obstáť v
         dome a musíš utiecť na ulicu.“
   </p>
   <p>
    „A ste radi, že idete domov?“ opýtala sa slečna Katica naddvihnúc trochu hlavu a
         oblažiac ma krátkym pohľadom. V ňom sa zračila zvedavosť a pohrával v ňom čertík
         roztatárený. „Len povedzte, že ano!“ prikývla mi zas so zrejmým prekáraním v oku.
   </p>
   <p>
    „Ja nemôžem prisvedčiť. Veď bohužiaľ nejdem domov. Idem do Hradca a snaď do Viedne. No a
         môj dom…“
   </p>
   <p>
    „Ó viem ja dobre!“ doložila už vážne. „Keď raz vysadnete na železnicu, cítite sa, akoby
         ste boli doma. Čo konečne v tej našej Dalmacii? Preto páni z Dalmacie tak radi študujú, i
         tak — mnoho!“
   </p>
   <p>
    „Oho — to je narážka na naše semestre“ — pomyslel som si. I pokrutil hlavou nad takou
         maliciou. Slečna sa usmiala nevinne, len v očiach sa mihal povedomý diablik prekárania.
   </p>
   <p>
    „Ja som ani netušil, že ste tak zlomyselná,“ odpovedal som. „Ostatne je pravda, že
         podajedni sme ostareli i oplešiveli v školských laviciach. Ale i to je pravda, že sú i páni
         professori často na príčine. Nemajú milosti. Uvidíme, či budú i voči dámam takí ukrutní…
         Viete, že dámy budú navštevovať university?“
   </p>
   <p>
    „Nechže si majú“ — hodila rukou vyšpúliac ústka, červené sťa jahoda. „Ako sa vy cítite v
         Dalmacii?“ opýtala sa razom. „Či sa mnoho zabávate?“
   </p>
   <p>
    „Dosť hodne a ešte by toho bolo viac, keby sa nebola pokazila harmonika našmu Šimovi.
         Nemáme muziky v meste.“
   </p>
   <p>
    „Tedy pri harmonike!“ zasmiala sa. „U nás pri gitare.“ Piana nieto — pravda, kde by sa
         vzalo!“
   </p>
   <p>
    „Pijanov je dosť,“ odpovedal som — ale piana ani jednoho, žialbohu.“
   </p>
   <p>
    Na túto slovohru, bežnú v našom meste, zasmiala sa slečna Katica.
   </p>
   <p>
    „Ale v Dubrovniku majú i piana i obecnú kapellu,“ riekol som, významne pozrúc na slečnu.
         „Tam budú plesy skvelé.“
   </p>
   <p>
    „Prečo práve v Dubrovniku?“ a začervenala sa. „Ale ja viem,“ a potriasla hlavou s
         ponosou. „Ja viem, My sa nesmieme pohnúť, my ženské: hneď sa hovorí to i to…“
   </p>
   <p>
    „Na vaše kroky sa strežie, to je pravda,“ priznal som sa. „Ale to je nepatrná
         nepríjemnosť proti druhým toľkým prednostiam.“
   </p>
   <p>
    „Prednosti!“ zhrozila sa.
   </p>
   <p>
    „Ovšem — krása! Ona priťahuje pozornosť každého a preto ste pod dozorom. Každý mužský je
         policajt.“
   </p>
   <p>
    Katica trhla sa nervosne a z jej oka šľahol do mňa blesk, ktorý neveštil nič dobrého.
         Mama sa usmiala dobrosrdečne.
   </p>
   <p>
    „Nemajte mi za zlé,“ odprošoval som — „nechcel som vás uraziť. Povážte, že som bol v
         takých okolnosťach, že som musel vzdať chválu čo zaslúži chválu. Ostatne nato ste mohla
         dosiaľ privyknúť a považovať to za povinnosť každého, aby sa pokoril vašej kráse.“
   </p>
   <p>
    „Verte mi, že mi je nudno počúvať tie tak zvané poklony. Prečo ich užívate voči nám? Aby
         ste zakryli pravé myšlienky. Buďme otvorení!“
   </p>
   <p>
    „Ja skutočne nemám žiadnej pravej myšlienky. Nie som na ne veľmi plodný a nadto vo vašej
         prítomnosti!“
   </p>
   <p>
    Pozeral som na ňu s detinskou radosťou, stopujúc každé hnutie. Neveril som celkom, že
         ona teraz uprimne mieni, čo hovorí. Nemožno, na dne duše bude iskrička márnivosti pod
         popoľom. Veď by to bolo neprirodzené. I skutočne, keď som ja tú istú vec vyjadril na druhý
         spôsob — zasmiala sa a hnev bol preč. I my sme sa zasmiali a mama si povzdychla: „Ó — deti,
         deti.“
   </p>
   <p>
    Vyšli sme na palubu a tam Rubinelli sa k nám pripojil. On s Katicou a ja som sa dal
         examínovať od pani Pegvićky. Koľko mám bratov, kto mi ešte žije, koľko majú detí — vôbec
         celú genealogiu. V tom udrela nám o uši muzika…
   </p>
   <p>
    V ľavo v nedohľadnom mori vypína sa osamelé skalisko. Na ňom vystavený domec s
         otvorenymi okenicami, aby vchodil svieži vzduch dnuka. Na vrcholci skaly čnie väža, v
         ktorej je umiestená laterna, aby svietila na ďaleko loďam, ktoré ináč ľahko by udrely do
         skaliska. Pod skaliskom je čln, pod plachticou, hojdá sa na vlnách. V oblokoch otvorených
         usmievavé tváre, najviac detí drobných a odrastených. Pod domom muzika, asi osem hudcov na
         trúbach a bubnoch.
   </p>
   <p>
    „Čo je to?“ pýtame sa kapitána.
   </p>
   <p>
    „Dnes je Petra-Pavla a strážnik je Peter. Prišli mu vyhrávať.“ A kapitán čosi rozkázal
         námorníkovi, ktorý sa šiplal (po) okolo skladu.
   </p>
   <p>
    Loď prešla popri majáku a námorník pri kormidle tri razy spustil a vytiahol zástavu. Na
         tento pozdrav — alebo teraz gratulaciu strážnikovi — odpovedali na istý spôsob zástavou,
         ktorá trepotala na dome.
   </p>
   <p>
    Všetci sme boli čudno dojatí. Táto osihotená rodina v mori preca hľa, nenie opustená. I
         v tom domku hrajú radosti i žalosti všetkymi barvami, ako i u nás, po mestách a po
         dedinách. A skutočne dosť je jedno skalisko aby i na ňom ujal sa život, pustil korene i
         rozrastal a zakvitol toľkými hlavami, usmiatymi a šťastnymi.
   </p>
   <p>
    Prešli sme popri Rovigna a náš parník sa zastavil v Prístave vzdor očakávaniu. Druhý
         kapitán vyšiel na breh v člne a ztratil sa v úzkych, kľukatých uličkách mesta. Ah, či musí
         byť hrozné! Vypeká sa na úbočí, nezastienené ani jedným stromom. Domy jeden nad druhým —
         sťa taniere v rame povešané. Stolný chrám vyčnieva do pol bokov nad tým drobizgom stavísk,
         ktoré sa snižujúc na breh, takrečeno sú omývané vlnami.
   </p>
   <p>
    O pol hodinu vratil sa kapitán, dakoľko cestovateľov vystúpilo na loď a my sme sa pohli,
         zanechajúc Rovigno za nami. Iba sme sa trochu obveselili, keď sme pozreli detský špitál,
         nové žlté stavby, v lesnatom údolí na brehu morskom.
   </p>
   <p>
    Obed sme odbavili veselo, „na rozlúčku“. Prišly zas butilie so šampaňským i zlataricou.
         Môj druh ostatok ponechal kapitanovi.
   </p>
   <p>
    „Budem to držať kým sa vy vrátite“ — sľuboval kapitán — „takže potom skončíme, čo nám
         ostalo.“ Bohužiaľ pri návrate netrafili sme na Bucephalo a bolo nám tak náhlo, že sme
         nemohli naň čakať.
   </p>
   <p>
    Boly zdravice, veselé i vážne, najviac žartovné. Skoro každá zadrela do slečny Katice —
         no ona to snášala pokorne, neoborila sa už na nikoho toľme, ako na mňa. Rubinelli sedel s
         rozpačitým úsmevom na tvári, nevediac ako sa držať voči týmto útokom spojeným. Možno mu
         bolo všetko ľahostajné: v dierke kabáta nachodí sa kytica ohnivých fijaliek a na ňadrách
         Katice ich nieto… Kedy, ako sa ta prestehovaly, to nevie nikto, a že sa presťahovaly, vedel
         som vtedy len ja… Ale som mlčal.
   </p>
   <p>
    Keď sa už ukázal Triest, tiež sa vypekajúci v úbočí na poľudňajšom slnci, priblížil som
         sa Katici.
   </p>
   <p>
    „Nuž ktovie, či sa kedy vidíme. Prichodí sa mi tešiť, že aspoň toľko som mohol byť vo
         vašej blizkosti. Skutočne, ako je to smutné na tomto svete!“
   </p>
   <p>
    „Pred chvíľou rozpustilí a teraz plný melancholie!“ zadivila sa ona.
   </p>
   <p>
    „(?)Ako by nie!“ odpovedám. „Keď sa mi nepodarilo ničoho nič uloviť — ani len na
         pamiatku.“
   </p>
   <p>
    „Čo na príklad?“
   </p>
   <p>
    „Ani len jeden kvietok z tých fijaliek, čo ste mali ráno na prsiach…“
   </p>
   <p>
    „Nemám ich“ — A Katica sa zapálila ako fakla.
   </p>
   <p>
    „Už ich nemáte. Vidím. No, žičím ich tomu, kto ich nosí na svojich prsiach. Prajem vám
         všetko dobré,“ doložil som významne a celkom úprimne.
   </p>
   <p>
    Katica neodpovedala. Stisla mi ruku a vytiahla z(o) kytice jednu fijalku. „Keď nemám
         ruže — tu fijalka za vašu — — mlčanlivosť…“
   </p>
   <p>
    Vložil som ju do notesa na pamiatku, túto smutnú rozpomienku jedinej cnosti, ktorá došla
         pochvaly u nej.
   </p>
   <p>
    Keď sme vystúpili na nábreží, rozsypali sme sa zrazu sťa keď cúdiš zbožie. Precúdili i
         nás financi a premiešali s druhými cestovateľmi v svojich kancellariach.
   </p>
   <p>
    Večerom sme počúvali koncert v Caffé „Specchi“ a popri našom stole prešla Katica s
         matkou a za nimi, Rubinelli v elegantnej náprsenke. Sadli za svoj stolík a pri tonoch hudby
         ustatá pani Pegvićka chutne driemala…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578846">
       </a>
       V Trieste I.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Parník pristal bezprostredne k brehu, vlastne k molu, pochodili most na ktorý z brehu
         vystúpil prvý zástupca financialnej vrchnosti, prijímajúci rapport od druhého kapitána. Keď
         vymenili akesi spisy — čo sa stalo v jednom okamžení, financ zasalutoval a sostúpil z
         mostu. Tu sa nahrnuli nosičia na loď, roztratiac sa, hneď ako vyšli po miestnosťach lode. O
         chviľu sa už vracali obťažení kuframi, škatuľami, svrchníkmi, a daždníkmi.
   </p>
   <p>
    Našej batožiny bolo dvanásť kusov. Boli sme dvaja mužskí a dve dámy: bolo tedy škatúl v
         hojnosti. Prečítali sme ich, a zanechali nosiča nad nimi „nech sa trápi, ako sme sa trápili
         i my“ — a sišli sme na molo. Len čo sme sa obzreli, prišiel k nám bratranec mojich
         spolucestovateľov, úradník finančnej prokuratury, od hlavy do päty v plátne bielom ako
         sňah, iba kordisko čo sa černie.
   </p>
   <p>
    „Poďme, poďme!“ náhli dámy, ani sa nepýtajúc „ako sa máte, ako ste cestovali.“ Zahvízdal
         medzi zubami, a či zasyčal ostro, i priklusal koník s drožkou pokorne akosi. Dámy vysadly
         so svojím sprievodcom a my ostali na molu ako siroty.
   </p>
   <p>
    „Aspoň ich nemáme na hlave!“ povzdychol si negalantno môj priateľ. „Ženská na ceste je
         také pohodlie, sťa kameň v čižme,“ dodal obľúbené staromládenecké aforisma. „Ja keď
         cestujem, najradšej cestujem s jedným spoločníkom…“
   </p>
   <p>
    „Môže byť ovšem i ženský.“
   </p>
   <p>
    „Ak je pekný.“
   </p>
   <p>
    Konečne sa zjavil i nosič s jednou dávkou (za) batožiny. Složil nám ju k nohám: vracia
         sa na loď. Môj súdruh spomina všetkých svätých, pozerajúc na tú hrbu škatúl.
   </p>
   <p>
    „Keď je mne dosť kufrík a svrchník — prečo druhý ťahá toľkú ťarchu! Oh, nech ma hrom
         ubije, ak sa ja ešte raz vyberiem so ženskymi. Len si pomyslite: nebolo by dosť, jedny šaty
         v ceste, jedny doma — a toto! Vari ideme na dvorný ples! Oh!“
   </p>
   <p>
    Tak to trvalo, kým koľvek nenaložil nosič všetko na fúrik, ktorým to odviezol na colný
         úrad. Tu sme museli otvoriť dakoľko kufrov, ačpráve ich financ veľmi neprehrebal, kým
         napísali veliké 8 na každý kus. Pri tomto cúdení ostala jedna kasnička na rešetu s dakoľko
         fľašami prošeka, sladkého vína. „I toto sa muselo vziať k vôli nim!“ hundre môj druh. „Ja
         prošeka nepijem!“
   </p>
   <p>
    „No nehnevajte sa,“ ja na to — „Boh nám pomôže preniesť i toto.“
   </p>
   <p>
    Priateľ sa ztratil v útrobách Zollamtu a ja čakám, čakám, čakám… Vyfajčil som celú
         cigarettu v afrikanskom úpeku a jeho niet a niet. Išiel za ním i ja — a našiel ho pri
         kasse, ako sa lakťami prebíja do predku. Konečne sa vymotal víťazoslávne s kvitanciou v
         ruke.
   </p>
   <p>
    „Uf, či som sa spotil!“ A ozaj cícerkom leje sa mu znoj z čela. „Musel som sa dobíjať,
         lebo by ešte hodinu čakal. No, poďme!“
   </p>
   <p>
    „A koľko ste platili?“
   </p>
   <p>
    „Dvanásť krajciarov. Pomyslite, pre dvanásť krajciarov!“
   </p>
   <p>
    „Eh, babka k babce!“ ja na to. „A štát potrebuje — neborák! No istá vec, že by sme
         nepísali dlhú lamentaciu do novín, keby nás takto posekýrovali dakde v Podvoločiske. Známo,
         že iba Rusi sú nemilosrdní na hranici.“
   </p>
   <p>
    „Eh, čo budete spomínať! Novinári sú galgani a pritom cigáni.“
   </p>
   <p>
    „Ďakujem v ich mene.“
   </p>
   <p>
    Môj druh totiž opovrhuje novinárskym stavom. Jemu privlasňuje všetko nešťastie, (celú)
         rozháranosť pomerov, zdivočilosť mravov v Trojjedinom kráľovstve. Preň sa museli utiahnuť
         vraj najlepší ľudia z politického dejišťa a prepustiť miesta podivným existenciam.
         „Nadávajú si, ako „fakini“ (hordári) — nenechajú na vás poctivej nitky. Naše nešťastie sú
         novinári. A inde novinári!“
   </p>
   <p>
    „To už hej — na príklad českí! Ti jeden druhého obkiadzajú kadidlom a myrrhou. Až dojíma
         k slzám ich tolerantnosť k protivnej mienke.“
   </p>
   <p>
    „Veď tak, my Slovania sme…“ on dokončil svoj výrok, ale mne ho je ťažko dokončiť.
   </p>
   <p>
    Boli sme radi, keď sme konečne mohli vsadnúť do omnibusa, kam naložili našu batožinu.
         Omnibus nás doviezol do „Hôtel Garni.“
   </p>
   <p>
    Leží na hlavnom ryngu tento hotelík, od neho jest v Trieste veľa väčších, pohodlnejších
         a i dražších. Ale majiteľka hôtelu „je dobrá, je známa“ a vždy v ňom sosadúva môj druh i
         celá rodina — nuž pre také dôvody vám Dalmatinec pôjde i do horúceho pekla.
   </p>
   <p>
    A skutočne sme ako v pekle. V izbách horúčosť až vlasy dvíha, od nikade vetríka, dusno —
         takže my sotva sme sa umyli, preobliekli do najtenších šiat sbehli sme dolu do portýrovej
         lože. Pravda sme sa ohlásili u dám. Našli sme ich v ľahučkých županoch, celkom domácky.
   </p>
   <p>
    „Á — vy máte pekne,“ chváli im líškavec môj priateľ, „vaša izba je veliká, vzdušná. Ale
         naša — uf! Ja by tu sedel vďačne bárs i celý deň; ale čože — robota! A kdeže budete
         večerať?“
   </p>
   <p>
    S napnutím sme očakávali osudné slovo.
   </p>
   <p>
    „My doma,“ rozhodla jedna zo sestár, rozumejúc čo jej brata pečie. „Máme výhľad na rýnok
         a večer bude muzika. Potom má prísť Kéke, treba ju čakať — a mašamodka, (sostrih) vziať
         mieru na šaty. Tak ostaneme doma na večeru.“
   </p>
   <p>
    „A my vybavíme, čo máme — na večeru pôjdeme kde nás zavedie Marketto (úradník od
         finančnej prokuratury) a po večeri sme v Caffé Specchi. Mohli by sme vás prísť ohlásiť —“
         doložil veľkodušne, „nech sa aspoň večerom ochladí izba.“
   </p>
   <p>
    „Uvidíme.“
   </p>
   <p>
    V loži sme sa zapísali do knihy cudzincov i prezreli, kto všetko sosadol tuna. Čítali
         sme dakoľko „-akis“, všetko ubehlíci z Krety i so ženami. Práve bolo sa počalo tam mútiť.
         Potom akýsi „-íček“ i-il“ — z Českej a Moravy, dakoľko ich bolo „-ić“, myslím dvaja a
         ostatok „-ich“ a „-co“ a „-ani“ a „-elli“. Moje „-ur“ sa tu vynímalo ako (biela vrana)
         ušatá sova vo večnom čvirikaní drobného vtáctva.
   </p>
   <p>
    „Poďme predovšetkým do kaviarne a potom čo Boh dá“ — navrhuje môj druh.
   </p>
   <p>
    Prísť do Triestu a neísť zaraz do kaviarne bolo by podivinstvo. „Café Specchi“ je
         priestranná, ale my sme sadli pod plachtu, do ktorej slnce pražilo. (Môže) Sedia tu druhí —
         môžeme i my. Napili sme sa ľadovej limonády, potom narancády, a konečne prehltli po porcii
         zmrzliny. Môhol nás žmíkať, lebo limonadou sme sa potili. Môj druh popil (te?) ešte malú
         fľašu „Giesshübler,“ lebo od tej sladkosti bolo mu akosi „fadno“ okolo srdca, a len potom
         začal sa junácky potiť. „To je zdravo na pľúce“ — potešil som ho rečima kostolníka, ktorý
         na kolede nielen zjedol sviečkovicu, čo pán farár už nevládali, ale i vypil všetku masť na
         dúštek, v ktorej tá sviečkovica bola plávala.
   </p>
   <p>
    Kaviareň z vonka i dnuka je plná. Najviac sú v nej starí pensisti a mladí šviháci v
         klobúkoch a la tanier, slamených, zubatých, s hrubými palicami a salonrok s dlhými
         okruhlymi šosami a la chvost. Zaháľajú tu celý deň, iba čo nakuknú do úradu alebo kontoáru.
         Vidno i pánov vo fezoch, čiernych ako cigáň, so židovským nosom: ale to sú nie židia. Pri
         nich dámy, najviac tučné v ťažkých hodbabných šatoch, alebo vlnených — a neroztopia sa.
         Taký luxus môžu si pravda dovoliť iba dámy z Egypta, ktoré sa prišli do Triestu „ochladiť“.
         Mladých medzi nimi niet. Vidíš tu i Grekov s krasnymi ženami, ba i Angličan prejde so
         slečnou chudorľavou, na ktorej nemáš čo nič druhého „vyzdvihnúť.“ A všetko to láme
         taliančinu, ako najlepšie môže, iba Angličan nehovorí nič, iba zaplatí a ja s mojím druhom
         horvatsky. (O k)
   </p>
   <p>
    O krátky čas mali sme okolo seba celú slovanskú koloniu. Redaktor J. sochár R. i
         spomenutý Marketto. I sklepník sa nám horvatsky prihovára. Ale moji Slovania hneď zabodli
         do taliančiny, i chýrečný R… najradšej taliansky „čavrlja“. Ja im na (truc) protiveň
         vytiahol som z kaviarne Egyetértés a kochal sa ako na mňa moji druhovia zazerajú.
   </p>
   <p>
    Ale i tak sme sa hneď pozdvihli. Pán Marketto sa podobral, že nám ukáže Triest: my traja
         sme sa odobrali od ostatných. Prešli sme námestím, kde sa pasú kŕdle holubov. Na rimsách a
         ozdobách municipia — palácu ktorý hľadí rovno na námestie — si vystavili hniezda: i myslím,
         obec ich chová, práve ako Benátky. I v tom chcú otcovia mesta dokázať, že sú „genuinní“
         Talian(y)i.
   </p>
   <p>
    Peši ísť nemožno pre horúčosť — „a bolo by hlúpo“ — rozkladá môj druh, veľký priateľ
         svätého pohodlia — „keď máš fiakre, drožky, omnibusy, tramvaje.“ A má pravdu. Kto konečne
         chodí celý rok peší, alebo sa prevrhá na múloch po cestách i necestách: ten má právo sa
         voziť, keď do mesta pride. I vysadli sme do tramvaje a Marketto nám vymenil kartu
         „al’Boschetto“. Tak nás (železnica) tramvaj polmestom previezla do lesíka. Mesto — ako
         mesto; domy, ako domy. Iba poloha, more, prístav s lesom stožiarov — to dáva zvláštny ráz
         mestu. V boskettu sme videli dakoľko varovkýň s deťmi, dakoľko ľudí v kaviarni pri káve a
         zmrzline, dakoľko dám s ohromnými klobúkmi, ovešanymi rastlinstvom, dakoľko ševkíň s
         napáleným fru-fru a vysokým účesom — no a švihákov s dlhymi šosami v širokých pantalonoch.
         Chládku neveľa, stromy mladé, trávniky (pogniavené) zdepčené, cestičky a cesty vymyté
         dažďom. Ale Dalmatínec i to obdivuje so srdcom vďakyplným. Konečne on volá lesom chrasť,
         kde nemá sa kde ani zajac schovať, takže mu chrbát na každý pád vyzerá z krovia.
   </p>
   <p>
    Z lesíka sme sa vrátili do mesta a vsadli do drožky. Drožka nás vyviezla tam hore pod
         zámok na žlto natretý, a druhou stranou spustila sa na námestie, kde nás pred municipiom
         vyklopila. Nuž, videli sme pol Triesta — ale to je všetko. Ulice a ulice, rovné i krivé,
         široké i tesné. Po takej námahe „treba dačo vziať,“ i vypili sme čiernu kávu. Našich
         priateľov sme našli za tým istým stolom, kde ostali, ba ani susedné stoly sa nevyprázdnili.
         „A teraz poďme na korso“ — komanduje náš sprievodca.
   </p>
   <p>
    Korso počína hneď od municipia i ťahá sa asi tak ďaleko ako v Prahe Priekopy a Hybernská
         ulica. Stretávame švihákov ktorí i tu zaháľajú, idúc z nohy na nohu — ševkine vyparádené
         (je sviatok) s dlhymi fru-fru, čudnovato napálenými. Ostatok sú ľudia sviatočne oblečení.
         Výklady sú zatvorené, miesto nich sa zabávame pohľadom na (zelené) zatvorené dvere a okná
         výkladov, ktoré celé korso akosi na modro barvia, lebo sú bez výnimky morskej barvy. Z
         korsa sme sa zvrátili na nábrežie. Nesmierna sila člnkov, malých plachtoviek, velikánskych
         korábov na plachty a tiež parníkov sa sem uchýlilo. Ale zato nebadať dáky veľký shon,
         trmu-vrmu. Všetko to akosi ide vymeraným tempom. Iba čo Chioggioti, ktorí doplavili sem z
         Italie na malých loďkách hrajú svoju obľúbenú: „cinque, sie, otto, due“ hádžuc pritom naraz
         prstyma, lenže nikdy nie koľko komandujú, ale toľko, koľko ich vystre komandant hry. Táto
         zábavka mnohoráz sa končí okrvavením hláv.
   </p>
   <p>
    Na molu je najživšie. Tu majú ševkine z celého mesta prechádzku. Budú medzi nimi snáď i
         všetky dievčatá nižších tried. Tu len vidíš divotvorne klobúky! A tie kvety, vlastne lesy
         po nich! Prach sa vznáša pod ich malymi nôžkami. Bez otázky sú daktoré až veľmi krásne, ale
         nevidíš na nich jednotného typu. Budú to dievčiny z celej okolice, ktoré došly do mesta za
         prácou a tu zaviazly a aklimatisovaly sa. Spoločná známka je, že každá vonia olejom
         olivovým. Po tej vôni môžeš ju poznať. Lebo olej tento nielen hrá prvú rolu v kuchyni, ale
         i pri toaletnom stolíku. Rozumie sa že dlažbu mola depčí veliká sila švihákov. Chceli by
         daktorí byť veľkomestskí, ale najviac vidno, že sú (?)omi.
   </p>
   <p>
    Na námestí medzitým sa započala muzika. O 7 hod. prišla vojenská banda. Na tú hodinu sme
         sa dostavili i my. (Medzi) Chlad prikryl celé námestie, takže Café Specchi sa mohla bez
         prekážky rozšíriť ďaleko na dlažbu. To isté vykonala i Café al’ municipio i druhé kavarne,
         ktoré sú na námestí. Obloky sa zaplnily hlavami, i naše dámy vyzerajú z obloka Hôtel Garni.
   </p>
   <p>
    Obsadili sme ten istý stolík, čo nám zachránili redaktor i sochár. Prišla zase čierna a
         medzi hudbou sme sa shovárali. Náš sprievodca každú chvíľu siahal k čiapke — i redaktor mal
         koho pozdravovať. Bárs na nepriateľskej pôde, preca má dosť priateľov a známych. Iba sochár
         sa veľa nestará o svet. Dakedy zanedbá i zaďakovať tým ktorí ho pozdravujú. Rozprával nám
         práve všakové príhody zo svojho života. Medziiným ako redaktora J. pozval na obed i dal mu
         svoju adresu na 2 po poľudní. Redaktor prišiel na byt R. ale nenašiel doma len paniu. (a ta
         nebol) Tá padla do rozpakov, až keď sa vysvetlilo, že R. neriekol panej ničoho, ba že
         redaktor prišiel miesto k sochárovi R. ku maliarovi toho istého mena.
   </p>
   <p>
    Z rozhovoru ma vyrušili povedomé zvuky. Ano, banda hrá našu lyptovskú:
   </p>
   <p>
    vravia ľudia, že som ja taký…
   </p>
   <p>
    „Čo to hrá táto banda?“ pýtam sa redaktora, pohodiac mu (pro) kartu na ktorej je
         program.
   </p>
   <p>
    „Millenárny marš,“ odpovedá redaktor. I ukazuje mi v programe tuším 5. bod. „Marcia“, od
         akéhosi Vilhara.
   </p>
   <p>
    Niet pochybnosti, naša lyptovská, iba že v maršovom tempe. Ostatok marša bol výrobok
         samého komponistu, alebo odinadiaľ požičaný motív. I marš sa pekne skončil našou národňou
         piesňou.
   </p>
   <p>
    Oh Bože, čo všetko taký Čech nevie skomponovať!
   </p>
   <p>
    Po koncerte sme odišli na tramvaj a tramvajou nás zaviedol náš sprievodca do
         Giardinetta. Giardinetto je letnia zahradná reštauracia trochu s nemeckým náterom. Jedol
         som „vepřovou se zelím“ dľa starého obyčaja, čo vyzvalo veliky obdiv u mojich súdruhov.
   </p>
   <p>
    „V prostried leta jesť bravčovinu — kto to slýchal“ — smeje sa mi môj druh. V Dalmacii
         pravda len keď je „najtuhšia“ zima, príde „brižola“ na stôl. „Len aby vám nezaškodilo!“
   </p>
   <p>
    „Oj keď mi neurobila nič limonada, narancada, zmrzlina, čierna a zase zmrzlina a čierna
         — ja som istý…“
   </p>
   <p>
    „Bože daj!“ želá mi druh.
   </p>
   <p>
    Ešte väčšmi sa zadivil, keď mi postavili pol litrovú dbanku s plzenským. Mne samému bolo
         akosi čudne: toľko rokov, čo som pollitrovky nemal pred sebou. Potiahol som dľa pražského
         mravu, otrúc dno o obrus a dlaňou zas kraje pohára. Bez otázky pivo je dobré, možno že z
         Plzne i prišlo, ale už by sa nechcel zakliať, či z mešťanského pivovára, bárs na stene
         restaurantu stojí na plakáte dobre známa vignetta B. B.
   </p>
   <p>
    Nuž cítili sme sa tu celkom dobre. Z pavillonka znie akási tiež „mešťanská“ kapella,
         ktorá musí pozerať do nôt. Kontráš tiež pokulháva za primášom a basista hľadí ponad
         okuliare po stoloch, kde sa toľko pohárov roznáša. Všetko okolnosti, ktoré mi živo
         pripomínali nášho P…sa, i veselú kompaniu, ktorá vzdor t. zv. „gonzertům“ tam vydržala do
         polnoci. I táto kapella nesmierne sa ponáša na [tu od/P… sovskú, iba že tu nenie obyčaj za
         každým druhým kusom obchodiť s tanierom a povedať hosťom, ktorí sa pomýlia vhodiť
         polkrajciara: „To bude na cukrle“) Milostpane nechaj’ si to. To neni ani na cukrle;“ potom
         že tu horí viac svetál nad hlavami muzikantov, kdežto u P… sů horela jediná lampa, s
         pľachovým príklopom, aby sa svetlosť netratila vo všehomíre, napájaná plynom (od) cez dlhú
         kaučukovú rúru: takže veselí hostia neraz sa prikradli — keď už uši začaly špieť — a stisli
         rúru, následkom čoho „civilní kapella pana Kropáčka“ zostala vo tme a musela pretrhnúť
         umeleckú produkciu.
   </p>
   <p>
    Ostatne ani náš ostrov nenie cele bezvýznamný. Za susedným stolom sedí pán — ić so
         synom, nevestou a dcerou. Táto vzbudila pri všetkých stoloch živý záujem, ba zjavný obdiv
         svojou krásou, akých i v Trieste nenie mnoho. Kto vie, či „pápe“ na triestskom „tržišti
         života“ neurobí popri odpredaji lanského vína ešte druhý „gšeft“, následkom ktorho bude
         treba pozvať do M… aspon jednu šičku, aby ušila výbavu.
   </p>
   <p>
    „No vidíte, musíš ísť do Triestu, aby si sa naučil vážiť znamenitosti našho ostrova,“
         riekol som mojmu druhovi, ukazujúc slečnu.
   </p>
   <p>
    „Veru, pekná! A keby ste boli videli jej sestru! Vôbec boly tri sestry, všetko pekné. A
         synovia — vidíte. Netreba vám rozprávať.“
   </p>
   <p>
    Skutočne brat sa neponášal ani zďaleka na sestru.
   </p>
   <p>
    „To je i slušné — nech sa nehovorí naprázdno: „pekné pohlavie,“ ale nech je to i
         odôvodnené…“
   </p>
   <p>
    Okolo jedenástej sme sa spustili zo Džardinetta na námestie. Všetky kaviarne sú obsadené
         a po uliciach šumí veselý život. Popri reštaurantoch a kaviarňach, kde sme prešli, čuješ
         krik, vresk. Kde tu muziku, ba i dupot. Bez otázky Triesťania (je) sú národ veselý:
         veselosť tak sa zdá, cez deň drieme a na súmraku sa prebudí a slávi triumfy do svitania. Po
         uliciach šumí prúd sviatočného obecenstva, vidno bez cieľa, a či za zábavou a husto
         prebehujú drožky, tiež o mnoho rychlejšie než vo dne. Zvláštnosť je, že fiakra tu vôbec
         nevidíš, všetko po drožkách. No sú dosť priestranné, štyria pohodlne sa zmestia do nich.
         Ale kto vie, čo je to? Večerom vidíš v nich samé dámy vo svetlých, najviac žltých šatoch s
         tymi zvláštnymi klobúkami. Len kde tu začernie sa medzi nimi salonny kabát sprievodcu.
   </p>
   <p>
    Tak sme v kaviarni vysedeli do po polnoci. Sišla sa tu celá kolonia horvatská, ba za
         nami prihrnul sa i pán — ić so synom i dámami. Tu už sa nedalo ináč: dali sme sa do
         známosti, ako ostrovani — i zabávali sa dobre, kým mladý pán — ić i s mladou ženou, alebo
         sedeli tíško jeden pri druhom, alebo si tu i tu šepli nežné slovo. Nuž hľa — svadobná quasi
         cesta — a: „každý musí prejsť týmto ohňom“ — vraví môj priateľ — „lenže jeden prejde za
         slobodna a druhý keď sa ožení. Na každý pád lepšie, kto si to odbaví, kým je mladý — lebo
         starý kotál ľahko pukne, keď sa (podloží podeň) tuh(ý oheň)o rozpáli.“ Toto podobenstvo,
         ako vinár, čerpal z pálenia rakije.
   </p>
   <p>
    Bol veru najvyšší čas rozlúčiť sa s — ićovci, lebo čierne oči slečny Zorky počaly už
         rozpalovať viacej takých starých kotlov. I cestou do hotelu sme hovorili o nej. No keď sme
         vošli do izby jedným razom sa nám „vyparila z hlavy“. Pootvárali sme obloky, ovievali sa
         vejarmi, no všetko darmo: plachta odrazu zostala že ju môhol žmíkať. Utiahol som sa pod
         postel, okrútený v plachte i konečne zaspal, sam neviem ako. Môj druh na druhej posteli
         celú vraj noc počúval zavistive moje chrapkanie. „Vy spíte ako syseľ“ — vytýkal mi ráno,
         keď som mu zavynšoval dobré ráno — „z vás nikda nemôže byť človek ženialny. Vy máte všetky
         vlohy byť flegmatickým šosiakom, ktorý umre pekne v posteli, v kruhu četnej rodiny.“
   </p>
   <p>
    „Ej a kto vie, či sa mi natura neprehodí. Každých sedem rokov vraj premieňame kožu.“
   </p>
   <p>
    Umyl som sa, ako chytro len môhol v studenej vode, t. j. vo vode čerstvo natočenej. To
         ma trochu schladilo. Sbehol som dolu na námestie a vyšiel na nábrežie, v nadeji že tam
         pofukuje preca len dáky vetrík. Ale tam je všetko ticho. Veliké parníky pre oceany
         vystavené, oddychujú v prístave po dlhej ceste. (Dobre) Parníky pre plavbu pobrežím Istrie
         a Dalmacije sú tiež tiché, len kde tu prejde námornik alebo „kamarier“ v bielom raňnom
         kabátku. Z druhej strany mola je už celkom veselo a živo. Skladajú a vykladajú z člnov a
         plachtoviek: dosky, tehly, šalát, kapustu. Majestátny koráb o troch sťažňoch a celým
         sistémom plachát a plachtičiek (teraz pravda ovisnutých) je sice tichý, ale okolo neho je
         život na člnkoch a na preloženom moste. A práve taký koráb približuje sa lenivo zo širokého
         mora. Plachty sa mierne nadúvajú. Ako to ozaj ináč vyzerá takáto ozruta nedvižná, s tou
         stenou rozvešaných plachát! Najväčší parník proti nemu sa tratí, vyzerajúc ako pes keď sa
         oboruje na medveďa. Café Tomaso, kde sa námorníci schádzavajú — je plná. Námorníci sú národ
         ktorý zavčasu líha a zavčasu vstáva i zavčasu raňajkuje. Ich zásada je: kto zavčasu vstáva
         a zavčasu sa žení, nikda neobanuje.
   </p>
   <p>
    Môjho druha našiel som už v kaviarni i pána — ića starého, mladí ešte spia. Ináč
         kaviareň je prázdna. Až teraz riaďa po včerajšej a nočnej návšteve dnuka. My sme zasadli
         vonku. Môj druh popil kávu i zapálil cigarettu: môže sa s nim tedy hovoriť.
   </p>
   <p>
    „Vidno, že sme vidiečania“ — riekol som pánom — „nikoho nevidíš, iba nás.“
   </p>
   <p>
    „Zato sme zdravší,“ vraví pán -ić.
   </p>
   <p>
    („Ba sa divím, ako ten svet tuna“)
   </p>
   <p>
    Keď sme odchodili z kaviarne mesto sa len počalo zo sna prebúdzať. Krdle ševkýň idú
         ulicami do svojich (offi) dielní, pokračovať v práci do najbližšej nedele. I dnes majú účes
         zariadený príkladne len klobúka niet: takže dlhé frufru všakovak povykrúcané a popriliepané
         len ešte väčšmi bije do očí. Subjekti otvárajú na obchodoch dvere a okenice s velikým
         hrmotom ani čoby sa rúcal dom, zívajúc ospalo. Kde tu úradník mihne po námestí a pred
         úradnymi hodinami ide sa potúžiť do najbližšej kaviarne.
   </p>
   <p>
    V loži portýrovej nám zdelili, že dámy vstaly. Vyšli sme hore do dusného korridoru a
         zaklepali nesmelo na dvere. Dámy už dávno vstaly. Sú celkom spokojné. Bola včera večer Kéke
         do deviatej, dnes o desiatej má prísť a povodiť ich po obchodoch. I mašamodka vzala mieru.
         Len sa ešte nerozhodly, ktorá má byť barva na látke a potom vybrať látku celkom ľahkú a či
         ťažšiu.
   </p>
   <p>
    „Keď hovoria, že tam ďalej je zima i v prostred leta, nikdy nevieš, ako sa zariadiť“ —
         žalovaly sa.
   </p>
   <p>
    „A my sme chceli pred poľudním ísť na Miramare“ — ľutoval môj priateľ — „takto nemôžeme,
         keď vy máte prácu.“
   </p>
   <p>
    „Vy choďte bez nás. Bez toho nám vy v ničom nemôžete pomôcť“.
   </p>
   <p>
    „To je pravda. Vo vyberaní ženských šiat ja som idiot. A potom máte Kéke: ona všetko zná
         a je skúsená…“
   </p>
   <p>
    „Tedy len choďte“ — lúčily sa s nami súcitne, ako s ľuďmi, ktorí mrháme drahý čas
         pletkami — „Choďte a pozdravujte Miramare i od nás.“
   </p>
   <p>
    Pozreli sme jeden na druhhého s utajeným smiechom. Dolu schodmi sme leteli ako chlapci,
         keď učiteľ oznámi, že dnes nebude škola.
   </p>
   <p>
    „So ženskymi treba pokračovať taktične“ — naúčal ma priateľ, keď sme prechodili
         námestím. „Taktične, môj priateľu: to je prvá vec. Ona sa zahľadí na prvú vec, čo pred oči
         príde, ako kura na zrno — a už zobe. Čo je ďalej, okolo nej — to nevidí. Len ju pre Boha,
         nevyrušuj. Nech si ona ide za svojim zrnom. Bude ťa chváliť, že si dobrý, galantný: a ty
         máš pokoj. Ó, ženská má svoju zvláštnu filozofiu, a tú sa treba naučiť.“
   </p>
   <p>
    Prešli sme korsom. Obchody sú pootvárané, výklady vyriadené, usporiadané. Vidno že je to
         obchod vo velikom: rozsiahle zadnie miestnosti a sklady o tom svedčia. Ale nevidíš toho
         výberu a tej elegancie, ako po iných mestách. O vkuse ťažko i hovoriť — treba by sa bolo
         najprv privyknúť na talianske jemnosti a potom súdiť.
   </p>
   <p>
    Náš sprievodca Marketto prišiel nám oznámiť, že nás nemôže odprevadiť do Miramare. Bolo
         nám veľmi ľúto — no museli sme sa uspokojiť, že povinnosť je prvá vec. Vstúpili sme do
         prvej drožky a odišli sami.
   </p>
   <p>
    Cesta trvá dobrej polhodiny na brehu morskom. More bije mohutnymi vlnami o skaliská:
         dnes je tiché ako jahňa. Po ňom je roztratený kŕdeľ nevelikých bariek plachtoviek, ktoré
         všetky alebo idú do Triesta, alebo z Triesta. Tu i tu vidíš i parník ako húsenica sa vlečie
         na obzore. Z komína sa derie dym v riedkych obláčkoch a rozplýva v čistom vzduchu bez
         stopy. Cesta vedie popod četné domce, ozdobne vystavené: daktorý práve robí dojem koketnej
         villy. Iba že okrem mora a morského vzduchu jest tu málo čo. Krovia čestminy, kde tu šedý
         strom olivový alebo rozkonárený fík. Vinice a vinice svojou tuhou zeleňou ostro sa (odra)
         odrážajú od bielej skaly.
   </p>
   <p>
    Zrazu cesta zahne okolo skál a pred očima rozvinie sa obraz nádherného lesa. Stromovie
         najrozdielnejšieho druhu je tu pomiešané, pýšiac sa bujnou zeleňou rozličného odtieňku.
         Brána je otvorená do korán i my cestou vysypanou (najdr) drobným pieskom ubierame sa do
         hlbiny parku. Mohutné bory hudú nad nami svoju večnú symfoniu, bárs na okolo je tišina a
         nezaveje najmenší vetrík. Duby svatojanské stromy, vrby i brezy ba i naše jedličie: všetko
         je to tu pomiešané, alebo gruppami sadené. Jesú i bujné trávniky i nízke krovia, vysadené
         pod stromami alebo okolo chodníkov a ciest. Výhľady skvelé na more i na kaštiel, lavičky a
         filagorie…
   </p>
   <p>
    Vzdor horúčave tam von, nás tu objal blahodárny chlad. Prsia sa rozširujú rozkošou a
         duša je prístupná lepším citom. (Darmo je) „V takomto raji“ — vraví môj druh — „i my by sme
         sa stali lepšími. Či nie?“
   </p>
   <p>
    „Aspon do tých čias, kým by nesovšednel.“
   </p>
   <p>
    Spustili sme sa na voľný priestor pred zámkom. Našli sme tam starého komorníka, ktorý sa
         zadivil, keď z parku vyhupli dvaja neznámi. Nemohli sme mu vybrať na tvári: či sa hnevá či
         nie, že sme bez jeho vedomia túlali sa po parku. Jeho tvár oholená, so šedivymi
         „bakenbartami“ už o chviľu prijala chladný, štátnický výraz. I oči pozeraly na nás chladne,
         ľahostajne. Môj druh ho požiadal, či by nám nechcel ukázať zámok.
   </p>
   <p>
    „Ráčte vstúpiť“ — uklonil sa nám zdvorile a keď sme vchodili do dverí, doložil: „Prosím,
         dobre si očistite obuv!“ Hovoril to celkom monotónn(é)e, ako naučenú formulu, ktorú
         opakoval toľko tisíc ráz.
   </p>
   <p>
    Vodil nás z dvorany do dvorany, upozorňujúc na zvláštnosti tlumeným hlasom. Zdalo sa mi,
         že ani nehýbe ústami, snaď od strachu, že sotrie s tváre ten chladný ľahostajný výraz. I
         popri ktorejkoľvek zriedkavosti prejde ľahostajne. Preňho už tuna zvláštnosti niet. Čaká
         trpelive, poodstúpiac stranou, kým vy obdivujete dačo, keď sa pohnete vy, zas vystúpi do
         popredia a vodí vás. Keď vám ukazuje obrazy na ktorých je jeho bývalý nešťastný pán: akoby
         sa mu chvel tlumený hlas (zažitymi) bolestnymi uspomienkami. Na otázku, či slúžil za
         nebohého arcikniežaťa Maximiliana odpovie úsečne „ano“. Keď sa ho spýtate nejakú
         intimnejšiu podrobnosť, usmeje sa zdvorile a odzbrojí razom vašu zvedavosť.
   </p>
   <p>
    „No — či sa vyplatilo sem prísť?“ pýta sa môj druh, keď sme boli na slobodnom vzduchu.
   </p>
   <p>
    „To je otázka!“ rozhorčil som sa. „Zaslúži prísť k vôli zámku i k vôli tomu, kto vodí po
         ňom.“
   </p>
   <p>
    „Veru — zvláštny original!“
   </p>
   <p>
    „Nie original“ — nadmietol som ja. „To je kopia. Možno original by bol v dôvernom
         kružku, pri pohárikoch. Tu je on vydarená kopia.“
   </p>
   <p>
    K obedu sme sa vrátili do mesta.
   </p>
   <p>
    „Či budeme obedovať po našsky?“ pýta sa ma môj druh.
   </p>
   <p>
    „Dobre“, pristal som ja „Bez toho už nikde nenajdete ,našskej kuchyne‘.“
   </p>
   <p>
    Odišli sme i zo Zanettom, ktorý nás čakal v kaviarni „alla antica Bonavia“. To sú
         miestnosti, (kde) ktoré by v Prahe robili hostincu velikú reklamu. Pivnica, magazin a či
         stajne tu stály, kým nespravili z toho hostinec. Ináč ho zreštaurovali, po stenách, povale,
         ba i drevených priehradách sú malby, ale v štyle internacionalnom. V lete je to dobré, že
         je tu chládok. „Po našsky“ sa tu je: dalmatinsky totiž. Dostaneš polievku, vlastne rizkašu
         so zeleným hráškom varenú na polievke, takže v tom lyžica stojí hore koncom. Po tejto
         „manistre“ dajú ti mäsa velikú porciu, už či vareného alebo pečeného. Na sladkosti nedržia,
         múčnikov tiež nerobia. Dostaneš ovocie veľmi dobré syr dobrý, a čerstvé ryby. Ja som zjedol
         celú škužu, ktorú mi (upe) usmažili a bola cele čerstvá. Snaď pred (tro) štyrmi hodinami
         ešte plávala v mori. Vino istrianske je obstojné, pivo nanič, sodovka ako ľad,
         Giesshüblerka tiež a pri tom drahá. Dostaneš i zeleniny na dalmatský spôsob varenej: fizola
         a hrášok zelený v strukoch na oleji, šalát vo veľkých dávkach, iba „blitvy a kupusa“
         bohužiaľ tu niet. Hostia sú najviac Dalmatinci a poneváč mornári sú najviac z Dalmacie, tu
         najdeš mnoho pomorských kapitánov. Po parádnych obedoch na lodi, uchylia sa sem zajesť si
         „po svojsky“ zelenej fazule alebo šalátu s olejom. „Ja sa po každej dlhšej ceste tuna
         kurujem“ — sveril sa nám jeden kapitán — „lebo bez trávy ja nemôžem žiť.“
   </p>
   <p>
    Po takom „našskom“ obede ja som musel rovnou cestou ísť do hotelu, zakrutiť sa do
         plachty a ľahnúť pod postel. Bola horúčava síce, môj druh ťažko odfukuje na posteli a
         prehadzuje sa — ale ja som zaspal ako zarezaný. Bolo pol štvrtej keď som sa prebudil,
         spotený do poslednej nitky. Chytro som sa umyl, obliekol a odišiel. Môj druh chrápe ani
         „kralevič Marko“, tiež pod postelou. (A) A už sme sa nepohli z kaviarne až do (siedmej) pol
         osmej. Omnibus zatiahol pred hotel, batožinu nám vyložili a my odišli na nádražie. Ešte sme
         sa tu spotili, kým sa pohol vlak, lebo perron je pod sklom. Ba i trpelivé dámy počaly
         šomrať na velikú horúčavu a odhadzovať cestovné plášte. Vlak zahvízdal a my sa ubierali
         stráňou (za) svojou cestou.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579995">
       </a>
       V Trieste II.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Náš parník pristal konečne, ani nemanevrujúc mnoho rovno k brehu, vystavenému z
         mohutných kvadrov. Prehodili most s nižnej paluby na nábrežie — no nikto z pasažierov
         nestupil naň. Medzi operadlá železné mosta rozkročil sa druhý kapitán s písmami v ruke a
         oddáva rapport finančnému úradníkovi, ktorý nás už na nábreží bol očakával a teraz prišiel
         na most. Vymenili spisy akési, zasalutovali a každý pošiel svojou stranou. Kapitán na ľoď,
         financ do svojho bureau. A ešte sme nevystúpili. Sotva sa uvolnil most, vhrnuli sa ním
         nosičia na loď a rozlezli sa v jej útrobách, s talianskym hrmotom a krikom ponúkajúc svoje
         služby. O chviľu ich bolo vidno zjavovať sa na palubu s kuframi, škatuľami, svrchníkmi,
         dáždnikami a to pod pazuchou, na pleci, na hlave a kto vie ešte kde.
   </p>
   <p>
    Odčítali sme nosičovi našu batožinu (na kusy): bolo jej hodne, tuším dvanásť kusov. Boli
         sme štyria — dve dámy a dvaja mužskí: nie div, že prevládaly medzi batožinou škatule
         najrozdieľnejšej fazony. Zanechali sme nosiča nad tou spustou „nech sa trápi ako sme sa i
         my trápili“ — a sišli sme na molo i s dámami. Zastali sme bez rady, hľadiac jeden na
         druhého, čo teraz? V tom pribehol úradník pomorského kapitanátu, od hlavy do päty v bielej
         plátenej uniforme, čerstvo vyžehlenej, iba čiapka čo sa černie a kordisko. Moji vykríkli
         živo, keď ho zazreli i svítali sa s ním srdečne. Je to ich bratranec, pán Zanetto,
         zamestknaný na teraz v Trieste. I ja som sa s ním svítal, mal som príležitosť videť ho i
         predtým dakoľkoráz, keď prišiel domov na urlaub.
   </p>
   <p>
    „My poďme, čo budeme tu stáť“ — náhli dámy, ani sa nepýtajúc: ako sa máte, ako ste
         cestovali? Zahvízdal ostro medzi zubami — i čo chvíľa priklusal tučný koník zapriahnutý v
         čistej drožke. Dámy vysadly so svojím sprievodcom a my ostali sami.
   </p>
   <p>
    „Aspon ich nemáme na hlave,“ poznamenal druh uprimne, nemohúc sa nikdy vžiť do
         galantnosti proti ženám. „Ženská na ceste tak zavadzia, ako kameň v čižme.“ Toto je jeho
         obľúbená výpoveď, na ktorú tuho drží. „Ja keď cestujem, cestujem najradšej keď mám
         spoločníka jednoho — ale nie ženskú.“
   </p>
   <p>
    „To sú zásady hrozne meravé a krehké. Ľahko sa lámu…“
   </p>
   <p>
    „Nuž?“
   </p>
   <p>
    „A ak je ženská náhodou mladá a pekná?“
   </p>
   <p>
    „Hm — v tom páde ovšem pripúšťam…“
   </p>
   <p>
    Medzitým nosič teperí batožinu na vozík. Bola jej celá kopa.
   </p>
   <p>
    „Tak vidíte. Mne je dosť kufrík a svrchník: a druhý vláči celé koše a škatule, keď
         vytiahne nohu z domu. Či by nebolo dosť dvoje šiat? A toto — garderoba!“
   </p>
   <p>
    Nosič i s fúrikom musel ísť na colnicu. Bolo treba otvoriť dakoľko kufrov, podozrivých z
         kontrabandu. Pri tejto prehliadke ostala jediná truhlička na rešetu s dakoľko fľašami
         desertného vína. Zasmial som sa môjmu druhovi, keď zvolal: „Hľa, so ženskými cestovať! Keby
         nie ony, nevozili by sme prošeka. Ja ho nepijem. A skutočne má pravdu — majiteľ výtečnej
         pivnice a nepije.“
   </p>
   <p>
    „No nehnevajte sa. Už akosi len prenesieme i toto.“
   </p>
   <p>
    Bolo treba ísť do úradu. Ja vonku čakám, čakám… Horúčava ani v peci ohnivej. Chládok —
         nechládok, všade ťa oblieva znoj. Vyfajčil som celú cigarettu a to kontrabandu ako na
         posmech financom, pod jemným ich nosom. Môjho priateľa niet a niet. Vošiel som za ním i ja.
         Stojí pri kasse, vlastne prebíja sa lakťami k oblôčku. Konečne sa vymotal zo stisku, držiac
         víťazoslávne kvitanciu v ruke.
   </p>
   <p>
    „Uf, či som sa spotil!“ Znoj sa mu skutočne cícerkom leje zpod klobúka dolu tvárou. „A
         ako som sa musel dobíjať!“
   </p>
   <p>
    „A koľko ste platili?“
   </p>
   <p>
    „Dvanásť krajciarov…“
   </p>
   <p>
    Hruď sa mi vypäla hrdosťou. Hľa — že len v Podvoločiske vedia preháňať! Čo-len sami Rusi
         všetko? Nie, i naša monarchia vie hájiť svoje interessy. A to je dvanásť krajciarov! A čo
         by bolo, keby tak dvanásť stovák! Človek by si musel objednať obed i večeru na colnicu.
   </p>
   <p>
    Vyložili sme batožinu na omnibus, ktorý nás z hotelu čakal a vsadli. Až teraz nám padol
         kameň zo srdca, že sme slobodní.
   </p>
   <p>
    Náš hotel leží na hlavnom námestí oproti municípiu. Je z najmenších, i nenie tak
         elegantný. No môj druh, i jeho otec i celá rodina sosadúvajú v ňom: nehodno opúšťať isté za
         neisté. Konečne hotel ani nerozhoduje toľme.
   </p>
   <p>
    Keď sme vošli do izby, zdalo sa nám, že sme v pekle. Horúčosť až vlasy dvíha. Dusno —
         odnikadiaľ vetríka. Umyli sme sa čím skorej, obliekli najľahšie šaty a leteli dolu schodmi
         ako diví do chladnej portýrovej lože.
   </p>
   <p>
    „A čo dámy?“ napomenul som ja.
   </p>
   <p>
    „Pravda! Treba ich ohlásiť.“
   </p>
   <p>
    Zase sme vyšli na druhé poschodie. Dámy sme našli celkom „po domácky“. Tiež odložily, čo
         mohly.
   </p>
   <p>
    „Á — u vás je pekne!“ zvolal môj druh — diplomat. „I veliká izba i chládok. A naša —
         zavaruj Bože! Ja by sa odtiaľto nepohol celý deň. Ale v našej sedeť hodinu — nemôžeš.
         Zadusíš sa. A kdeže budete večerať?“
   </p>
   <p>
    Očakávali sme — môžem povedať — s istým napnutím ich odpoveď.
   </p>
   <p>
    „My doma“ — rozhodla jedna zo sestár. I usmiala sa jemne. Snaď niečo tušila… „Výhľad
         máme na rýnok a večer bude muzika. Potom má prísť Kéke - musíme ju čakať — i mašamódka
         vziať mieru… Nám najlepšie ostať doma.“
   </p>
   <p>
    „A my pôjdeme vybaviť čo máme“ — rozkladá priateľ. „Na večeru nás ohlási Zanetto, po
         večeri snáď pôjdeme do kaviarne. Ak by ste chceli do kaviarne, môžeme vás prísť ohlásiť.
         Ochladí sa aspon izba.“
   </p>
   <p>
    „Uvidíme.“
   </p>
   <p>
    „Ženská je tvor silný, možno povedať hrdinský“ — vykladá mi priateľ idúcky dolu schodmi.
         „Za mašamodku, za šaty dá sa ti upražiť na ražni. Či ste zbadali, aká je u nich horúčosť?“
   </p>
   <p>
    „A vy ste chválili, že vraj chládok!“
   </p>
   <p>
    „Netreba im chuť odberať. Teraz naozaj budú sa nazdávať, že je chládok.“
   </p>
   <p>
    V loži sme sa zapísali do knihy cudzincov. I prezreli, to sa rozumie, či nemáme koho
         známeho. Všetko neznáme mená. Dakoľko ich končí na „-akis“ — ubehlíci z Kréty, daktorí s
         rodinami. Akýsi „-íček“ a „-zil“ tedy bratři najbližší, jeden bol „-ić“, a ostatok všetko
         „-ich“, „-eo“, „-elli“ a „-ani.“ Moje nešťastné „-ur“ sa tu vynímalo tak podivne a cudzo,
         ako ušatá sova keď okolo nej čviriká drobné vtáctvo.
   </p>
   <p>
    „Poďme predovšetkým do kaviarne a potom čo Boh dá i sreća junačka“ — navrhuje priateľ.
   </p>
   <p>
    Prísť do Triestu a prvú cestu nespraviť do kaviarne bolo by — mierne rečeno —
         podivínstvo. Kaviareň Specchi je priestranná, vzdušná, veľmi elegantná — no my sme sadli
         pod plachtu. Do nej síce praží slnce ukrutne, ale zato je preci len snesiteľnejšie, než
         dnuka na zamatových sedadlách. A potom každý sadá tu a dnu je temer prázdno. Dali sme si
         limonádu, potom narancadu — to sa rozumie, kus ľadu dnuka. Prehltli sme po porcii zmrzliny:
         všetko, aby sme sa ochladili. Ale horky! I takto sme sa potili, lenže limonádou. Priateľ
         chcel sa dokonale ochladiť — vypil malú fľašu Giesshübler, tiež od ľadu. Pravda až teraz
         začal sa opravdove potiť.
   </p>
   <p>
    „Keby bol vedel, nebol by ju pil!“ žaluje sa mi.
   </p>
   <p>
    „Ah nie, to je zdravo na pľúce“ — potešil som ho klasickou výpoveďou kostolníka, ktorý
         na kolede zjedol nielen sviečkovicu, ktorú pán farár sotva načali, ale i vypil na dúštek
         všetku masť, v ktorej tá sviečkovica bola plávala.
   </p>
   <p>
    Kaviareň zvonku je plná. Najviac vidno starých pensistov, ktorí tu nebodaj trávia celý
         deň, potom švihákov v slamených klobúkoch a la tanier, zubatých ako pila, s hrubymi drúkami
         v rukách a v salonrokoch o dlhých, zaokrúhlených šosoch a la chvost. Títo sa najviac
         premávajú a menej vysedávajú. Možno odbehnú na chvíľu nakuknúť do úradu, alebo kontoáru a
         vracajú sa zaraz „kde ich srdce nesie“ — t. j. pod plachtu. Jesto dakoľko hostí vo fezoch.
         Sú čierni ako cigáni a s nosom zakríveným skoro po židovsky. Pri nich dámy, najviac
         neforemne tučné, v ťažkých hodvabnych šatoch, ba i vlnených! A neroztopia sa! Vidno iba to,
         že driek nesťahujú ani najmenej: pod šatmi bude úplná sloboda a volnosť, bez tyrannie
         korseta. To sú panstvá z Egypta, Alexandrie i Kaira. Prišly sa do Triestu — ochladiť… Vidíš
         i Grekov s ich počernymi dámami, štíhlymi, švarnymi. Prejde i nadutý Angličan s chudorľavou
         dámou, na ktorej skutočne nieto z čoho vypozorovať, že je to naozaj ženská. A celá táto
         spoločnosť, miešaná, z celého sveta nasmetaná, láme taliančinu ako len môže. Angličan
         pravda vôbec nehovorí, len platí dľa lístku, bez krajciara diškrecie.
   </p>
   <p>
    Okolo našho stola vytvorila sa slovanská kolonia. Prišiel istý redaktor, potom známy
         sochár i zamiešal sa v svojej skvelej uniforme medzi Slovanov i náš pán Zanetto. Konečne i
         sklepník sa nám prihovoril slovinsky. No slovanský náter netrval dlho. Sochár i Zanetto
         zapadli do svojej taliančiny — za nimi podľahli i ostatní. Ja, ako pravý Slovan vytiahol
         som kdesi z kúta Egyetértés a držal ho redaktorovi pod nosom. Odsadol odo mňa, že vraj „tam
         ťahá“.
   </p>
   <p>
    Ostatne sme sa skoro rozišli. Slnce zapadalo, po uliciach, ba i námestí pretiahli sa
         dlhé tône. Pán Zanetto sa podobral, že nás povodí po meste. Prešli sme námestím, pomedzi
         kŕdle holubov popásajúcich sa krotko. Na ozdobách municipia si vystavily hniezda a žijú
         družno pripomínajúc Benátky. Snáď i v tom vidí Triest svoj čisto taliansky charakter.
   </p>
   <p>
    Peší nemožno chodiť, vzdor tomu, že slnce zapadlo. „Bolo by i hlúpo“ — rozkladá môj
         druh, veľký priateľ svätej pohodlnosti — „keď máš drožky omnibusy, tramwaye.“ Konečne kto
         celý rok pechúri, alebo sa túla na muliciach po naších „cestách“: ten má i právo, aby
         využil komforty ktoré podáva Europa, keď raz za rok sa do nej zatúla. Vysadli sme do
         tramvaje a zaviezli sa do „Boschetta“. Cestou sme videli pol mesta, kým sme došli do
         lesíka. Konečne mesto jedno podobné druhému: domy všade jednaké. Ale poloha, nadovšetko
         voľné more a rozsiahly prístav s lesom stožiarov — to dáva mestu zvláštny ráz i prirodzenú
         krásu. V lesíku sme nenašli nič zvláštneho. Varovkyne s deťmi, ľudia po lavičkách a v
         kaviarňach a menovite dámy! Klobúky majú ohromné, široké, ovešané stuhami a obsadené
         kvietim a rastlinstvom: premávajúce sa zahrady. Od takej dámy šíri sa na ďaleko vôňa
         rezedy, i druhé vône, ktoré ťažko označiť, zadovážené po voňavkárskych obchodoch. Toaletty
         kričia v pravom slova smysle, miešaninou ostrých bariev. I šviháci sa obliekajú s
         naozajstnou južnou výstrednosťou. Dlhočižné šosy lengajú za nimi a široké pľundre opáľajú
         sa na tenkých lýtkach. Chládku neveľa, stromy dosť mladé ešte, trávniky zanedbané, chodníky
         a cesty vyjarčené. Ale Dalmatínec obdivuje i to srdcom vďakuplným. On je naučený lesom
         volať chrasť, kde sa nemá kde schovať ani zajac, takže mu je v ňom chrbát často ohrožený.
   </p>
   <p>
    Tramvajou sme sa vrátili zas pred municipium. Išli sme zas popiť do kaviarne čiernu
         kávu. Zas plno sveta, lenže mnohí noví poprichodili a starí odišli.
   </p>
   <p>
    „A teraz pôjdeme na korso,“ navrhuje náš sprievodca.
   </p>
   <p>
   </p>
  </div>
 </body>
</html>
