<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523187">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď sme presypali magistrát nášho mesta, nuž…
   </p>
   <p>
    Nie. Najsamprv treba rozpovedať, kto prišiel do úradu. To sa rozumie: podeštat a päť
         ašešurov. O podeštatovi alebo už mešťanostovi nebudeme hovoriť. Je to človek ako ja, alebo
         ty — niet na ňom nič neobyčajného. Prvý ašešur, prísediaci magistrátu, pán Andre Bobrović,
         tiež nevyniká ničím, iba ak mu spomenieme nos, dosť veľký, a predsa akosi zbytočný. Vzduch
         mu neprechodí cezeň, takže keď chce povedať ,mama‘, vyjde mu ,baba‘. Druhý ašešur nebýva v
         meste, sídle obćiny totiž, ale v susednej skromnej dedinke a či — hovoriac rečou úradnou — ,odlomku
    <sup>
     [
     <a class="footnote" href="#ftn.id2523218" name="id2523218">
      1
     </a>
     ]
    </sup>
    obćiny‘. Zato ani nemá, lebo nemôže mať, veľkého vplyvu na beh záležitostí
         obćinských. Zato dávajú v magistráte tón a vedú hlavné slovo tretí a štvrtý ašešuri: šor
         Pave Kostić a šor Zakarija
    <sup>
     [
     <a class="footnote" href="#ftn.id2523238" name="id2523238">
      2
     </a>
     ]
    </sup>
    Duplančić.
   </p>
   <p>
    Šor Zakarija je nízky a tučný, s mocnou šijou, že môže na nej stáť naša veža, a pekným
         podbradkom. Šor Pave zas je vysoký a chudorľavý. Šor Zakarija sa v lete nesmierne potí,
         preto vyhľadáva ustavične chládok, chodí holoruký, s kabátkom prehodeným na plecia, a to i
         vtedy, keď my ostatní zapíname sa pred vetrom. Šor Pave nepotí sa nikdy — vlastne spotil sa
         jeden jediný raz, ako sa hneď presvedčíme… Šor Zakarija málo hovorí, zato — aspoň tak sa
         nazdávam — mnoho myslí. Čo povie, môžeš to slobodne tlačiť, iba že by skoro zakaždým
         zakročila cenzúra: hovorí od gruntu, ale má často výrazy trochu šťavnaté, takže sa dajú
         ešte-ešte stroviť v zasadnutí magistrátu, no do salónu sotva by sa zmestili a vytlačené v
         novinách urazili by nebodaj útlocit cenzora, pána fiškusa. Zato šor Pave nedáva — ako sa
         hovorí — svojim ústam darmo jesť. Jeho hlas môžete čuť na strelenie, ako sa ozýva z
         námestia. Neraz ma prebudil v jar na svitaní, ešte prvej než počnú lastovice štebotať, keď
         stojac na altánke svojho domu, vypráva do roboty svojich synov s kŕdľom Vlachov, dávajúc im
         úpravy. Šor Zakarija je živší iba v zime, najmä keď zaduje tuhá bura, až ťa dvíha dohora a
         polieva akoby studenou vodou. Vtedy vyjde na ulicu s rozopätým kabátom a vestou,
         pochvaľujúc ,pekný chlad‘, iba čapicu čo stiahne na uši, aby mu v nich nezaľahlo. Šor Pave
         sa v zime ,inkapotá‘
    <sup>
     [
     <a class="footnote" href="#ftn.id2523301" name="id2523301">
      3
     </a>
     ]
    </sup>
    do ťažkého, krátkeho zimníka, na ktorom ligocú sa fľaky z oleja olivového,
         ktoré nadobudol navštevujúc ,mašiny‘, kde sa olej vytláča a vyvára z rozomletých olív; pod
         košeľou nosí nie síce pancier, ale kabátik upletený z domácej vlny, dielo rúk šory File,
         svojej manželky. Pritom všetkom, keď vám vstúpi do izby, pošuchá si ruky, takmer vždy
         prekrahnuté, a zvolá:
   </p>
   <p>
    „Čiže je zima dnes, pani kmotra! No všakver?“
   </p>
   <p>
    Má, ako sme spomenuli, troch synov, a to ako hora. Pod ich rukami ide kopačka a každá
         robota ako po masle: otec sa nemusí o pole ani starať. V dome a kuchyni šafári zas šora
         File s dvoma odrastenými dcérami, takže šťastný šor Pave sedí si v svojom starosvetskom
         dome ani ,bubrig u loju‘ — obličky v loji, čo je myslím, najvyšší stupeň dobrobytu a
         šťastia. Šor Zakarija zato je sám, ako búdka vo vinici a pri ňom šora Dore sťa figový
         strom, rozkladajúci svoje jalové konáre nad spomenutou búdkou. Zato šor Zakarija strávil
         celý život v poli, po viniciach a pasienkoch, v lesoch, zmáčajúc potom tváre svoj chlieb
         vezdajší.
   </p>
   <p>
    No zato sa vyzná v každej robote a pozná chotár, zeme a polia a hory, nielen
         jednotlivcov, ale i obecné, ako nikto v našom magistráte. Oj, jeho neoklameš tak ľahko! On
         ti odšacuje, koľko treba chlapov vykolčovať tamtú medzu, koľko treba dní, koľko sa minie
         pritom bochníkov chleba, koľko sa vypije mechov vína.
   </p>
   <p>
    Šor Pave si vyjde do poľa pri zvláštnych príležitostiach. Napríklad, keď je procesia na
         sv. Marka k sv. Tomemu, alebo keď stlčie kamenec vinice, alebo keď kone, vlastne múle,
         urobili vo viniciach škodu, alebo keď príde súd na repozíciu, kde on potom pomáha
         vyrovnávať a meriť stránky. Najviac je na námestí. Rozkladá starým penzistom, ktorí
         sedávajú pod jahodou, kúriac z krátkej luly a spomínajúc staré časy: rozkladá im o behu
         sveta, o hviezdach, o chorobách, o proroctvách Falba,
    <sup>
     [
     <a class="footnote" href="#ftn.id2523389" name="id2523389">
      4
     </a>
     ]
    </sup>
    kedy má byť kritický deň prvého alebo tretieho stupňa a rozkladá najradšej o
         politickej situácii. Jeho politické náhľady sú nesmierne radikálne: keby sa tak
         uskutočnili, môžem povedať, vyzerala by inakšie nielen mapa Európy, ale i celá zemeguľa.
         Zato on zbožňuje i Napoleona, lebo toľme premenil mapu Európy, iba mu vytýka, načo šiel na
         Rusa. Hja, nešťastie, že nemal za ministra nášho šora Paveho! Mohol byť dodnes imperátorom
         Francie a, ktovie, či nie i celého sveta.
   </p>
   <p>
    A majú i svoje ideály, náš šor Pave i šor Zakarija.
   </p>
   <p>
    Šor Zakarija túži, aby oči jeho spatrili v našom meste vodu, a to živú vodu. Keby sa
         napr. na stred piace začalo vŕtať, pravda, slušným nebožiecom, a keby sa vŕtalo do tých
         čias, kým sa nepríde na živú vodu. „Ale, čo si počneš!“ šomre neraz, „keď ľudia nemajú
         vytrvalosti. Prestali by vŕtať prv, než prídu k vode. A predsa je len hanba nášmu mestu! Na
         celom svete sa môžeš napiť čerstvej vody — v Kotore
    <sup>
     [
     <a class="footnote" href="#ftn.id2523444" name="id2523444">
      5
     </a>
     ]
    </sup>
    je napríklad taká, že ti štiepa zuby: a my pijeme z cisterny!“
   </p>
   <p>
    „A čo si počneš, brate!“ ozve sa šor Pave, rozkročiac sa a rozhodiac ruky. „Vody nemáš a
         nemáš. A čo si počneš, spytujem sa ja! Keby bola druhá vláda — nerečiem. Bolo by i vody i
         vína i oleja! Ale keď tí inžinieri márnia čas stavaním cisterien: a ani to nevedia, ako
         svedčí. A, naostatok, čo by bolo z vody? Ja jej celý rok nevypijem pohár. Ale pec je
         potrebná, môj synko, pec, ale pravá — nech by bola v každom dome. Potom by si videl!“
   </p>
   <p>
    „A na čerta mi je pec, keď mi jej netreba!“ odporuje šor Zakarija. „Keby bolo treba,
         vari by bol boh všemohúci zabudol na ňu, pri stvorení sveta! A keď ju nestvoril, znamená,
         že jej vonkoncom netreba.“
   </p>
   <p>
    Šor Pave na to odpovedá, že ani dom nebol stvorený pri stvorení sveta, a predsa ho máme.
         No šor Zakarija hudie zas len svoju:
   </p>
   <p>
    „Na čerta ti je pec, kde neduje ako napríklad v dome. Ešte tuto na piaci — ah, ben,
    <sup>
     [
     <a class="footnote" href="#ftn.id2523495" name="id2523495">
      6
     </a>
     ]
    </sup>
    nerečiem: ale tu bola by nebezpečná. Svet by sa rozhorúčil pri nej a ľahko
         prechladol. Ale ja…“ a tu rozhalil prsia „keď horíš večným ohňom a nemôžeš zhorieť! Potíš
         sa nemilobohu a hynieš… No v Tudeškej,
    <sup>
     [
     <a class="footnote" href="#ftn.id2523513" name="id2523513">
      7
     </a>
     ]
    </sup>
    tam je potrebná pec. Švábom sa treba pri peci hriať, lebo v žilách im tečie
         voda…“
   </p>
   <p>
    Takéto dve sily zasadli v našom magistráte. Zasadli jeden k druhému a nie — ako sa
         nazdávate — jeden nad druhého. Lebo kto by rozsúdil, ktorý z nich má prednosť? Keď
         rozvažuješ o šoru Pavem, pozdávalo by sa ti, že by on mohol byť prvý. No zas sa zamyslíš
         nad šorom Zakarijom a presvedčíš sa, že nemožno ho prevýšiť. Nuž ale načo lámať hlavu
         bezplodnými úvahami! V našom magistráte nemôže sa vynášať jeden nad druhým. Každý ašešur má
         svoju torbu, ako ktorýkoľvek minister: stôl so šramkami a priečinkami, s kalamárom a stôsmi
         písem a lajstrov.
   </p>
   <p>
    Keď nový úrad bol potvrdený, vlastne inštalovaný, hneď sa prikročilo k deleniu stolov a
         lajstrov. Šor Pave dostal políciu a zdravotníctvo, šor Zakarija pole, pašienky a hory.
   </p>
   <p>
    Spokojnosť zavládla veľká. Konžilieri a ašešuri korporatívne odišli po zasadnutí
         zastupiteľstva k podeštatovi ohradiť mu poctivosť. Podeštat zadržal na obed súdruhov z
         magistrátu, i daktorých prespolných konžilierov. Bol piatok — jedlo sa najviac rybäciny.
         Pani podeštratuša napražila fánok a krapní na oleji. Nuž obed bol, ako má byť. Podeštat
         vyrukoval pri múčnom jedle so starými butíliami. Zaspievalo sa, s kalíškom v rukách,
         podeštatovi, jeho panej, dietkam, každému zvlášť: Mnogo ljeta zdravi bili, mnogo ljeta živili…
    <sup>
     [
     <a class="footnote" href="#ftn.id2506387" name="id2506387">
      8
     </a>
     ]
    </sup>
    Na zdraviciach tiež nebol nedostatok. Šor Pave pripil na pokrok obce, vlasti a
         na zdarnú opozíciu proti financom (práve sa pálila terkelica a financi dohliadajú na kotle
         a vyberajú poplatok), i vôbec proti celej vláde.
   </p>
   <p>
    Pekné boli medové týždne nového úradu. Nový stroj, dobre naolejovaný, zo silných kusov
         zložený. V nedeľu zasadnutie: podávanie referátov zo strany ašešurov, porady, dobrozdania,
         mienky, pokyny, uzavretia. Hotová ministerská rada! V nedeľu po obede výsluchy stránok,
         tresty, pokuty, protokoly, súdy a sentencie. Čauš má novú uniformu, i šabľu s
         modro-bielo-červenou kystkou. Sprevádza odsúdených, a to cez námestie, rovno do temnice.
         Temnicu dal zreparovať šor Pave, lebo pod starým magistrátom bol v nej sklad vína firmy
         Bobčić &amp; Dobčić.
   </p>
   <p>
    Uzavretia, ohlasy, oznamy a vyzvania, ak ťa zaujímajú, môžeš si prečítať na čiernej
         tabuli s drôtenou sieťou. Starý magistrát i túto bol zanedbal. Za sieťou usalašili sa
         pavúci a po papieri rozostreli siete a lovili muchy. Starý magistrát držal tabuľu za vec
         úplne zbytočnú, že vraj nevyzná sa každý mešťan v umení čítania, a menovite takého
         rukopisu, ako má náš notár šor Mene
    <sup>
     [
     <a class="footnote" href="#ftn.id2506447" name="id2506447">
      9
     </a>
     ]
    </sup>
    Papulić.
   </p>
   <p>
    Ostatne nový magistrát darmo sa ustával vyvesovaním ohlasov a vyzvaní. Kto bude
         slabikovať také háky-báky, keď môže mať všetko živou rečou i s komentárom, a to z prvej
         ruky, vlastne z úst samého šora Paveho. Sotva sa skončí zasadnutie a šor Pave vyjde na
         piacu, hodí čiapočku nad ucho, rozkročí sa a začne oznamovať, vysvetľovať, karhať i
         nahovárať, kýmkoľvek nevyčerpá celý program dnešného zasadnutia. Ustavične ti bude udierať
         o ucho: „Ja som chcel… Ja som navrhol… Ja nedopustím… Ja som videl… Ja vám vravím… Ja
         uvidím…“ Občania, z väčšej čiastky težaci — sedliaci — napospol mu prisviedčajú, utvoriac
         okolo neho kruh, iní mlčaním odobrujú. Za chrbtom šora Paveho sa štuchajú, žmurkajú jeden
         na druhého, uškierajú sa, a čo mladší, škubajú druhých odzadku za vlasy, alebo bádajú sa
         špendlíkom, schovávajúc sa chytro za chrbát načúvajúcich.
   </p>
   <p>
    Následok bol, že sa excesy v poli a hore rozmnožili a s nimi i pokuty, ktoré šor
         Zakarija nestranne prišíva. Kliatby a šomranie zo strany dolapených. Nuž naučení boli do
         cudzieho, ako do svojho.
   </p>
   <p>
    Šor Pave dohliada zas na dvory a hnojiská. Za každým takým výletom do týchto zákutí
         môžeš vidieť dlhé rady koní, múlov a oslov, ako vynášajú hnoj vo vreciskách, priviazaných
         do páru o každé sedlo. Kto neslúchne na prvé slovo, pokuta ho neminie. Tak sa stalo, že šor
         Pave po takom výlete pokutoval šoru File, svoju paniu, a to na päť zlatých, s odôvodnením:
         „Vezmúc do ohľadu, že je ženou ašešura a má občianstvu predchodiť dobrým príkladom, lebo od
         hlavy ryba smrdí.“
   </p>
   <p>
    Zle pochodili i krčmári. Naučení boli držať otvorené i po polnoci. Šor Pave vydal úkaz
         raz navždy. No o desiatej nezatvoril ani jeden svoju krčmu. Keď prišli ,rondári‘
    <sup>
     [
     <a class="footnote" href="#ftn.id2506534" name="id2506534">
      10
     </a>
     ]
    </sup>
    prezerať, hostia ich privítali s plnými fľašami a krčahmi. Nie div, že dľa nich
         bolo v krčmách všetko v ,najlepšom poriadku‘. Šoru Pavemu sa to zdalo podivným — šore
         Danici tamtej noci zhynuli dve šunky. Vybral sa on sám jeden večer za rondármi: našiel i
         krčmy otvorené, v nich rondárov, lebo im bolo veľmi veselo a útulno…
   </p>
   <p>
    Vtedy sa prihodilo — ale nepovedzte nikomu! — že keď vyšiel na ulicu, mládenci začali
         doň hádzať skalami spoza sudiska, čo krčmár bol vyvalil na ulicu. Šor Pave skáče po skalách
         a hrobliach, môže sa povedať, nevyberajúc, kade skáče — sťa za oných časov, keď chodil na
         zálety za šorou Filomenou. Skonfiškoval rybárom ryby, kofám hrušky, Talianom dyne a melóny…
   </p>
   <p>
    Nie div, že prišlo všetko do poriadku. Občianstvo pokojne líhalo a spávalo pod strážnym
         okom svojho magistrálu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523218" name="ftn.id2523218">
        1
       </a>
       ]
      </sup>
      <span class="emphasis">
       <em>
        odlomok
       </em>
      </span>
      (chorv.) — odlomky obce boli osady, ktoré
               administratívne patrili k obci
     </p>
    </div>
    <div class="footnote">
     <p>
      <sup>
       [
       <a class="para" href="#id2523238" name="ftn.id2523238">
        2
       </a>
       ]
      </sup>
      <span class="emphasis">
       <em>
        Zakarija
       </em>
      </span>
      — Zachariáš
     </p>
    </div>
    <div class="footnote">
     <p>
      <sup>
       [
       <a class="para" href="#id2523301" name="ftn.id2523301">
        3
       </a>
       ]
      </sup>
      <span class="emphasis">
       <em>
        inkapotati se
       </em>
      </span>
      (z tal.) — zahaliť sa
     </p>
    </div>
    <div class="footnote">
     <p>
      <sup>
       [
       <a class="para" href="#id2523389" name="ftn.id2523389">
        4
       </a>
       ]
      </sup>
      <span class="emphasis">
       <em>
        proroctvá Falba
       </em>
      </span>
      — predpovede počasia nemeckého prírodovedca
               Rudolfa Falba (1838 — 1903). Podľa postavenia mesiaca a slnka rozoznával v počasí
               kritické dni 1., 2. a 3. stupňa. Jeho teóriu vyvrátili začiatkom 20. storočia, keď
               dokázali, že v ,kritických‘ dňoch je rovnaká pravdepodobnosť zrážok ako v
               nekritických
     </p>
    </div>
    <div class="footnote">
     <p>
      <sup>
       [
       <a class="para" href="#id2523444" name="ftn.id2523444">
        5
       </a>
       ]
      </sup>
      <span class="emphasis">
       <em>
        Kotor
       </em>
      </span>
      — prístav na juhu Dalmácie
     </p>
    </div>
    <div class="footnote">
     <p>
      <sup>
       [
       <a class="para" href="#id2523495" name="ftn.id2523495">
        6
       </a>
       ]
      </sup>
      <span class="emphasis">
       <em>
        ben
       </em>
      </span>
      (z tal.) — dobre
     </p>
    </div>
    <div class="footnote">
     <p>
      <sup>
       [
       <a class="para" href="#id2523513" name="ftn.id2523513">
        7
       </a>
       ]
      </sup>
      <span class="emphasis">
       <em>
        Tudeška
       </em>
      </span>
      (z tal.) — Nemecko
     </p>
    </div>
    <div class="footnote">
     <p>
      <sup>
       [
       <a class="para" href="#id2506387" name="ftn.id2506387">
        8
       </a>
       ]
      </sup>
      <span class="emphasis">
       <em>
        Mnogo ljeta zdravi bili, mnogo ljeta živili
       </em>
      </span>
      (chorv.) — Mnoho
               rokov buďte zdraví, mnoho rokov buďte živí.
     </p>
    </div>
    <div class="footnote">
     <p>
      <sup>
       [
       <a class="para" href="#id2506447" name="ftn.id2506447">
        9
       </a>
       ]
      </sup>
      <span class="emphasis">
       <em>
        Mene
       </em>
      </span>
      — Dominik
     </p>
    </div>
    <div class="footnote">
     <p>
      <sup>
       [
       <a class="para" href="#id2506534" name="ftn.id2506534">
        10
       </a>
       ]
      </sup>
      <span class="emphasis">
       <em>
        rondár
       </em>
      </span>
      (z tal.) — člen stráže
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2506581">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Človek vraj nebude spokojný, ani čo bys’ ho šípom po holom chrbte lízal.
   </p>
   <p>
    Tak sa stalo i u nás. Občania privykli na nový magistrát a už sa im nezdal ničím
         neobyčajným. Nepreukazujú mu vďačnosti, ako by sa dalo očakávať. Naopak — šomrú, pravda,
         dosiaľ len po kútoch. No či to potrvá dlho, kým vyjdú na verejnosť?
   </p>
   <p>
    „Brate, zle je,“ zveruje sa šor Pave Zakarijovi. „Národ šomre, že ho vraj nepúšťaš do
         hory. Ani tyčky, ani vidlice, ani ohreva… Nuž, mnohým odpadlo a teraz dlhý pôst… Nenásytní,
         nevďační! To ti je náš národ!“ A rozhodil naďaleko rukami.
   </p>
   <p>
    „A čo si počneš — nech šomre!“ odpovedá šor Zakarija. „Preto sa nejdem zmárniť.“ A pohol
         ľahostajne plecom. „Ústa im nezašiješ, biť sa s nimi nepôjdeš — a keď si v úrade, kamarát —
         a ty trp!“
   </p>
   <p>
    „To i ja viem. Ale škoda, keď im dáme šomrať vyše práva. Kde naša vážnosť pred svetom! A
         čo ako, treba uznať, stisol si ich, nemôžu ani sem, ani tam… Eh, malo by sa dačo, malo…“
   </p>
   <p>
    „Nuž?“ A šor Zakarija otvoril ústa v udivení a očakávaní.
   </p>
   <p>
    „Dačo podujať — čo ako, malo by sa… Národ by mal robotu, nemal by kedy dudrať; a mal by
         zárobok k tomu — dupľovaný osoh, vidíš… Ja by bol rozhodne mienky…“
   </p>
   <p>
    „Pre mňa!“ pohol šor Zakarija plecom. „Beztoho im nevyhovieš. Zárobok prelumpujú a
         dudrať budú ešte horšie. Prelumpovali by i obec, i tekvicu sv. Roka, i… i…“ šor Zakarija sa
         rozhorlil, očervenel v tvári ako moriak, oči mu zableskli hnevom a ohromným belasým
         ručníkom utiera znoj spoza uší a okolo šije. „A čo by to bolo — nech čujeme ďalej…“ A
         nachýlil sa k nemu dychtive. „Vari si našiel baňu na zlato, alebo už aspoň petrolej…“
   </p>
   <p>
    „Ja by takto. Celú noc som nezažmúril oka. Hádam som úsad pohol.“
   </p>
   <p>
    ,Na čertovi si ho pohol,‘ myslí si šor Zakarija. ,Vari na kopačke alebo pri dvíhaní…‘
   </p>
   <p>
    „Nuž som premyslel, a vec je jednoduchá. I svet zarobí i obćine prikvapne. A rizika ani
         mak…“
   </p>
   <p>
    „No — to musí byť, synko, čosi súceho,“ pochvaľuje šor Zakarija.
   </p>
   <p>
    „Vystavme vápenicu,“ riekol šor Pave.
   </p>
   <p>
    „Vápenicu?“ užasol šor Zakarija. „A na aký spôsob?“
   </p>
   <p>
    „Páliť vápno! Vec zretedlná, bože môj!“
   </p>
   <p>
    Šor Zakarija utiera znoj a krčí ramenami. Taký zvláštny projekt! Či by on kedy prišiel
         na dačo takého? Ktorá obćina sa dala na vápeníctvo? Dosiaľ ani jedna v celej Dalmácii.
    <sup>
     [
     <a class="footnote" href="#ftn.id2506704" name="id2506704">
      11
     </a>
     ]
    </sup>
    ,Čertova hlavička, tento Pave,‘ myslí si, hľadiac kosom na súdruha trochu v
         obdive, trochu v rozpakoch. ,Čerti mu diktujú; a len odkiaľ to pozobal, toľkú múdrosť. Čo
         nevymyslí! Ale kdeže! Prekliate noviny: v nich všaková politika. A on vždy trčí v nich…‘
   </p>
   <p>
    No vzdor tomu predsa sa len začal zaoberať tou myšlienkou; prevracať, ako by, čo by;
         prizerať sa jej na líce i naopak. A všetko sa mu pozdáva akási ani neslaná, ani nemastná…
   </p>
   <p>
    „Povedz, že si proti mne a koniec. Nebolo by prvý raz. Aspoň nebudem hlavu lámať
         nadarmo!“ zvolal konečne urazený. On, že mu vyjdú v ústrety na polcesty, že mu budú
         povďační za dobrý nápad, že sa oduševnia — a ono prekážky, váhavosť, nedôverčivosť. „A plán
         hotový, bez najmenšieho rizika,“ doložil viac pre seba, než pre súdruha ašešura. „Čo sa
         vyžaduje? Nič iného, iba ľudia, kameň a drva. Kameňa máme, chvalabohu, vyše práva. Ľudia sa
         ti toť povaľujú po piaci ako Cigáni, bez roboty, až ťa srdce zabolí, keď ich vidíš. A hory
         máme tiež obecnej, koľko len chceš. A haluziny koľké stôsy ležia nič po nič. Človeče, hnije
         vám, práve ako vaša múdrosť premudrovaná. Ešte si v nej nohy polámete, ty i tvoji chýrni
         horári… Teda ju zoberme, dajme ju dohnať z tretiny, z polovice, ako sa dá. Beztoho nám
         letia k hlave, že ich nepúšťame do hory. Nechže sa raz zasýtia!“
   </p>
   <p>
    „A groše a robota? Z poriadky? Poriadku treba šanovať. Ľaľa — cesty plané. Voda
         povymývala.“
   </p>
   <p>
    „Páleníkov z poriadky!“ rozosmial sa šor Pave. „Čo sa ti sníva, môj synko. Tých vezmeme
         z tretieho, lebo z polovice tiež.“
   </p>
   <p>
    Toľko nových ideí! Či div, že šor Zakarija nemôže ich odrazu stroviť? On je naučený
         rátať na druhý spôsob — tieto výpočty zdajú sa mu podivné, krkolomné. No ale i to netrvalo,
         len kým sa lepšie rozhľadel. Pomaly sa mu začali páčiť. Menovite sa mu pozdalo, že netreba
         na podnik ani groša vyhodiť. Groš on drží tuho a kým ho vydá, desať ráz ho v ruke obráti.
   </p>
   <p>
    Tak sa stalo, že o štrnásť dní vystúpili šor Pave i Zakarija so svojím návrhom v riadnom
         zasadnutí magistrátu.
   </p>
   <p>
    Magistrát nemohol nájsť chyby v ich výpočtoch. Šor Pave ohlušil svojimi dôvodmi všetky
         námietky už popredku. Temer jednohlasne sa uzavrelo teda, že obćina ide páliť vápno a
         podnik majú viesť šor Pave Kostić a šor Zakarija Duplančić.
   </p>
   <p>
    Kopačka a podpieranie vo viniciach skončilo sa — težakom nastali akési prázdniny. A zídu
         sa, lebo v kanikule nie je veru pôžitok težakovi motať sa po vinohradoch. Tieto prázdniny,
         ktoré težak obyčajne prezaháľa, vykoristili naši podujímaví páni ašešuri.
   </p>
   <p>
    Ak si prešiel po tieto dni popod Klánce, vysadené viničom a len na jednom fľaku pokryté
         ešte ,horou‘ — krovím totiž, spomedzi ktorého tu i tu vyčnieva osamelá česmína, padla ti do
         očí sila nanosenej haluziny, práve na najvidnejšom mieste neďaleko chodníka. Boli jej tam
         celé stohy, zelenej i suchej. Malý Zvonimir, syn Ivana Lapiša, zlomil v zápästí ruku,
         zvalkajúc sa dolu jednou takou kopou na tvrdú, kamenitú pôdu. Nazháňalo sa sem z celého
         mesta detí, ktoré sa nazdávajú, že tie hŕby sú na to, aby sa dolu nimi spúšťala mládež a
         poprávala pulidery.
   </p>
   <p>
    V blízkosti haluziny otvorili Baldo Lolić a Petar Balavać so svojimi spoločníkmi baňu na
         kameň. Baldo a Petar sú šéfi ,spoločnosti na pálenie vápna pod Kláncami‘, vyvolení od
         ostatných šiestich účastníkov, ktorí sa podobrali na tento neobyčajný podnik. Dušou podniku
         je Baldo; slúžil cisára, vie sa i podpísať, a on sa podpísal šoru Pavemu i Zakarijovi na
         písmo. Pritom je človek spôsobný, obľúbený, vie púšťať dym na ucho. Baňu konečne ľahko
         otvoriť kdekoľvek. Kde sa pohneš, všade je vápenec, biely ako krieda, od slnca napoly
         vypálený.
   </p>
   <p>
    Keď mali kamenia hodnú hŕbu, Baldo &amp; Comp. natiahli motúz, kde bola pôda
         najrovnejšia, a dľa motúza vykrojili ani kružidlom poriadny kruh a dľa neho zakladajú
         fundamenty na stavbu vápenice. Keď ju vytiahli dohora, vyzerala ani dáka turecká kula.
    <sup>
     [
     <a class="footnote" href="#ftn.id2506882" name="id2506882">
      12
     </a>
     ]
    </sup>
    A keď sa im pozdalo, že je dosť vysoká, dali jej i kupolu, vyvedenú dľa natury,
         bez traverz a stĺpov, i bez trámov. Každý musel obdivovať toto impozantné, mnohosľubné
         stavisko.
   </p>
   <p>
    Šor Pave zanedbal vonkoncom penzistov na piaci, i noviny. Celé dni a večery trávi pri
         vápenici a jej bodrých staviteľoch. Dáva rady, pokyny. Na jeho návod vyčnievajú z kolmej
         steny kamene, takže po nich môžeš, sťa po schodoch, vystúpiť po vonkajšej strane steny k
         samej kupole, ba môžeš hore na múre sa prechodiť, ak sa ti páči výhľad z tejto výšky.
   </p>
   <p>
    „No, deti, zajtra ju podpálime, ak boh dá,“ riekol, keď už dielo bolo hotové.
   </p>
   <p>
    Baldo sňal čiapku a rozhliada sa po šírej oblohe nebeskej.
   </p>
   <p>
    „Ah, čo vyzeráš!“ okríkol ho šor Pave. „Čas — eh, nemôže byť krajší. Štyri týždne
         potrvá, ak nie osem. To sa môže najlepšie vybrať i z novín: Falb nepredpovedá kritického
         dňa v tomto mesiaci.“
   </p>
   <p>
    Nebo je skutočne čisté, nevidíš na ňom najmenšieho vlákenka, čierne ani šata. Slnce
         pripeká, ako len v Dalmácii vie pripekať v kanikule. More je tiež tiché, nehybné, hladké.
         Prímorské planiny sa v ňom zhliadajú, čisté, modrasté, poliate nádherným svetlom.
   </p>
   <p>
    „Veru dážď!“ povráva šor Pave. „Nemáš dažďa do augusta — vieme to my najlepšie, čo
         čítame Falba.“
   </p>
   <p>
    „Ľahko prorokovať pekný čas,“ poznamenal Baldo s neveľkou úctou, „keď tak sám čas nosí.
         To vieme i bez novín. Ale búrka — prihrmí nenazdajky… Nerád by sa oklamať…“
   </p>
   <p>
    „A keď ti ja raz vravím — nemáš dažďa, darmo ti je! A čo ľudia dnes nevedia! Len treba
         čítať — ale čo, keď nečíta každý… Koľko nás číta? Ja a ešte dvaja-traja… Ale dažďa nemáš —
         to si vyhoď z hlavy.“
   </p>
   <p>
    Baldo &amp; Comp. pristali, takže ani nešli domov nocovať. Utiahli sa do búdky,
         vystavenej z chvoja. Večera bola parádna — pečené mäso na ražni a víno dobré; to všetko v
         nádeji dobrého zárobku. Po večeri sedeli do tvrdej noci okolo vatry, rozjímali o svojom
         šťastí; vyratovali, koľko centov vápna vyjde z tejto vápenice.
   </p>
   <p>
    Ráno na svitaní podpálili vápenicu. Temný dym vyvalil sa pomedzi špáry a súka sa hrdo k
         modrej oblohe. Vápenica ho vysiela hrdo a vyzývavo, dvíhajúc svoje kupolové temä dohora a
         akoby opovržlive hľadela ta do skromného údolia, kde vyspevujú cvrčky a čvirikajú vrabce
         medzi krovinami.
   </p>
   <p>
    Od týchto čias mali sme aspoň na čom pásť oči. Deti sa tmolia ustavične okolo vápenice,
         z ktorej šľahá plameň a horúčava, pripomínajúc im večný oheň pekelný. Tu sa zabávajú zas o
         schovávačku alebo na spúšťačku. Prichádzajú i starí, menovite koho povinnosť volá do poľa;
         popozerajú, pohmkajú, pokrútia hlavou a každý zanechá akú-takú dobrú radu. Ba i
         inteligencia, zmierajúca v kanikulu od nudy, vyjde si sem, pravda, len podvečer, keď je
         chládok, pokochať sa na zvláštnom divadle. Neraz sa tu ohlási i veselý smiech našich
         slečien a mladých paní, ktoré idúc z kúpačky od mora nesťažujú si takú okľuku urobiť kvôli
         zábave. Často sa i ozve daktorý nápev, najviac vlastenecký, ktorého tiahle zvuky doliehajú
         do mesta a zamierajú tam kdesi v hluchej tíšine mora.
   </p>
   <p>
    A v tichú noc, keď sa neopovážiš ľahnúť, lebo horúčava vtiahla i do spální a privalí ťa
         olovenou ťarchou, len čo ľahneš, a polieva ťa znojom: v takú noc dobre ti padne sedieť
         dakde na terase pri cigarete a lenivom rozhovore so spoločnosťou, tým ti je milšie sedieť,
         že vidíš pod Kláncami, ako horí oheň a v pruhu svetla tmolia sa akési tajomné postavy. V
         noci vápenica vyzerá pošmúrna, tmavá, chrliac kupolou husté oblaky dymu. Len tu i tu
         prebije dymom jazyk plameňa, osvietiac znezrady vápeničiarov i celú stráň. Neraz sa ozvú
         stamtadiaľ tiahle zvuky národnej piesne, dojemnej a smutnej, sťaby tam oddychoval tajomný
         sprievod pohrebný, alebo procesia. Na dušu ti zaľahne akýsi žiaľ — predstavia sa ti príbehy
         blízkej a dávnej minulosti a naplnia dušu čímsi bôľnym i sladkým. Sám nevieš prečo — a
         predsa čuješ, ako ti zvlhlo oko pohnutím…
   </p>
   <p>
    O dakoľko dní vápenica poskytovala ešte inakšie divadlo, menovite po noci. Kupola sa
         rozžiarila a hádže magické svetlo naokolo sťaby bol zostúpil mesiac dolu pod Klánce. Nad
         ňou sa vznáša ustavične oblak dymu, ktorý dvíhaný horúčavou nemá kedy zhustnúť, až keď
         vystúpi do výšky.
   </p>
   <p>
    Popoludní pozrel šor Pave barometer i pobadal poklepkajúc naň prstom, že sa vracia na
         ,variabile‘. Dosiaľ stál ako prikovaný medzi ,bello‘ a ,stabile‘.
    <sup>
     [
     <a class="footnote" href="#ftn.id2507086" name="id2507086">
      13
     </a>
     ]
    </sup>
    Trochu ho to znepokojilo — ale do večera neukázalo sa nič podozrivého na
         oblohe. No ráno, čo spávame tuho a hrmavica nás neprebudí, zadivili sme sa, keď sme mohli
         počúvať čľapotanie po okeniciach. Dážď prišiel ozaj dalmatínsky. Náhlo, prudko s nesmiernou
         hrmavicou a tak sporý, že v okamihu si na ňom ako myš.
   </p>
   <p>
    Dážď ako prišiel, tak i prešiel. O ôsmej už pripekalo slnce z modrého neba na
         občerstvenú prírodu. Iba po uliciach a cestách vidíš, že tu preleteli tej noci celé potoky.
         Keď si prišiel pred sklep firmy Bobčić &amp; Dobčić, zazrel si šora Paveho, lenže v
         šatách sviatočných, ako rozkročený vprostred sklepu rozpráva čosi hŕbe težakov. V sklepe je
         i starý pán Bobčić, ako obyčajne, vysmiaty. Sedliaci sú daktorí zmočení, daktorí majú vrece
         na chrbte a hlavu pokrytú tiež kuklou, urobenou z vreca. Pred sklepom sa hemží kŕdeľ
         detvákov s knihami pod pazuchou. Keď ťa vidia sedliaci, uškrnú sa a mihnú ti, aby si vošiel
         dnu.
   </p>
   <p>
    „Čo nového, šor Pave?“ spýtaš sa, vidiac ho vo sviatočných šatách i s dákymsi čudným
         výrazom v tvári.
   </p>
   <p>
    „Ah — prosím vás! Nešťastie!“ a pohodí rukou.
   </p>
   <p>
    „Vápenica sa zrútila!“ odpovedajú ti sedliaci.
   </p>
   <p>
    „Ešte čo! To je veru nešťastie!“
   </p>
   <p>
    „Ah, darmo i hovoriť!“ začne on, rozhodiac ruky. „Prišlo tohto pre… pre… blahoslaveného
         dažďa — a kto by sa bol nazdal? Kto, povedzte mi! Veď ani Falb nespomína, že by po tieto
         dni… Vápenica rozpálená — eh, čo chcete — pila, pila kým mohla. Kde by nie — toľká voda! To
         sa lialo ako z kýbľa — ja vám vravím, lebo som bol tam… Napila sa, brate, napila — nie div,
         opuchla. Začalo sa to roztískať, pukať — môžeš si myslieť! Nuž na jednu stranu je špára —
         hlava by ti prešla, slobodne — i ja…“
   </p>
   <p>
    „Nešťastná náhoda!“ tešíš ho ty.
   </p>
   <p>
    „A čo, ak nie náhoda! Komu sa kedy stalo čo takého? Ja myslím nikdy — nikdy! Ja aspoň
         nepamätám…“
   </p>
   <p>
    „Bolo by vari lepšie, keby bola bývala vápenica pod krovom,“ podotknete vy nesmelo.
   </p>
   <p>
    „Ah, ben,“ odpovedá on s opovržením. „Tam v Tudeškej a Bemskej
    <sup>
     [
     <a class="footnote" href="#ftn.id2507201" name="id2507201">
      14
     </a>
     ]
    </sup>
    je druhá povetrnosť. Snehy a ľady o Jakube.
    <sup>
     [
     <a class="footnote" href="#ftn.id2507212" name="id2507212">
      15
     </a>
     ]
    </sup>
    Ale u nás, u nás, prosím vás! Kto videl kedy dážď v tomto mesiaci? Ja
         nepamätám…“
   </p>
   <p>
    „Teda všetko skazené!“ doložíte vy s poľutovaním.
   </p>
   <p>
    „Oj, nie!“ zvolá on a na tvári mu svieti víťazosláva. „Všetko v poriadku!“ Težaci
         žmurkajú na teba, akoby chceli povedať: „Aha — aha — pozor — uvidíš…“
   </p>
   <p>
    „Prebudím sa ja — blýska, hrmí — nuž hrmí, tma a zas blýska… Sodoma, brate — súdny deň.
         Zvony vyzváňajú na veži — eh, hrúza, dopustenie božie! Bežím ja do kuchyne, prebudím
         dievku: ,Vstávaj, Mande,
    <sup>
     [
     <a class="footnote" href="#ftn.id2507243" name="id2507243">
      16
     </a>
     ]
    </sup>
    zameť chytro terasu, ide voda — ale prvú nepusť do cisterny, kým sa terasa
         nevymyje… Darmo je, zrepetila sa ona, vymietla terasu. Nebolo veru treba svietiť!“ smeje sa
         šor Pave. „Blesky šprihajú, jednostaj, mohol si slobodno cekíny čítať… A odrazu voda — ale
         aká, božezavaruj! Terasa plná vody — ja ju vypustím na dvor, čakám, kým sa očistí a potom
         otvorím dieru… Keby ste videli! Nestačila hltať toľkú vodu. A víchor, bratia moji! Čo
         víchor — uragán, pravý uragán! Ja že odnesie dach i dom. Nedrž sa tvrdo, hodí ťa ako loptu.
         Ach, došlo jej — došlo vody. Moja cisterna je skoro do vrchu — a pomysli, koľko môže
         prijať! Odkedy je vystavená, plná ešte nikdy, nikdy nebola! Pravá cisterna!“
   </p>
   <p>
    „A možno vám pri vrchu dakde tečie!“ nadhodil ktorýsi težak.
   </p>
   <p>
    „Čo — tečie? Vari moja cisterna! Vínom ju môžeš naliať, najjemnejším prošekom — kvapka
         nepremokne! Veru, pekná by to bola cisterna… Ja sa uzimil, zmočil. ,Uvar ty, Mande, kávy,
         nech sa rozohrejem…‘ Ale som jej nepil. I naliala do šálky, i všetka, neborká, tiež ako
         myš… A tu mi zíde na um: ,A vápenica, Pave, čo je s vápenicou!‘ Verte mi, zmrklo sa mi pred
         očima! Toľká hora, toľká robota… Prehodím ja kepeň, na kávu ani nepozriem. Brodiť do kolena
         po vode — ale lampáša netreba. A pri vápenici konfúzia veľká. Baldo plače, Petar sa bije do
         hlavy. Nuž staré baby! ,A čo to vy, ľudia, robíte? Čo neratuješ svoje mozole? Ale nevidíš,
         že pukla? Svätého mi Pavla, rozčesne sa napoly! Čo ste ovesili krídla ani zmoknutá kvoka? A
         keď sa ti rozsype, adijó vápenica! Svet sa bude radovať, bude sa vysmievať… A čo budeme
         robiť, šor paron, keď boh dal dažďa? Ale sa protiviť vôli božej? Či tak, mamľasi? Boh
         požehnal dažďa a ty si pomáhaj sám a boh ti pomôže…“
   </p>
   <p>
    „Veru tak,“ prisviedčajú težaci.
   </p>
   <p>
    „Hovoria, ako pravý človek…“
   </p>
   <p>
    „Tu som ja, bratia moji,“ a poobzeral sa po poslucháčoch, hodiac čiapku do tyla, „tu ja
         zhodím kepeň, beriem chvojiny do náručia, teperím na vápenicu. Mokro, brate, voda tečie po
         mne — uf, ako myš! Za mnou Baldo, za ním Petar — všetci sa zrepetili… Pokryli sme vrch
         chvojím — voda sa leje dolu stenou a nepreteká. Ale puklina! To je najhoršie. Bež po
         povrazy, po švorce, sťahuj, drôtuj, a teraz vám stojí, na moju dušu, môžeš mi veriť.“
   </p>
   <p>
    „Komu by to len zišlo na um!“
   </p>
   <p>
    „Eh, vnuknutie — a čo druhé!“ divia sa težaci.
   </p>
   <p>
    Šor Pave sotva čuje ich lichotivé poznámky. Zaujatý je rozprávaním. Hlas sa mu čuje,
         myslím, ďaleko vyše mesta, na sluchy mu naskočila žila od veľkého rozčúlenia.
   </p>
   <p>
    „Ale, hospodáru, dnu nehorí,“ príde mi Baldo. „Pomysli si to postavenie!“ Hodil náhle
         rukou a pomykol čiapku do tyla. „Rozpálená vápenica — potom voda — a teraz nehorí! Nie sú
         to, prosím, žarty. To máš stovku škody — málo, máločo menej… Preboha, deti, nedajte jej
         vyhasnúť. Dobehni ku mne, v cieni nájdeš lanské drvá. Ale aby bolo zaraz… A ja zbieram za
         ten čas, čo suchšieho. Ale ako — keď všetko môžeš žmýkať… Boh i šťastie, s trieskami prišli
         chytro. Do pece s nimi, odrazu — i chytilo sa, naveľa-naveľa… A potom polená, hrče — jedno
         za druhým a nie nadarmo. Rozhorelo sa dobre, plameňa koľko len chceš. A teraz už chvojinu,
         bárs je i mokrá. No čo bola na vápenici, chytro sa osušila. Tú do pece a na vápenicu mokrú…
         Hádžu do nej, trielia — ej, brate, nemožno vysloviť, ako horí. Pukla, ale sa nerozsypala,
         lebo je opásaná. Oheň zas vyhnal vodu — nuž stojí, stojí ešte,“ dodal s chutným smiechom,
         „a bohviedokedy. Aspoň nevyšla navnivoč…“
   </p>
   <p>
    „Chvála vám, šor Pave!“ privolávajú mu težaci. „Naši vyhrali! Teraz ste už na koni!“
   </p>
   <p>
    „To sa rozumie! Treba sa vynájsť. Nezaložiť ruky a dívať sa, dívať, kým ťa voda potopí…“
   </p>
   <p>
    Pán Bobčić sa utiahol do pisárne a žaluje sa pisárovi:
   </p>
   <p>
    „Toto je druhý raz, čo som vypočul históriu o vápenici. Ach, bože môj, chvála ti i
         sláva!“
   </p>
   <p>
    Onedlho vyšiel z kostola don
    <sup>
     [
     <a class="footnote" href="#ftn.id2507399" name="id2507399">
      17
     </a>
     ]
    </sup>
    Ante, kaplán. Odbavil omšu a chcel by ísť domov popiť kávu. No, zastavil ho šor
         Zakarija, ktorý práve bol prišiel a vypočúval históriu o vápenici.
   </p>
   <p>
    „Či ste čuli, don Ante, čo sa robilo tej noci?“
   </p>
   <p>
    „Bola búrka,“ odpovedá don Ante.
   </p>
   <p>
    „A o vápenici?“
   </p>
   <p>
    „Nie ja ver.“
   </p>
   <p>
    „Ah, to je hodno čuť — poďte vy sem!“
   </p>
   <p>
    A zas tí istí težaci, pán Bobčić vo dverách pisárne stojí a hľadí hrozivo na šora
         Zakariju. No ten rovno na šora Paveho.
   </p>
   <p>
    „No, rozprávaj, čo to bolo?“ pýta sa ho.
   </p>
   <p>
    „Ah, prosím ťa — nešťastie!“ A šor Pave hodí rukou.
   </p>
   <p>
    „Vápenica sa zrútila!“ zvolali težaci.
   </p>
   <p>
    „Ba ešte čo!“ diví sa don Ante.
   </p>
   <p>
    „Ah, darmo i hovoriť!“ začne šor Pave, rozhodiac ruky. „Prišlo tohto pre… pre…
         blahoslaveného dažďa…“
   </p>
   <p>
    Šor Pave rozkladá ako prvý raz a pán Bobčić utiahol sa do pisárne, chytajúc sa za hlavu.
         Kaplán načúva pozorne, težaci žmurkajú jeden na druhého a mihajú na šora Zakariju, ktorý sa
         usmieva potmehútsky. Keď sa skončila história, prišiel pred sklep učiteľ; práve bol pustil
         deti zo školy.
   </p>
   <p>
    „Či viete, čo nového?“ pýta sa ho šor Zakarija.
   </p>
   <p>
    „Dážď je nový,“ odpovedá učiteľ.
   </p>
   <p>
    „A o vápenici ste čuli?“
   </p>
   <p>
    „Nie ja ver…“
   </p>
   <p>
    „Ah, to treba čuť.“ A už ho vedie šor Zakarija do sklepu.
   </p>
   <p>
    A šor Pave rozpráva históriu tými istými slovami, od počiatku do konca, pred šorom
         Zakarijom i težakmi. Pán Bobčić tu vojde do pisárne, tu sa zas postaví do dverí a hľadí na
         šora Zakariju hrozive. Ten sa potuteľne smeje.
   </p>
   <p>
    Prešiel don Roko, plebán, prešiel doktor, náčelník — i toľkí druhí: šor Zakarija
         vovliekol každého do sklepu a šor Pave vyrozprával každému zvlášť svoju históriu.
   </p>
   <p>
    Po večeri v lete inteligencia schodí sa na ceste pred cintorínom. Tu sú gaštany vysadené
         a platany, pod nimi kamenné lavice, alebo jednoduché kvádry. Tu mládež spieva, alebo i
         vyvádza hry spoločenské, menovite, keď zavítajú slečinky. No dnes večer sa nespieva, ani
         nešantuje. Šor Pave má slovo a už jedno štyri razy vyrozprával nočnú udalosť. A šor
         Zakarija sa ustavične smeje a utiera znoj veľkým svojím ručníkom. Rozpráva s tým istým
         ohňom, tými istými slovami, i posunky sú tie isté. Ba je omnoho živší ešte, názornejší,
         lebo slečinky počúvajú ho s obdivom, a neraz zhíknu nad jeho odvážnosťou.
   </p>
   <p>
    A pán Bobčić sa žaluje: „Ja už tu neobstojím. Uvidíš, že sa vysťahujem.“ Ale šor
         Zakarija sa ešte vždy smeje…
   </p>
   <p>
    Pán Bobčić mal ešte mnoho ráz príčinu posťažovať sa a pohroziť, že sa vysťahuje. Prišli
         žandári, prišiel exekútor, prišiel poprávač telegrafov, prišlo toľko reisenderov
    <sup>
     [
     <a class="footnote" href="#ftn.id2504952" name="id2504952">
      18
     </a>
     ]
    </sup>
    — šor Pave každému zvlášť vyrozprával udalosť o vápenici; i to najčastejšie v
         sklepe Bobčića &amp; Dobčića. Prišiel umelec zo Záhrebu, Tomislav Zvonimir: i jemu
         vyrozprával šor Pave svoju udalosť. Dramatický umelec bol natoľko dojatý udalosťou, že
         pripravil sólový výstup o vápenici, kde nechybovalo ani hrmenie a uragán, prevedené v
         nedostatku basy a bubnov jednoducho na obloku našej Čitaonice.
    <sup>
     [
     <a class="footnote" href="#ftn.id2504979" name="id2504979">
      19
     </a>
     ]
    </sup>
   </p>
   <p>
    Ak chcete, príďte do nášho mesta. Môžete ešte i dnes počuť históriu o vápenici, lebo šor
         Pave i šor Zakarija, chvála bohu i sv. Roku, ešte žijú a oba sú bodrí a zdraví. O vápenici,
         pravda, už ani chýru. Keď ju vypálili, rozrúcali ju, vylúčili spomedzi vápna nevypálené
         kusy; rozdelili na rovnako čisté vápno medzi obćinou a Baldovou spoločnosťou; uhasili ho vo
         veľkej jame, kde krivý Bepo
    <sup>
     [
     <a class="footnote" href="#ftn.id2505007" name="id2505007">
      20
     </a>
     ]
    </sup>
    len toľko že sa neutopil, keď raz idúc z krčmy zatáral sa akosi na obćinský
         pozemok, kde je jama s vápnom. Baldo sa prisahá, že nemal osohu ani babky: čo zarobil, to
         kompánia prejedla a prepila ešte prvej, než sa vápno predalo.
   </p>
   <p>
    No bárs materiálny osoh nebol veľký, morálny bol tým väčší. Svet rozprával dakoľko dní o
         vápenici — nemal kedy špintať na náš magistrát.
   </p>
   <p>
    „Treba rozmýšľať,“ vraví šor Pave, „a všetko sa poddá…“
   </p>
   <p>
    „Pravdu máš, môj Pave,“ prisviedča mu šor Zakarija.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506704" name="ftn.id2506704">
        11
       </a>
       ]
      </sup>
      <span class="emphasis">
       <em>
        kralevina Dalmácia
       </em>
      </span>
      — Dalmácia patrila medzi kráľovstvá,
               zastúpené na ríšskej rade v Rakúsku
     </p>
    </div>
    <div class="footnote">
     <p>
      <sup>
       [
       <a class="para" href="#id2506882" name="ftn.id2506882">
        12
       </a>
       ]
      </sup>
      <span class="emphasis">
       <em>
        kula
       </em>
      </span>
      (z turečtiny) — bašta, veža
     </p>
    </div>
    <div class="footnote">
     <p>
      <sup>
       [
       <a class="para" href="#id2507086" name="ftn.id2507086">
        13
       </a>
       ]
      </sup>
      <span class="emphasis">
       <em>
        variabile… bello… stabile
       </em>
      </span>
      (tal.) — talianske označenie stavu
               na barometri: premenlivo… krásne… ustálené
     </p>
    </div>
    <div class="footnote">
     <p>
      <sup>
       [
       <a class="para" href="#id2507201" name="ftn.id2507201">
        14
       </a>
       ]
      </sup>
      <span class="emphasis">
       <em>
        Bemska
       </em>
      </span>
      — Čechy
     </p>
    </div>
    <div class="footnote">
     <p>
      <sup>
       [
       <a class="para" href="#id2507212" name="ftn.id2507212">
        15
       </a>
       ]
      </sup>
      <span class="emphasis">
       <em>
        o Jakube
       </em>
      </span>
      — 25. júla
     </p>
    </div>
    <div class="footnote">
     <p>
      <sup>
       [
       <a class="para" href="#id2507243" name="ftn.id2507243">
        16
       </a>
       ]
      </sup>
      <span class="emphasis">
       <em>
        Mande
       </em>
      </span>
      — Magdaléna
     </p>
    </div>
    <div class="footnote">
     <p>
      <sup>
       [
       <a class="para" href="#id2507399" name="ftn.id2507399">
        17
       </a>
       ]
      </sup>
      <span class="emphasis">
       <em>
        don
       </em>
      </span>
      (z tal.) — pán, (oslovenie kňaza)
     </p>
    </div>
    <div class="footnote">
     <p>
      <sup>
       [
       <a class="para" href="#id2504952" name="ftn.id2504952">
        18
       </a>
       ]
      </sup>
      <span class="emphasis">
       <em>
        reisender
       </em>
      </span>
      (z nem.) — cestovateľ
     </p>
    </div>
    <div class="footnote">
     <p>
      <sup>
       [
       <a class="para" href="#id2504979" name="ftn.id2504979">
        19
       </a>
       ]
      </sup>
      <span class="emphasis">
       <em>
        naša Čitaonica
       </em>
      </span>
      — Čitáreň. Kukučín bol v čitárni v Selciach
               niekoľko rokov predsedom miestneho čitateľského spolku Hrvatski Sastanek.
     </p>
    </div>
    <div class="footnote">
     <p>
      <sup>
       [
       <a class="para" href="#id2505007" name="ftn.id2505007">
        20
       </a>
       ]
      </sup>
      <span class="emphasis">
       <em>
        Bepo
       </em>
      </span>
      — Jozef
     </p>
    </div>
   </div>
  </div>
 </body>
</html>
