<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2522993">
       </a>
       Punta Arenas
      </h2>
     </div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.id2523004" name="id2523004">
      1
     </a>
     ]
    </sup>
   </p>
   <p>
   </p>
   <p>
    Po dvoch mesiacoch sme teda zase doma. Nebolo nás doma od 23. decembra temer do polovice
         marca 1914. Ten rok sme si dobre zachovali, v ňom sa začala svetová vojna, dľa zdania
         znezrady, skoro ani nevedieť pre akú zádrapku; hoc sa dávno očakávala. Bola pripravovaná
         pečlive a vedelo sa, že musí prísť, že nedá dlho čakať na seba. Ale keď sa odrazu strhla,
         svet bol ako zarazený, prekvapený: nevedel napochytre pochopiť, prečo sa strhla práve
         vtedy, a nie prvej alebo pozdejšie. Dosť na tom, prihrmela sťa víchor, nevedieť skade a
         ako. Postavila národy starej, akosi už ustatej a omrzenej Európy do zbroje, vyhnala ich z
         tichých príbytkov hneď na válečné pole: ustatej pod veľkou ťarchou krivdy a útisku, čo sa
         páchala už či na jednotlivcoch, či na stavoch ba hneď na celých národoch a plemenách.
         Začala sa znezrady, akoby prenáhlene, bez rozvahy; bolo by sa zdalo, že tí, čo ju začali,
         sami sa nenazdali, čo to z nej vykvitne; zdalo sa nám divné, že sa národy hneď rozdelili na
         dva tábory. Druhí hneď od počiatku predpovedali, že je to vojna svetová, že sa vie, kedy sa
         začala, ale nikto nebude vedieť povedať, kedy prestane. A hneď pochybovali i o tom, či ju
         dokončia tí, čo ju začali a čí druhí miesto nich, a nadovšetko, ako ju dokončia.
   </p>
   <p>
    Keď sme sa vracali do mesta, boli sme veľmi ďaleko od týchto úvah, nezišlo nám na um
         lámať hlavu nad týmito otázkami. Človek so svojím otupeným zakrpatelým pudom je nevedomejší
         od zvierat: tie, obdarené istým tajomným tušením, predcítia nebezpečia a pohromu, veľké
         otrasy v prírode, čo majú nadísť, takže stoja v tomto ohľade vysoko nad človekom. Keď bolo
         zemetrasenie, čo zničilo Valparaiso r. 1906 a poškodilo i Santiago,
    <sup>
     [
     <a class="footnote" href="#ftn.id2523065" name="id2523065">
      2
     </a>
     ]
    </sup>
    stalo sa v Santiagu, že pes pred každým otrasením pribehol ku svojmu pánovi;
         nedal sa nijako odohnať od neho. Snáď predpokladal, že jeho pán rozkazuje živlom a môže ho
         zachrániť od záhuby, ak chce. Možno, že ani nepredpokladal čo takého, ale jednoducho v
         svojej bezpodmienečnej prítulnosti, utiekol sa k nemu, že bude s ním zdieľať záhubu, ako
         zdieľal v iné časy jeho radosti a pôžitky. Ani sme netušili, čo za mračná sa sťahujú nad
         nami a celým svetom. Blížili sme sa k mestu nepredpojate a veselo, že sme zase doma, že
         ideme, kde nás čakajú priatelia, známe tváre, že budeme môcť po takom osviežení pokračovať
         v prácach a námahách, kde sme boli pred dvoma mesiacmi prestali.
   </p>
   <p>
    Vtiahli sme do mesta skromne, v každom vozíku po jednom koni, čo tiež klusal dosť
         pomaly. Bolo vidno, že vynakladá posledné sily. Nebyť nám pred nosom mesta, ktovie, či by
         nám i kone neboli povedali v svojej názornej reči: „Potiaľ a ani krok ďalej!“ No hoviadko,
         keď vidí, že sa blíži domu, čo mu značí odpočinok, pohodlie: a len aby sa ta dostalo čím
         skorej, priloží ešte kúsok tých síl, čo ich snáď zvýšilo; hľadí dokončiť svoju úlohu
         primerane a slušne, bárs za cenu obetí. I koňom sa iste predstavila Punta Arenas ako niečo
         dobrého, vzácneho a veľkého. Keď zazreli rady svetiel zo širokej ulice Avenida Pampa a
         teraz Avenida Bulnes,
    <sup>
     [
     <a class="footnote" href="#ftn.id2523140" name="id2523140">
      3
     </a>
     ]
    </sup>
    ktoré vnikali až do srdca mesta, a iste preto i pribavili ku kroku.
   </p>
   <p>
    Po cestách kampom, v samote poľa, kde nevídať iba ak skupiny domov a osamelé obydlia,
         nám tiež sa Punta Arenas predstavila v ten večer ako niečo veľkého a rozsiahleho. Nuž
         nemôže sa vonkoncom považovať za nepatrné patagónske hniezdo. Je to mesto veľmi značné už
         vonkajšími rozmermi a rozloženosťou. Poznať mu síce i na zovňajšku, že je to ešte mesto
         veľmi mladé a nové, veď vlastne je založené roku 1843, keď Chile zaujali toto územie, ktoré
         do tých čias bolo neobsadené, takže Angličania, ba i Francúzi sa mali okolo neho a boli by
         si ho vďačne osvojili. Malo vtedy spolu 11 obyvateľov. No i tí ho založili nedobre, na
         mieste nepríhodnom, čo dnes zovú prístavom Hladu a je od Punta Arenas čosi na juhozápad.
         Pozdejšie ho preložili sem, kde je dneska, a roku 1897 už malo 947 domov, 17 ich bolo
         murovaných, o desať rokov malo ich už 1844 z nich 99 murovaných, kde už bolo temer 10.000
         obyvateľov. Poznať mu, že je mesto ešte nové, ale sa mu pozná i na zovňajšku akýsi dych
         snaženia a pachtenia za rozkvetom a veľkou budúcnosťou.
   </p>
   <p>
    Ako všetky nové mestá, zvlášte tu v Amerikách, je i ono stavané dľa vykrojeného plánu,
         nie dľa náhody alebo vrtochu, ako sa mu páči. Je rozdelené na ulice, rovné a široké, každá
         20 metrov šíre. No krem ulíc, calle, ako ich tu zovú, má i avenidas: ulice značne široké,
         ktoré by už v Prahe volali námestím, ako Václavské napríklad. Avenida má popri domoch z
         oboch strán chodníky pre peších, popri chodníkoch cestu. Medzi cestami ostáva široký pás
         slobodného priestoru, všetko spolu, cesty, chodníky a slobodný pás medzi nimi má asi 50
         metrov šírky. Kto vyrábal nákresy týchto ulíc, mal iste za lubom, že na tom slobodnom
         priestore budú kedysi sady, možno veľkolepé aleje. No tie nie sú všade vyvedené a ktovie,
         minie sa hodne rokov, kým budú vyvedené a zariadené. Medzitým aspoň nemôže sa nikto
         žalovať, že by bolo dusno a sparno v týchto uliciach: vzduchu je nadostač, neraz i nazbyt,
         keď zaduje.
   </p>
   <p>
    Vietor i tuná, ako v celej Patagónii, menovite v lete, je veľmi svedomitý nádenník.
         Úrady, pisárne, ba i obchody otvárajú sa o deviatej ráno: úrady sa zatvárajú o štvrtej, a
         najďalej o piatej večer. Obchody sa zatvárajú čosi pozdejšie, o šiestej a v zime o siedmej
         večer: ale vietor patagónsky je tej mienky, že to bol prikrátky deň ku robote. On, keď má
         pracovať, počne pracovať o ôsmej, vtedy asi, keď sa otvárajú dielne a továrne a končí ju
         okolo ôsmej večer. Cez obed je odpočinok od pol dvanástej do jednej: za pol druhej hodiny
         nikde sa nepracuje. On si nedožičí ani tohoto odpočinku. Počne zrána pomaly, ale čím diaľ,
         ide tuhšie, okolo poludnia, keď my, robotný svet vydychujeme si pol druhej hodiny, on práve
         vtedy najväčšmi sa usiluje. Mocuje sa, trhá a zúri sťa besný asi do štvrtej. Posýpa
         každého, kto vyjde na ulicu, práškom pampy: ani ho nepreosieva k tomu cieľu veľmi pečlive:
         hodí ti rovno do úst piesku i štrku čo i hrubšieho: Chybuje iba vápno, aby sa urobila dobrá
         malta. V také dni nosia ľudia, ba i podajedny krásavice škaredé sklá na očiach, ktoré veľmi
         špatia, ale sú na osoh. Dámy, aby sa nepošpatili takou nepríjemnou spravou, radšej si ovijú
         okolo hlavy hustý závoj. A nepristane im najhoršie; obkľúči ich akýmsi ovzduším tajomnosti,
         ktoré nedá rozoznávať, ale iba najviac ak tušiť, čo sa všetko pod ním skrýva. Ktovie, snáď
         sú si i vedomé, že im toto zakuklenie ani najmenej neškodí.
   </p>
   <p>
    Keby sme sa chceli dať strhnúť do ríše vedeckého skúmania a hľadania, skadiaľ pochodí
         tento horlivý robotník, kto ho vysiela a vypráva na pampu, prišli by sme snáď na to, na čo
         prišli i učenci. Vynašli, že je na juhu Ameriky dvojaké podnebie. Na pampe je suché a dosť
         teplé: v Cordillere,
    <sup>
     [
     <a class="footnote" href="#ftn.id2523268" name="id2523268">
      4
     </a>
     ]
    </sup>
    kde sú bujné lesy a na štítoch večné snehy, je viac mokré a studené. Suché a
         teplé povetrie je ľahké a riedke, mokré a studené je ťažké: Kde je menší tlak a menší
         odpor, ta sa rúti ťažké mokré povetrie prudko, aby sa tlak vyrovnal a nebolo v ňom
         rozdielu. Z týchto prudkých prúdov povetria vznikajú tu dolu na pampe také besné vetriská.
   </p>
   <p>
    Tento nádenník sa neraz rozpajedí, že sa dá do samých krovov a začne ich rozberať. Ale
         to je robota už dosť ťažká tuná. Krovy nie sú šindľové, ani slamené strechy alebo pravé
         škridle, aby ich bolo ľahko rozhádzať, ale, ako sme i v kampe videli, zinkové, obyčajné z
         plôch za žliebočky, dosť dobré. Bľachár ich popribíja dôkladne, klince majú širokú hlavu
         zvonku, a keď prejde cez latu, môže sa mu i koniec vykovať ľahko do hlávky. Klinec o dvoch
         hlávkach nemal by už nikdy vypadnúť. A predsa na svete nieto nič trvácneho. Dobre vedel i
         ten kachliar, čo bol vystavil kachle s peknou klenbou. Keď boli vymazané, a vôbec uriadené,
         zložil riadiky do tanistry a pobral sa domov. Nestrhli mu z pláce, čo bol vyjednal, lebo
         pec bola ozaj vydarená. Ale gazda ju hádam chcel probovať lepšie, či sa bude za ňou dobre
         ležať: možno sadol na prípecok, alebo hádam i za pec, kde sa v zime chutne spí. Pec nebola
         priučená ešte na také skúšky a preborila sa. Zrútila sa predsa len priskoro; chlapec, čo
         mal ľahké nohy, bežal za majstrom, že ho dohonil skoro niže samej dediny a zvestoval mu:
         „Aby ste sa vrátili, že sa pec zrútila.“
   </p>
   <p>
    „Ja?“ zadivil sa majster. „A načo?“
   </p>
   <p>
    „Aby ste popravili.“
   </p>
   <p>
    „Toť, vari si bude naveky trvať,“ zvolal majster napaprčený. Posepol tanistru na
         pleciach s riadkami a šiel svojou cestou ďalej.
   </p>
   <p>
    Tie klince sa tiež pokazia časom, bárs i nie tak chytro ako tá pec. Ak vyskočí dajeden,
         víchor sa už podvlečie pod plochy: ak ich i neoddrapí, môže pomaly vydvihnúť krov a zložiť
         ho dolu, ak nesedel veľmi pevne. Bárs sa to stáva zriedka, ale už často podchytí súdok
         alebo tú bľachovú kisňu, v ktorej sa vykladajú smeti pred domy, kým príde podujímateľ po
         ne, čo sa zanáša vyvážaním toho nepotrebného článku z mesta: vyvážaním vôbec smetí a
         odpadkov, ktoré zavadzajú po domoch a hádžu sa medzi smeti. Ak vám tú prázdnu kisňu nešmarí
         do chrbta, aspoň ju bude kotúľať dolu cestou, neraz až do samého mora.
   </p>
   <p>
    V Punta Arenas ide všetko dohora alebo nadol, berúc okolnosti všeobecne. Je mesto na
         brehu mora, roztiahnuté po ňom viac do dĺžky. V tom smere idúc z jedného konca na druhý,
         padá dosť dobre do váhy, lebo je roveň. Preto bude i to rozhodnutie priveľké. Bolo by ešte
         väčšie a skončilo by sa nevedieť kde, keby nebolo na jednom konci natrafilo na breh dosť
         strmý, ktorý mal hádam vôľu urobiť tuná predhorie; ale vyšiel z dúšku a neurobil ho, iba čo
         pozemky zvlnil a doniesol ich do neporiadku, že sa nedajú na nich ťahať ulice rovné, široké
         alebo pravé avenidy. Z druhého konca — a to je koniec severný, má mesto tiež svoje hranice
         a prekážky: a tie pochádzajú najviac z nízkosti brehov. Hranice medzi morom a suchou zemou
         sú na týchto miestach trochu neurčité. Mora sa naprelieva neraz ponad brehy do nížin, sťa
         voda, keď sa preleje z plného krčaha. Kde boli pred chvíľou brehy hoc nízke a pieskovité,
         môže byť zajtra more, neraz i dosť hlboké. Trochu ďalej od mora bolo by pozemkov vyšších a
         súcich na stavanie, ale ta sa akosi málokto ťahá. Je tam v blízkosti cintorín; nesladí sa
         nikomu založiť si pri ňom domácnosť.
   </p>
   <p>
    Keď ho zakladali, zdalo sa im, že je ďaleko od mesta; myslelo sa vtedy, že je hádam i
         priďaleko. Od tých čias mesto sa roztiahlo až k nemu, sťaby bolo chcelo klopať na bránu
         mŕtvych, aby sa pomkli snáď ďalej, že na pampe budú mať viac miesta. No mŕtvi sa nedajú
         mýliť, neberú do ohľadu také požiadavky.
   </p>
   <p>
    „My sme raz tu, a ostaneme tu. Vám je ľahšie ísť na pampu, ak vám je v meste tesno. Raz
         sme sa vám vystúpili, aby vám bolo miesta a aby sme mali od vás pokoja. Lebo ten je
         nadovšetko: vlastne ani nič iného nepýtame, od nikoho ako ten svätý pokoj.“
   </p>
   <p>
    A skutočne tak je, že ich už raz preniesli na druhú stranu mesta.
   </p>
   <p>
    Mestu nezbývalo ako rozšíriť sa dohora: po úbočiach kopcov, ktoré sa dvíhajú miestami
         pri samom brehu; jedny sa dvíhajú dosť strmo i idú hodne do výšky, iné sú dosť úložité a
         ostanú plochejšie. Ulice a široké cesty, čo idú do vrchu alebo, rečeno určitejšie, na
         severozápad, majú všetky niečo sklonu, jedna viac, druhá menej ku moru.
   </p>
   <p>
    Všeobecne sa uznáva, že obyvateľstvo je vlastne miešanina všakových národností, temer z
         celého sveta: ba mohlo by sa povedať i rozličných plemien. A skutočne, sotva bude ktorý
         národ v Európe, aby nemal tu príslušníka. Krem toho, Ameriky, severná a južná, majú tu tiež
         predstaviteľov. Ázia bude ich mať tiež dakoľko hoc i menej.
   </p>
   <p>
    Ľudí z celého sveta privábili sem výhľady na bohatstvo, alebo aspoň blahobyt, lebo
         územie bolo vychýrené ako veľmi bohaté a málo obydlené. Prisťahovalcov z Chíl pritiahli sem
         výhody, že im vláda darovala kusy pozemkov 20, 40 ba i 80 hektárov. Boli by to už pekné
         kusy poľa, keby ich bolo obrábať. Ale týmto chudobným ľuďom nemal kto dať poučenie, ako sa
         treba mať okolo zeme, takže oni svoje kusy začali využívať na pašienok. No na pašienok bolo
         toho primálo; mnohý majiteľ predal svoj kúsok za lacný groš druhému a dal sa na druhú
         výnosnejšiu prácu. Vláda čilenská dávala obyvateľom i druhých národností zeme v samom meste
         na stavbu domov, kusy dosť pekné, 25 metrov šíre a 50 zdĺže. Tu bolo miesta na stavbu domu,
         na dvor i záhradku. Škoda, že tieto kusy sa rozkúskovali, menovite v samom meste, takže sa
         temer napospol zastavali domami. Zo Slovanov sú tu zastúpení len južní Slovania. Majú tu
         mnoho svojich zástupcov; dľa čísla medzi cudzincami, čo sú tu osadení, je južných Slovanov
         najviac. Iných Slavianov je veľmi málo, snáď iba jednotlivci. Mnohí z nich ani nevystupujú
         ako takí; iní, čo sa držali za Slavianov, patria k iným plemenám. Južní Slovania sú všetko
         praví, írečití, zo všetkých krajov Juhoslávie. Najviac ich je z Dalmácie, snáď 5/6. Medzi
         týmito nevedieť, či bude viac ostrovanov a či prisťahovalcov z pevniny. Pri sčítaní ľudu,
         1906 prevedenom, v tomto území bolo ich najviac medzi cudzincami. Za nimi nasledovali
         Británci, potom Španieli, Nemci a Taliani. Z ostatných národností len Francúzov bola väčšia
         skupina z Francúzska a Švajčiarska, kdežto ostatných sa nachodia už iba neveľké skupiny.
   </p>
   <p>
    Osada Juhoslovanov je mocná, nielen počtom, ale i svojím významom v hospodárskom vývine
         tohto kraja. V spoločenskom ohľade neužíva vplyvu a dôležitosti, ktorý by mala mať i počtom
         i váhou svojho významu. Iné národnosti, bárs číselne ju neprevyšujú, dôležitosťou a váhou
         svojho vystupovania jej neustupujú, ak ju i nepredstihujú. Čo je tomu na príčine, nebolo by
         ťažko vynájsť, keď by kto skúmal bližšie tú vec.
   </p>
   <p>
    Bolo by ich hneď napohotove, ktorí by snáď sa vytasili s tou obľúbenou, že nie sú
         kultúrni ako prípadníci tých druhých národností. Takýto výrok, myslím, nebolo by ľahko
         dokázať. Vysťahovalec je jeden druhému dosť rovný, nemá čo jeden druhému vytýkať alebo
         závidieť. Juhoslovania sú priemerne vzdelaní, vyučení z domu, ako i prisťahovalci druhých
         národností. V ostatných časoch dosť ich išlo do sveta i vzdelaných a s odbornými
         známosťami: ľudia cele dobre pripravení, ktorí sa vo svete dosť dobre vyznajú. Tí, čo
         nevynikajú vzdelanosťou a odbornými známosťami, majú prirodzeného rozumu a zručnosti toľko,
         že sa nestratia v cudzom svete: vedia sa ľahko vynájsť, osadiť: nájdu si postať, pracovať
         pracujú na nej úspešne. Ako jednotlivec každý zastupuje veľmi dobre svoju postať a
         nezahanbí sa pred vysťahovalcom druhej národnosti. Ale keď sa vezme do ohľadu celok ako
         taký, vyjde účet nie v prospech jeho, ale v prospech iných národností. To by znamenalo
         toľko, že vlastnosti a dary celku sú u nich vypestované lepšie než u južných Slavianov.
   </p>
   <p>
    Tým, čo sme riekli, že celok sa nepredstavuje tak priaznive ako jednotlivec, neriekli
         sme nič nového. Je to skúsenosť stará, ktorá svedčí o tom, že národné povedomie ako celku u
         Slavianov nie je bárs vyvinuté a mocné. Jednotlivec ostáva doma, ak vyjde na verejnosť, rád
         ťahá svojou stranou. Je to choroba nielen južných Slavianov ale i severných a západných.
         Láska k svojeti, k národu a vlasti značí u iných národov iné, než u južného alebo
         ktoréhokoľvek iného Slaviana. Naša láska k vlasti a svojeti je ešte vždy veľmi úzkoprsá,
         viaže sa k dedine, snáď na vidiek, ak je nie veľmi veľký, ledva stačí na širší kraj, keď u
         iných navonok púta k sebe všetky vidieky a kraje bez rozdielu, siaha neraz i za hranice
         krajiny, čo sú vyznačené v zemepise, rozširujúc sa na všetkých, čo hovoria tú istú reč, hoc
         i s rozdielnym prízvukom a vyslovovaním. Iné národy majú už dávno vypestovaný široký,
         najširší pojem vlasti a lásky k nej; majú ho vštepený celé stoletia, že mal kedy presiaknuť
         do najširších vrstiev: alebo najmenej od časov Napoleona, keď sa prebudili i národy
         nepovedomé ešte z driemot, ako sa to stalo Nemcom, ktorí od jeho časov naučili sa ľúbiť
         svoj národ a rozhádzaní po štátoch a štátikoch predsa sa začali považovať ako celok. Od
         tých čias dodnes minulo mnoho rokov, vyrástlo dosť pokolení a v nich odchováva rodičovský
         dom, škola, verejný a súkromný život a všetky jeho ustanovizne a celý jeho stroj v ľude od
         útleho veku povedomie národné a vštepuje ho národu pečlive do srdca.
   </p>
   <p>
    Slavianskym národom sa takejto výchovy neušlo. V školách sa nepestovalo národné
         povedomie. Žiaci sa ledva smeli priznať k svojej reči a národu neraz nesmeli ani spomenúť,
         akého sú pôvodu. Tí, čo udali, ktorá im je materinská reč, znášali ústrky a
         prenasledovania: tí, čo mali povedomie trochu pevnejšie a dľa neho sa chovali, boli
         vyháňaní zo škôl, stavaní na pranier ako zločinci. Južným Slavianom síce nebránili priznať
         sa k svojej reči a pôvodu, ale nesmeli mať povedomie, a ani poukazovať veľmi, kde sú im
         bratia. Široké vrstvy národa nesmeli tušiť a ozaj netušili, že majú bratov cele blízkych a
         bratrancov mnoho. V školách a živote nás učili, že sme Nitrianci, Trenčania, Oravci,
         Liptáci, Šarišania, v tom povedomí rástli pokolenia a pokolenia, ostareli a umierali. U
         Juhoslovanov Chorvát nesmel mať Srba za brata. Obyvateľ ostrovov v Dalmácii považoval za
         Vlacha každého, kto pochodí z pevniny a menovite ak nosí národný kroj; ten istý ľud, ibaže
         jeden býva na ostrovoch a druhý na pevnine a predsa v nich vypestovala škola a život istú
         predpojatosť, že sa nepovažujú za synov toho istého národa. Láska k vlasti je i u nich ešte
         tesná, ledva sa odváži za chotár obce, alebo jedného okresu. Nijako sa neodváži rozšíriť na
         obyvateľstvo celého kraja. Prejde mnoho rokov, snáď i pokolení, kým sa úzkoprsosť rozšíri,
         dá priestoru širšiemu pochopu vlasti. Spolupatričnosť, ako je u veľkých slobodných národov,
         nepríde sama od seba. Aby sa vyvinula a zmohutnela, vyhľadáva sa dlhá a vytrvalá práca.
   </p>
   <p>
    Británci, Francúzi, Nemci majú svoj patriotizmus hotový, mocne vyvinutý, prešiel im do
         krvi, ako národom, ktoré majú svoje podania, slávnu minulosť, jasne vytknuté ciele. Ich
         príslušníci v cudzom svete sa tuho vinú ku vlasti, ktorá im je kdekoľvek v cudzom svete ako
         doma ich ozajstná matka a pestúnka. Britanec má všade svoj dom, kam sa obráti, nájde všade
         temer ustanovizne, ktoré sú ako doma, pútajú ho, a príslušníci Veľkej Británie držia
         dovedna tuho pod ochranou svojej matky; zdá sa im práca ľahšia a pohodlnejšia a ľahko im
         vydržať preteky, s druhými národy. Je medzi nimi vzájomnosť, pomoc a podpora, žičí jeden
         druhému a bráni ho. Krem toho svetový národ má všade sieť peňažných ústavov rozloženú,
         ústavov, ktoré pracujú skromne a bez hluku, ale obozretne a spoľahlive; ich zariadenie je
         dôkladné a ich pokračovanie vzbudzuje všade dôveru. Ich sila hospodárska a peňažná moc je v
         území Magallanes
    <sup>
     [
     <a class="footnote" href="#ftn.id2506474" name="id2506474">
      5
     </a>
     ]
    </sup>
    značná, i to ako jednotlivcov, i ako celku. Treba im dať svedectvo, že svoje
         vedia hájiť a držať pevne, ale nevyvádzajú na nikoho útisk, ani nikomu neprekážajú alebo
         práve aby chceli druhých zničiť. Mnohí z nich sú bohatí alebo aspoň veľmi majetní, majú
         veľké kusy pašienkov v rukách, všetko zeme v dobrých polohách, najviac už právom
         vlastníctva. Majú i časť vo veľkých výnosných priemyslových podujatiach. Ich sila má korene
         hlboko v pôde Magallanesa; držia svorne dovedna; čo podujmú, všetko sa im vydarí, lebo
         nikdy nepodujímajú viac, než môžu. Prv než sa chytia do čoho, premyslia dobre, vezmú do
         ohľadu všetky možnosti, ale keď sa dajú do čoho, všetci sa namáhajú, aby sa vydarilo.
   </p>
   <p>
    Ich hospodárska a peňažná sila je veľká, nikto ju neupiera a nemôže si ju nevšímať.
         Juhoslovanov je viac od nich, ale peňažnou váhou sa im nemôžu priblížiť. Medzi nimi nieto
         ozajstných boháčov, alebo ich je málo: ale je medzi nimi mnoho ľudí stredného stavu, dosť
         je i majetných. Môže sa povedať, že skoro všetci, ako jednotlivci, žijú pohodlne a užívajú
         blahobyt. Majetok je medzi nimi rozdelený dosť rovnomerne, každému sa ušlo potroche.
   </p>
   <p>
    Táto rovnosť majetková, blahobyt rozdelený medzi všetkých a mohlo by sa povedať temer
         všeobecný, dodáva tejto kolónii istej sily a vážnosti a v očiach druhých obyvateľov neraz
         sa i preceňuje a považuje za väčšiu, než v skutočnosti je. Druhé národnosti s ich mocne
         vyvinutým držaním dovedna predpokladajú, že i táto osada má vyvinutý cit takej
         spolupatričnosti ako oni, takže prostriedky jednotlivcov sú prostriedkami celku. Považujú
         to ako prirodzené a nevyhnutné, že medzi nimi bude jednota a mocné vedomie národnej
         vzájomnosti. Držia ich nie za to, čo sú, ale za to, čo by mali byť.
   </p>
   <p>
    Nemcov je menej než Juhoslovanov, všeobecne berúc, nemajú peňažných prostriedkov ako
         oni, ale národné povedomie je u nich veľmi mocné. Navonok vystupujú ako celok, keď príde
         príležitosť mocne a rozhodne. Ich vystupovanie pôsobí mocne, lebo je svorné a solidárne:
         cítiť z ich radov tuhú kázeň, ani na chvíľu nebadať, že by boli medzi nimi nedorozumenia,
         roztržky alebo trenice. Svoje povinnosti chápu vážne, ak je čo rozdielov alebo snáď i
         roztržiek medzi, ako môže byť v každej spoločnosti, tie vybavia medzi sebou, navonok s tým
         nikto nevystúpi. Všetky ustanovizne, čo si založili, rozvíjajú sa a prekvitajú. Nebadať u
         nich toho zjavu, že by sa ustanova založila s veľkým oduševnením a zimničným chvatom, aby
         vyvrcholila rýchle, a po mocnom rozmachu aby nastal úpadok; po opojení aby padli do
         vytriezvenia a razom ochabli. Sú i oni ako Británci vytrvalí, pracovití, trpezliví a
         neústupní. Idú pomaly a obozretne, ale neochabnú, nedajú sa znechutiť alebo sklátiť.
   </p>
   <p>
    Vydržujú vzornú školu pre svoje deti, prispievajú na ňu riadne a vďačne, považujúc ju za
         svoju najcennejšiu ustanovu. Vláda im snáď dáva i peňažitú podporu alebo možno niektorý z
         ich mnohých spolkov tam doma; najväčšia im je podpora z domu, že im posielajú učiteľov,
         znamenitých, prvotriedne sily. Tak sa zdá, Nemecko udržuje sbor učiteľov, vybratých medzi
         najlepšími, ktorí sú na to určení, aby v cudzozemsku niesli dôstojne pochodeň nemeckej
         osvety a hľadeli jej získať prívržencov a ctiteľov medzi cudzími. Sú to všetko poriadni,
         oduševnení pracovníci, oddávajú sa svojej práci čestne, obetovane a horlive. V škole
         pôsobia ako vzorní učitelia, v živote spoločenskom, zvlášte medzi krajanmi budia a udržujú
         národné povedomie. V škole panuje poriadok a stály pokrok. Nieto obdobia veľkej zimničnej
         činnosti, čo by nasledovalo za obdobím hlivenia a úpadku. Je to stroj, ktorý ako sa pohol,
         tak ide riadne a hladko bez zadrhávania a ochabovania. Ich klub máva svoje riadne návštevy,
         kde sa členovia schádzajú, každý rok dá znak života; vystúpi s niečím dobrým a užitočným vo
         verejnosti. Pri tých príležitostiach každý, kto chce, môže obdivovať ich dobrú zriadenosť a
         plnú svornosť. Ich spevokol pri takých príležitostiach tiež ukáže, čo vie. Majú podporovací
         spolok v páde chudoby a smrti, ktorý prekvitá. Ich členstvo ho nenadužíva, utiekajúc sa k
         nemu i keď ho nepotrebuje, drží sa ho verne, spláca príspevky i keď ho nepotrebuje a riadne
         a bez šomrania. Ináče spolky tejto vzájomnej pomoci, kde členovia prispievajú, kým sú
         zdraví, aby im nechybovalo, keď budú chorí, majú i druhé národnosti. Portugalci mali svoj
         hneď, počiatkom doň popristupovali i príslušníci druhých národností. Pozdejšie, keď sa
         ustanovizeň osvedčila, každá skoro národnosť mala taký spolok pre seba. Južní Slaviani mali
         dva: rakúsky a chorvátsky podporovací spolok. Nemci sa uspokojili iba s jedným, ale doň
         povstupovali všetci, ba i Nemci z rakúskych zemí, bárs ako sme videli, mali i rakúsky
         spolok, ktorý prekvital a mal mnoho členstva. Ostatne i pri týchto spolkoch badať neraz
         obdobia zveľaďku a za nimi obdobia akoby ospalosti. U nich nebadať takých období, spolok sa
         drží pevne a ide svojou cestou riadne. Keby mali peňažný ústav, vládol by i v ňom neomylne
         duch poriadku, rovnomernej trpelivej práce. Takého ústavu oni nemajú, ale dodávajú tunajším
         druhým veľmi spoľahlivých zručných úradníkov. Nemajú veľkých kapitalistov, čo by mali mnoho
         účastín, zakúpených pri druhých peňažných ústavoch, predsa sa môže povedať, že majú v nich
         dosť vplyvu i svojich ľudí v ich správnych radách, ktorí v nich zdarne pôsobia. Južní
         Slovania majú v týchto ústavoch mocné vklady majú dakoľko účastinárov, bárs nie veľkých,
         ale nemôže sa povedať, že by mali vplyvu na beh takýchto ústavov.
   </p>
   <p>
    Nemec má skúsenosti a podania i v otázke vysťahovaleckej a drží sa dľa nich, sťa
         prijatých, osvedčených pravidiel. Tie sú mu na pomoci, takže ani v cudzom svete nie je
         stratený. Málokedy ide do sveta naverímboha; keď sa kde vyberie, má obyčajne ustálené, kde
         čo má podujať, ako, kedy a čím. Najradšej sa tiahne, kde ich je už viacej. Kde je sám,
         necíti sa dobre a na svojom mieste, kde sa usadí, rád si zakladá, ak môže, osady. Žije v
         spoločnosti s krajanmi, s ktorými zachováva staré obyčaje a podania, a pestuje ich verne v
         osadách. Prenáša ich na deti, aby v novej vlasti neodpadli od svojej reči a národnosti. On
         svoju vlasť nosí sebou, kamkoľvek ide.
   </p>
   <p>
    Keď sa sťahuje do cudzieho sveta a má sa v ňom prebíjať, odnáša nie tak kapitály, ako
         skôr zbehlosť už či v remesle, alebo druhom statočnom povolaní, snáď dáku vymoženosť v
         odbore, v ktorom pracuje. Na tom podklade hľadí sa uplatniť a vydobyť si pohodlné, dobré
         miesto. Ide do sveta hotový človek, s chuťou ku práci v svojom odbore, v ktorom je zbehlý a
         vycvičený. Ak takého odboru nemá, dá sa bez otáľania na prácu, ktorá sa mu natrafí, len ak
         si ju trúfa vyvádzať. Je vítaný všade ako dobrá spoľahlivá sila; spoločnosť ho vďačne
         príjme. I vlády sa tešia takým vysťahovalcom a vábia ich do svojej krajiny: úfajú sa, že
         budú pracovať na pokroku a veľaďku celku.
   </p>
   <p>
    Vysťahovalci zo slavianskych zemí, južných alebo východných idú do sveta bez zvláštnych
         príprav. Ale ich tiež všade radi vidia. Majú veľkú cenu pre kraj, kde sa osadia: tá záleží
         v ich sile, otužilosti ku namáhavej telesnej práci, v ochotnosti a svedomitosti v robote.
         Takáto sila je hotový kapitál, veľké bohatstvo sama v sebe zvláštne pre krajinu, ktorá nemá
         dostatok takých síl. A vlastne ani jedna ich nemá zbytok; ani tá, ktorá im položila
         pútnickú palicu do ruky, pohodila ľahkomyseľne kus svojho prirodzeného bohatstva. Hodí sa
         on na robotu odhodlane; pracuje s chuťou i mimo hodín, sťaby cítil, že je to ostatná
         námaha, že mu ostáva málo času, aby tú prácu mohol rozdeliť niečo rovnomernejšie. Pracuje
         úsilne, s chuťou, do úmoru, sporí s grošom, ktorý si vyrobil. Ukladá ho babka ku babce. V
         celom jeho držaní badať, že má akýsi cieľ pred sebou, za ktorým sa ženie. A cieľ má
         skutočne jasný a určitý: zhonobiť si kapitálu, ktorý mu dá neodvislosti, aby mohol pracovať
         samostatne na svoju päsť. Hľadí mať svoj domec. A skutočne keď nastane čas, venuje sa inej
         práci, práci pre seba. Neraz telesnú prácu premení v podujatie, hľadá a nájde si nové pole
         ku zabezpečeniu budúcnosti.
   </p>
   <p>
    Stane sa neraz, že čo bol robotník, premení sa v dobrého obchodníka, kupca alebo
         samostatného podujímateľa. V ňom driemal obchodník oddávna, ale nemal sa ako vyklovať.
         Teraz, keď sa nadhodila príležitosť, vydobyje si chytro zbehlosť v novom povolaní. Onedlho
         už kráča rovným krokom s obchodníkmi, ktorí sa na to učili, neraz ich pretečie prirodzeným
         umom a zvláštnymi vlohami. Premena podivná; vývin, v ktorom prídu ku platnosti dary, ktoré
         mal v sebe snáď zdedené od praotcov, ktorí boli tiež kupci alebo námorníci, v ňom vznikli
         bez prípravy a učenia a dary do tých čias tlumené a pohodené. Ledva sa cítil v slobodnom
         ovzduší, ktoré našiel v nových pomeroch, priviedol k platnosti vlohy, o ktorých doma nikto
         netušil, ktoré by tam boli v tom všeobecnom hlivení ostali zakrpatené a neupotrebené. Z
         takýchto jednoduchých, umných ľudí stanú sa neraz ozajstní obchodníci; vycibria sa, doplnia
         svoje vzdelanie všeobecné a odborné, ktorého mohli mať len zárodky. Odborné vzdelanie ide
         tak ďaleko, že nadzerajú neraz i sami vodia svoje knihy; neboja sa zložitých výkonov a
         výpočtov v svojom obore; vedú vôbec diela neraz zložité zdarne a ľahko.
   </p>
   <p>
    V nich cudzina, vzbudila dary, ktoré v nich hliveli. Osobná sloboda, snáď i príklad
         druhých, snaha za popravením svojho stavu urobila z potomkov námorníkov a obchodníkov
         samostatných ľudí, ktorým vlasť sa nedala vyvinovať, ale ich dusila hroznými pomerami,
         podtínala im sily a zatvárala cestu ku blahobytu. Beda krajine, ktorá mala pracovníkov
         naporúdzi a nevedela využiť ich vlohy a dať poľa ich snahám a práci. Ona akoby v
         zaslepenosti priviazala im ruky, prinútila ich utiecť z domu, aby našli prirodzenú postať
         svojím schopnostiam, čo v nich driemali a hnali ich k práci. Mnohí sa vyšvihli vysoko, sebe
         na osoh, svojim krajanom ku chlúbe. Nejeden napomáhal krajanom, zvlášte v prvých časoch,
         keď prišli do sveta; alebo mu dali miesto u seba, alebo mu kliesnili cestu svojím úverom a
         vplyvom, alebo dobrou radou. Treba i dodať, že hľadeli byť i národu na prospech. Mnoho ráz
         pamätovali na národ a jeho potreby a obetovali na národné ciele štedre a ochotne.
   </p>
   <p>
    Keby sme hľadeli vo všeobecnosti na prisťahovalcov, mohli by sme tvrdiť, že každá
         národnosť, čo sa tu usadila, doniesla sem čo-to, čo prispelo ku všeobecnému pokroku a
         blahobytu kraja. Škóti a Angličania vykorisťujú pašienky. Prisťahovalci z Británie,
         menovite Škóti, naučili, ako sa pestuje ovca, vynašli cenu kampov a ukázali bohatstvo,
         ktoré v nich ležalo. Ich umenie zovšeobecnelo, od nich sa ho naučili príslušníci druhých
         národností, keď vysvitlo, že je to obchod najbohatší. Zem, ktorú vypásali, vláda pozdejšie
         dala im do prenájmu a z nej i predala jednu čiastku okolo 1,750.000 hektárov. Roku 1906
         bolo na území Magallanesa už okolo 1,900.000 oviec: tých, čo sa držia na podniku a vypásajú
         kampy. Mnoho ich má dnes krásne podniky, dobre zavedené a pečlive vedené, ktoré dávajú im
         úžitok a rozmnožujú bohatstvo kraja. Francúzi sa tiež dali na obchod, ale mnohí zas ostali
         v meste a dali sa na remeslá. Bolo medzi nimi dobrých kováčov a zámočníkov. Španieli tiež
         majú rozsiahle kampy zakúpené. Je ich pomerne málo, ale v ich rukách nachodí sa ohromné
         bohatstvo a veľký kapitál. Majú veľmi mnoho podnikov, všetko zavedených skvele a ich kampy
         patria medzi najbohatšie. Iní zas majú kvetúce obchody, alebo čo sa prisťahujú, v nich
         hľadajú zamestnanie. Mnohí z nich sa venujú pomorskému životu, lebo sú to schopní a súci
         námorníci. Kupecké lode, ktoré boli vpísané do tohoto prístavu, mnohé majú i dnes nielen
         posádku, ale i kapitánov spomedzi nich. Nemci sú dobrí remeselníci, pracovali v nich
         vytrvale. Ktorí sa zmohli, obracajú svoj kapitál najradšej ku rozšíreniu a zdokonaleniu
         dielne. Ostávajú najradšej pri pôvodnej práci; ak môžu, pokračujú v nej v širších rozmeroch
         továrničky. Oni hľadajú v remesle zlaté dno a obyčajne ho i nájdu. Majú pivovare, lejárne,
         záhradnícke podujatia. Sú to všetko usilovní a spoľahliví pracovníci už či v remesle alebo
         v obchodoch a peňažných závodoch. Ak by sa mohlo porovnávať, skoro by sa zdalo, že
         juhoslovanský prisťahovalec je ako posvätná lipa, ktorá sa rozrastá, keď tu zasadí do zeme
         tučnej, plnej šťavy. Má mohutné konáre, rozloženú korunu. Pekná okrasa kraja, dobrá záštita
         pred úpalom slnca, bezpečný útulok pre vtáctvo nebeské, ktoré si robí v nej hniezda.
         Vtáctvo prelietavé, ktoré spoza oceána priletelo a pod ňou sa ukrýva a hľadá útočište. Ona
         ochraňuje tých, čo vyleteli do sveta, hľadajúc novú postať. Ale je osamelá, pri sebe netrpí
         nablízku druhú lipu. Sama prijíma údery vetra a musí im odolávať. Jej je neraz ťažko, keď
         vietor jej kmása mocné vetvy, hľadí ju rozlámať, snáď vyvrátiť. Ona sa vzdor tomu drží,
         žije a prospieva. Prisťahovalec druhej národnosti, čo má dobrú prípravu ku premene miesta,
         má ustanovy ku svojej záštite a drží sa ich, je vrbina zasadená na brehoch rieky, bárs i v
         štrku, v pôde akejkoľvek, nie vždy najlepšej. Kde je ona raz zasadená a ak sa prijala, už
         ju nič nevyvráti. Mohutnie a rozrastá, pri druhých vŕbach zapúšťa korene do hĺbky a vysiela
         ich do šírky. Nedá si už odňať pôdu, kde raz zasadla. Korene ako sa vetvia, idúc do šírky,
         tak priberajú pôdu z okolia. Pred jarou ju obkliesnia z hrubých konárov neraz cele dohola,
         ostane iba holý peň a driek sťa nejaký kýpeť: ale ona má už korene silné, peň je zdravý,
         bujný, vyháňa nové mládniky, ženie mocné prúty, tie sa premenia chytro v nové mohutné
         vetvy. Strom naoko nepatrný, snáď i nie veľmi úhľadný, ale víchor mu neublíži. On sa prihne
         až k zemi, ale vyvrátiť a zlomiť sa nedá. Voda ho nepodmyje, skôr musí ustúpiť pred
         koreňmi, ktoré stavajú okolo seba hrádze pevné a neústupné, čo sa nedajú podmyť. Ani strela
         tomu stromu neuškodí. Ak ho rozčesne, zotaví sa zas z koreňa, z odštiepenca vyženie strom
         nový.
   </p>
   <p>
    Je zaujímavé pozorovať, ako sa národnosti podelili v meste, kde hľadajú najradšej
         pozemky pod svoje domy. Prisťahovalec, čo prechodí z brehov Adrie, zaujme najradšej, ak len
         môže, miesto na brehu mora: bez mora on dlho nevydrží. Keby ho nevidel pred sebou, nečul
         jeho čľapotanie alebo i hučanie, keď sa búcha o breh a hádže naň bielu penu a morskú trávu;
         keby necítil jeho slanú vôňu, hneď keď sa prebudí za rána, zľakol by sa, že kde to utkvel,
         v akej pustatine. Prišlo by mu clivo a už by nemal stánia na takom mieste.
   </p>
   <p>
    Toto more nie je ako jeho more. Je najviac šedasté, sivé, zriedkakedy zahrá do modra,
         snáď keď je tíšina a teplo, ale ani to nie je ako na Jadranskom mori, ktoré je celé leto
         tuhomodré, ak nie je rozbúrené. Nie je teplé, aby koho vábilo hodiť sa doň, do jeho vín,
         ktoré temer vždy hrajú. Nepáchne nikdy tak mocne, ako jeho more, keď naň zapečie slnce vo
         psích dňoch o Jakube alebo na Brtomila.
    <sup>
     [
     <a class="footnote" href="#ftn.id2504701" name="id2504701">
      6
     </a>
     ]
    </sup>
    Nie je ani priehľadné, aby sa mu dala vidieť na dne každá trávička, alebo
         ježovina, čo sa černie na dne, kde je viac kamenia. Nemá, žiaľ, ani rozmanitosti rýb, čo sa
         lovia na Adrii, že temer každý deň prichodí na stôl iný druh, inej chuti a podoby. I tu je
         veľká hojnosť v rybách, ale to všetko najviac jeden druh alebo robal a pecherej, čo idú
         obyčajne v kŕdľoch, čo druhého len zriedkakedy. Nieto raka s ohromnými klepety, čo uvarený
         vyzerá temer ako dielo umelecké, že je ozdoba akéhokoľvek stola. Miesto neho je tu morský
         pavúk robal Eleginus maclovinus, pecherej atherinichthus nigricans, centolla lithodes
         antarctica, čoro spytilus, jež echinus,
    <sup>
     [
     <a class="footnote" href="#ftn.id2504738" name="id2504738">
      7
     </a>
     ]
    </sup>
    chuti dobrej, keď je plný; ale i on oklame. Neraz pod slávnostnou škrupinou
         nieto ničoho, alebo len máločo, ak bol vyfúkaný. Zato treba uznať, že sa nájdu ustrice,
         ktorým nie je ľahko nájsť páru; aspoň tie, čo sú na Adrii, sotva sa im vyrovnajú na chuť.
         Parníky ich donášajú, ale iba v zime z kanálov Chiloe, predávajú sa hneď na vrecia a idú
         ako na ruvačky. Je to lahôdka vzácna a rozchytá sa po domoch: ale zato niet mnohých druhých
         rýb práve čo na brujett
    <sup>
     [
     <a class="footnote" href="#ftn.id2504754" name="id2504754">
      8
     </a>
     ]
    </sup>
    súce: jedlo, po ktorom už nezbýva iného, ako ho zaliať opolom bolským, alebo ak
         ti boh poprial toho zvláštneho šťastia, opolom z Dlhej Lúky a ešte z ostrova Visa.
    <sup>
     [
     <a class="footnote" href="#ftn.id2504834" name="id2504834">
      9
     </a>
     ]
    </sup>
   </p>
   <p>
    Ale predsa je more: už či také alebo také, môže sa povedať, že je naše, iba s tým
         rozdielom, že je akoby z druhého chotára. Hraničí temer rovno v Adriou; je s ňou predsa vo
         spojení. Dosť ľahko, že tie vlny, čo tu hádžu penu na brehy, prešli hádam popri brehoch
         ostrovov a pevnine Dalmácie. Je predsa pekne bývať na jeho brehoch mať blízko nich dom a
         prijímať akoby pozdravy z tamtej strany.
   </p>
   <p>
    Majú pri ňom svoje domy, pekne, skoro jeden pri druhom. Tak bývajú tu Pucisćaia,
         Supetrania, Milnarania, Slivaniania,
    <sup>
     [
     <a class="footnote" href="#ftn.id2504876" name="id2504876">
      10
     </a>
     ]
    </sup>
    všetko obyvatelia Brača. Vystavili sa, ak dopustilo mesto jedni pri druhých,
         bývajú susedstvá jedno pri druhom a nažívajú medzi sebou skoro sťa rodina. V lete, keď
         pripečie niekedy slniečko, úbohým ženičkám sa vkradne zbožný samoklam aspoň na chvíľku, že
         sú azda doma na brehoch Jadranu. Vyjdú na priedomie, najradšej sadnú na prah domu a
         vyhrievajú sa na slnci. Chybí iba kúdeľ a vreteno na takýchto posiedkach pred domom, aby
         vyšiel obrázok bračský alebo dlhá vlnená pančucha. Tá sa pletie tam v rodine a nekupuje
         hotová, z vlny domácej, tiež pradenej doma. Bohužiaľ málo ich je tých veľmi teplých
         slnečných dní. Ak prihreje slnce, tu máš hneď nešťastný vietor, začne besnieť, nosiac oblak
         pred sebou. Ak nie vietor, teda odrazu ako hustá zástava na horách, a počne fŕkať alebo
         liať. Neraz v taký pekný deň počne sypať najviac ako drobné krúpy. Stávalo sa a nie práve
         zriedka, že i sneh začne poletovať znenazdajky, a tu od juhu už potiahne studený dych, že
         ti naskočí husia koža. A už je po radosti. Ženičky sa zoberú a utiahnu do domov, ak sú
         vonku, ruky prichodí vstrčiť pod zásterku.
   </p>
   <p>
    Medzi tieto susedstvá našich zamiešajú sa i rodiny španielskych námorníkov a kapitánov:
         ich ženičky tiež banujú za slncom a nebom domova, tiež sa trasú skoro celý rok, alebo ich
         nadchodia zimomriavky. V týchto susedstvách bývali i domy, hoc ich nebolo mnoho, čo patrili
         Nemcom zo severného Nemecka. Im sa na týchto brehoch zdá temer, akoby boli doma. More je tu
         skoro to isté ako u nich tam. Zima sa im nevidí, že by bola tuhá, skôr sa im bude vidieť
         primäkká: primnoho prší, málo mrzne.
   </p>
   <p>
    No ani nábrežie nemôže byť celé pre námornícky svet; na mnohých miestach je zabraté
         rozsiahlymi skladiskami, inde priemyslovými podnikmi. Tak tu uvidíte dielne veľké a pekne
         zariadené, kde sa poprávajú stroje, tu ich volajú zlievárne. A nielen že sa môžu popraviť
         stroje, ale tu sa i zlejú a vyrábajú súčiastky strojov, ak sú nesúce na poprávanie. Veľká
         výhoda na týchto stranách, kde by bolo čakať pridlho, kým by prišiel náhradný kus
         pokazeného stroja zo strojární z Európy alebo Severnej Ameriky.
   </p>
   <p>
    Na nábreží sú rozložené sklady veľkých obchodných domov, ktoré sa zaoberajú úvozom a
         vývozom tovaru. Stadiaľto im je naporúdzi nakladať a vykladať svoj tovar, ktorý sa posiela
         alebo prijíma. Je tu veľké skladisko kamenného uhlia, ktoré sa ťaží v akosti dobrej v
         horách neďaleko mesta a drží tu na sklade, aby bolo naporúdzi lodiam, ktoré ho užívajú.
         Veľké miesto zaberajú skladiská colného úradu, ibaže by bolo vari predčasne hovoriť o
         skladoch, kde tovar v kisniach, napríklad, papier alebo kožušiny, bárs i v kisniach
         futrovaných bľachom, leží pred budovami úradu len tak pod holým nebom, čakajúc, kým ho
         prehliadnu a určia, koľko prichodí platiť zaň cla od úvozu.
   </p>
   <p>
    I my tuná už máme clo, strážnikov, financov, úrady a druhé také výdobytky, o ktorých
         nebolo chyrovať v predošlé roky. Uznávalo sa predtým, že je tu podnebie veľmi nezdravé,
         ľudom bolo treba podstrčiť lákadlo a výsady, aby sa sem ťahali a privykli. Erár teda
         zaviedol úvoz slobodný od cla. Boli to krásne časy vtedy! Bola veľká lacnota: Šampaň,
         chartreuse, bénédictine, whisky, ba i rozóliše a pelinkovac zo Záhrebu, hodváby a iné
         výrobky, vôbec všetko sa uvážalo bez poplatku a bolo pomerne veľmi lacné. Vína dochodili zo
         všetkých končín sveta: až hen sladké vína zo Samosa, alebo z Málej Ázie, chýrečné vína
         španielske a francúzske, najlepších druhov stolové a dezertné. Dovážali sa šunky
         vestfálske, čo sa vyrábajú v severnej Amerike, salámy z Itálie, kyslá kapusta v sudoch z
         Hamburgu a cibuľa z Portugalska, vôbec lahôdky a lakoty zo všetkých krajov sveta; jablká z
         Kalifornie a všakové ovocie z tropických krajov.
   </p>
   <p>
    Je na nábreží veľmi živo a panuje na ňom ruch a pohyb od rána do večera. Ale ozajstné
         mesto nie je na nábreží. Ulice idú alebo rovnobežne s morom od juhu na sever, alebo sa
         tiahnu od mora do kopcov, od východu na západ. Ulice sú dlhé. Mesto má dĺžku od jedného
         konca na druhý skoro tri kilometre, šírka od mora dohora asi pol druha kilometra. Je to už
         plocha dosť pekná, pokrytá mestom bárs i nie všade úplne, medzi domami sa nájde dosť
         prázdnych miest. Ulice sú najviac 20 metrov šíre, čo je šírka dosť hodná. Ale jesto ich
         niekoľko i širokých. Z nich sú zvlášte tri, ktoré padajú väčšmi do očí. Jedna z nich ide
         dĺžkou, dve druhé stoja na ňu kolmo, idúc šírkou mesta od mora nahor. Ulice užšie a širšie
         sú ťahané jedna od druhej v takej vzdialenosti, že medzi širokými sa tvorí skoro štvorhran;
         ale jednu stranu z neho tvorí breh mora. Ten, pravda, nejde všade pravidelne rovnou čiarou,
         ale robí väčšie menšie zákruty. Čiastka mesta, čo padá do tohto štvorhranu medzi široké
         ulice, považuje sa za stredisko. Polohou a útvarom je i naozaj akoby srdce mesta.
   </p>
   <p>
    V stredisku sa nachodia väčšie obchody, banky, výstavnejšie domy a to sa vie, hlavné
         úrady, čo padne von strediska, je už niečo skromnejšie. Čím sa poberáš ďalej ku obvodu
         mesta, domy sú jednoduchejšie a redšie. Tu sa už medzi nimi nájdu i prázdne miesta, tu i tu
         i záhradky alebo intravilány. Ulice, čo idú nahor, sú poniektoré dosť strmé, daktoré
         natoľko, že povoz po nich nevyjde. V nich museli urobiť pre peších miesto obyčajných
         chodníkov schody. Tými je dosť obťažne vystupovať na vrch, čo je nad mestom.
   </p>
   <p>
    Mesto má zdravú pitnú vodu, dovedenú z hôr, je v nej čosi železa, je tiež trochu
         žltkastá a niektorí sa jej boja, že nebude azda veľmi čistá. Ale báť sa nemajú prečo: to je
         voda vzdor tomu zdravá, bárs je v nej čosi toho železa, snáď i súčiastok hliny, ba i stopy
         látok organických. Aspoň dosiaľ neobsahuje chorobných zárodkov, nevyvoláva chorôb, ktoré
         inde nespoľahlivá voda zapríčiňuje. Kanalizácia je založená, prevedená je v stredných
         uliciach, na okrajoch mesta ešte chybuje. Môže sa povedať, že je mesto obstojne obslúžené,
         čo sa týče vody a odvádzania nečistoty. Má v sebe podmienky také, že by sa z neho dalo dosť
         ľahko vystanoviť mesto veľmi čisté a zdravé, akých sa nájde málo.
   </p>
   <p>
    No ono tiež má svoje neresti i svojho moriaka: čo ho trápi. Je len v tom útecha, že bez
         svojej viny a bez svojho pričinenia: Podnebie je daždivé, trochu väčšmi než by bolo treba:
         menovite v jeseň, ale i v zime. Jar by bolo tiež treba považovať za obdobie dažďa, lebo
         prší celé dni. V zime sa najviac leje, iba zriedkakedy sa sype. Ak i napadne trochu snehu,
         roztopí sa skoro zaraz. Južný pól je blízko, má i on ľady, ale tie na šťastie nemôžu
         pokaziť cele podnebie tohto kraja, ako by kto myslel. Prečo nemajú vlády nad nami, prečo
         berú také ohľady na najjužnejší výbežok Amerík: kto by to vedel zodpovedať? Keď zaduje
         rovno od poľa, čo sa tiež stáva, menovite v zime, každý sa ťahá najradšej k peci.
         Termometer klesne, začne tuho stískať a ak sa zatiahne, bude padať sneh: ale ani tieto
         prúdy tu nevydržia dlho. Vietor sa skrúti ako nič na druhú stranu, po tuhej zime príde
         znezrady odmäk. Ten obyčajne doženie na úbohé mesto všetku tú vodu, čo sa cedí zo snehu,
         keď kopnie a tej je neraz mnoho. Je voda vdolinu, ako málokde, mohla by stiecť ľahko do
         mora: more jej môže prijať, koľko jej príde. Ale spád nie je všade veľmi dobrý. Na miestach
         zaostáva tá voda neraz prostred ulice sťa priatelia, keď sa snímeme na ulici a začneme sa
         zhovárať; zastaví sa rada i na chodníkoch pod samými domami. Indy to ani nie je zástavka
         dočasná. Mnohé také pokojné miestečko sa jej zapáči a ona sa usalaší na ňom. Na niektorých
         uliciach tvorí ozajstné valné hromady, búrlivé verejné zhromaždenia. Krúti sa sem-tam sťa
         na verejnom zhromaždení, kde sa socajú a vadia. Ale naostatok i ta akosi sa stíši, uľahne a
         ostane na mieste, driemajúci akoby v polosne, kým sa nevysuší potroche. Kde sa to stáva, že
         sa voda zbiera na tento spôsob a stáva sa to na mnohých miestach, z toho sa už vymiesi
         blato. Je ono dakedy husté a ťažké, ale najviac býva riedke, skoro tekuté, ktorým naše
         mesto oplýva v období dažďov, najmenej šesť mesiacov, od polovice apríla do polovice
         októbra.
   </p>
   <p>
    Je tomu i zem trochu a nie sama slota na vine, bárs by nepatrilo ohovárať našu pečlivú
         mater a ešte šomrať na ňu. Ale čo ako, treba jej pripomenúť, že bola pozabudla na nás,
         červiaky, čo po nej chodíme a či sa skôr čliapkame, v jeseni, v zime a pred jarou. Ona vody
         nepije, ani jej neprepúšťa. Poukladala svoje vrstvy trochu nepredvídane, zaraz spod vrchnej
         kôry ornice ide vrstva niekde dosť hrubá, inde čosi tenšia hlinačky. Je ona červená, ale
         nie všade, na mnohých miestach hrá do sivomodra a leskne sa na slnci skoro ako slanina. Už
         taká alebo taká, je nepremokavá; voda ostane na nej sťa vo vahane. Táto vrstva nepremokavej
         látky má ešte obyčaj, že na miestach urobí priehlbiny sťaby ozajstný vahan. Z takýchto
         miest, kde je priehlbina, voda môže stekať pomaly, neraz ani neodtečie. Tento útvar, čo si
         tu dala matka zem i jej nápady pri rozlohe vrstvy hlinenej, dá dosť lámania hlavy i
         magistrátu mesta. Ten by bol najradšej, keby mesto vyzeralo ustavične ako zo škatuľky.
         Vynakladá dosť peňazí, aby odpomohol nepríjemnostiam. Ale viac než magistrát peňazí,
         vynakladá miestna tlač černidla, vytýkajúc, kde je bahno, akú má geografickú polohu, alebo
         práve mláka a lagúna: spytujúc sa, aké urobil magistrát poriadky, aby tých vecí tam nebolo.
         Konečne ani denníkom nedá sa zazlievať. Sú tri, dakedy až štyri a na to sú, aby už len
         niečo uverejnili. Ešte im ešte, kým je čiara telegrafa v poriadku: tá sa neraz pretrhne; je
         i dlhočizná od P. Arenas do Bs. Aires. Najviac ju pretrhujú iste vetriská, čo bičujú úbohú
         Patagóniu. No dakedy sú na príčine, hoc výnimočne tomu poškodeniu čiary i povodne a záplavy
         riek, tie po dlhých lejakoch sa neraz vylejú. Potom vari i sama dĺžka tej čiary je
         priveľká, ide pampou a zase pampou až do hlavného mesta susednej republiky. Má sa teda kde
         pretrhať a kaziť.
   </p>
   <p>
    Z Punta Arenas do Chíl založiť čiaru územím čílskej republiky, bolo by i ťažko i
         nákladne. Temer by povedal, že sa to ani nedá vyviesť. Tvrdiť sa v tej veci nič nemôže,
         urobili sa veci, ktoré sa zdali, že sa nedajú urobiť. Taká čiara, ak by mala ísť územím
         republiky a nedotknúť sa územia susedovho, našla by v ceste Cordilleru, ktorá nedá
         priechodu na hocktorom mieste; horšie než Cordillera sú pralesy, v nich močiare, nebezpečné
         miesta, veľké a zúrivé rieky, čo sa z tej strany vlievajú do mora. Sú to kraje veľmi riedko
         obydlené, možno ani neobydlené; hádam bude v nich domorodé obyvateľstvo indiánskeho
         plemena, ktoré tu býva a nažíva si dľa vôle a svojho vkusu. Všetko sú ťažkosti, ktoré sa
         nedali dosiaľ odstrániť, takže Punta Arenas nemá bezprostredného spojenia so sídlom
         republiky, ale iba na Buenos Aires. Dnešného dňa je už inakšie, Punta Arenas má veľmi silnú
         stanicu a rádio: tá ju spája už od dakoľko rokov rovno so Santiagom. No i na tejto vzdušnej
         čiare sa pretrhne tu i tu spojenie. V Chiliach, keď príde búrka, je hrmavica veľmi prudká a
         tá nie je takým strojom na osoh. Časom bude iste i pre veľký národ roboty na tejto čiare,
         ktorá je v rukách vlády. Tá má vybavovať niekedy i súrne diela, takže musí zabrať čiaru pre
         svoju službu. Dakedy sa stáva, že sme i po desať dní odrezaní od sveta, že nevieme, čo sa
         robí za naším chotárom. V také dni sú páni novinári rozčúlení, vylievajú žlč nad domácimi
         nedostatkami, najviac na magistráte: pre vodu, že je nezdravá a nechutná, pre cesty, že sú
         zlé, pre blato, že ho je primnoho. V lete zas, že je prachu mnoho, čo vietor donáša alebo
         dvíha na uliciach a zas ukladá v zátišiach, na celé hŕby. Magistrát nevie, čo si počať s
         tou vodou, aby bola čistá, s mlákami a lagúnami na uliciach nie si tiež ľahko poradiť: tam
         sú raz a pred časom ich nikto neodprace. Vypiť sa nedajú a vypumpovať ich tiež nie ľahko.
         Ale ani magistrát nezaháľa, robí, čo môže. Ulice vykladá zvariakmi sťa kedysi ulice v
         Banskej Bystrici. Tá dlažba by preukazovala dobré služby i tu, ako ich preukazovala tam.
         Ale voda je potuteľná, podíde ľahko zvariakovú dlažbu, že ju pozbaví pevného podkladu,
         prídu ťažšie povozy, zvariačik vyskočí pod kolesom zo svojej korencie. A už sa spraví v
         dlažbe prvá diera. Kde sa tá zjaví, čo i malá, tá už nezarastie ani sa nezosype: je ako
         diera na obleku, že čím ďalej, tým väčšmi rastie. Niet sa čo diviť, že v dlažbe sa urobia v
         krátkom čase priehlbiny i celé jamy: tie nevyzerajú naoko pekne a vozenie po uliciach tiež
         nie je veľmi hladké.
   </p>
   <p>
    Chodníky pre peších dal vyliať dobrým asfaltom. Ale ani ten nevydrží, kde je voda, oduje
         sa, keď ho podíde a poláme sa na malé pagáče. Ešte by vari najlepšie služby preukazoval
         štrk, ktorým sa tiež vysýpajú chodníky. Ten sa vbíja do blata a časom vytvorí pôdu veľmi
         pevnú a suchú. Ale sa zas stáva i to, že príde vietor, povymetá chodníky, piesok odnesie,
         neraz i sám štrk schytí a roznáša po meste, i po samých centrálnych uliciach. Ale čo si
         počať, každá vec dobrá má i svoje zlé stránky; náš život a všetky naše ustanovy a podujatia
         sú ešte ďaleko od dokonalosti. Tak ostane vari ako najlepší prostriedok ten trám, čo leží
         na kraji chodníka medzi ním a cestou pre povozy, iste na to, aby sa chodníky neosýpali,
         lebo sú obyčajne vyššie od cesty, aspoň mali by byť vyššie, keby bolo nasypané, aby sa z
         nich voda ociedzala na cestu. Keď sa nemáš kam podieť s nohou pre vodu a blato, môžeš
         chodiť po týchto trámoch dosť bezpečne. Sú i dosť široké i dobre okresané, či opílené. A
         využívajú sa od peších veľmi dobre. V hodiny, keď je po uliciach väčšia premávka, keď
         napríklad pred obedom alebo pred večerom sa zatvoria obchody, pisárne a dielne a svet sa
         ponálhľa domov na obed alebo k večeri, môže vidieť rady prechodiacich, ako kráčajú po
         týchto trámikoch jeden za druhým, držiac sa pritom neraz divne, aby nevypadli z rovnováhy
         na tomto tesnom chodníčku. Tieto trámy v také časy preukazujú veľmi dobrú službu, ale žiaľ,
         tiež iba za rok alebo dva. Pozdejšie sa im zunuje akosi tá poloha, snáď preto, že sa im
         šliape vždy po jednej ploche. Počnú sa po troške nachyľovať a nachyľovať ku strane, kým na
         mnohých miestach, miesto širšej plôšky neponúknu predchodiacemu, čo má po nich stúpať hranu
         dosť ostrú. Kráčať po nej vyžaduje už trochu viac zručnosti: treba vystrieť i ramená, ako
         tanečnica na žinke alebo sa podoprieť palicou, aby sa našla rovnováha, ktorá sa celembá sem
         a tam. Ale i tak prihodí sa ľahko, že noha skĺzne naklonenou plochou a začrie hlboko do
         blatiska.
   </p>
   <p>
    V takých prípadnostiach niet lepšej veci čo dobré, nepremokavé čižmy. Ale i tá
         nepremokavosť neraz je skôr len povera a zbožný predpoklad než skutočnosť. Sú vždy
         premokavé, tu cez samú kožu, tu zas cez švíky okolo podošvy. Dalo by sa im vytknúť, že sú
         im sáry prikrátke, keď vhupneš do tej polievky, čo je pri takom trámiku, že sa ti jej
         dostať i za sáru.
   </p>
   <p>
    V týchto uliciach, čo sú ďalej od mora v úbočiach kopcov, bývajú tiež susedstvá tej
         istej národnosti, neraz z toho istého mesta. V týchto polohách býva najviac obyvateľstvo
         domáce, nasťahované z rôznych krajov Chíl. Či i ono sa usádzalo dľa krajov a dedín v
         skupinách domov, nebolo by ľahko vynájsť. Ostatne svet sa mieša, jeden prichádza, druhý
         odchádza. Ten, čo prvotne staval dom a v ňom začal bývať, snáď sa preniesol na druhý koniec
         mesta kvôli pohodliu alebo z iných ohľadov. I domáce obyvateľstvo býva v svojich skupinách
         a susedstvách, nažíva pokojne a dobre sa znáša. Drží susedstvo za rodinu čiastočnú a
         nechová sa neprajne ani k cudzincom, čo prišli z druhých strán sveta.
   </p>
   <p>
    V týchto polohách, vzdialenejších od mora, domy sú menšie, toľké, ako vyžaduje pohodlie
         jednej rodiny alebo dvoch. A v nich sa neraz obyvateľstvo stisne, z domu pre jednu rodinu
         stane sa dom pre viac želiarov a nájomníkov. Obyvateľstvo je tu hustejšie než v stredisku
         mesta, kde celé rady domov sú posvätené obchodu a obchodu. Tu na hornom konci obchodov
         nieto, ani skladov tovaru. Ale na rohoch ulíc sú obyčajne založené malé a väčšie obchody s
         miešaným tovarom pre dennú potrebu obyvateľstva: také asi ako v Prahe „hokynáři“. Niektoré
         z nich vyrástli z priemerných rozmerov, dosiahli značnejšieho významu. Denný odbyt im je
         väčší, dvere častejšie sa ozývajú zvončekom, oznamujúc kupovateľov. Sú to už obchodníci
         zámožní, ktorí sú majiteľmi domov a majú i na hotovom. Dávajú stránkam i na bradu, nielen
         svoj tovar, ale tu i tu i pôžičku v hotových peniazoch. Sú nielen obchodníci, ale i majetní
         ľudia. Medzi týmito malými obchodníky je mnoho Juhoslovanov. Jesto i veľkoobchodníkov v
         meste, čo majú v dejinách svojich počiatkov zaznačený tiež takýto rok, kde sa započala ich
         obchodnícka dráha, odkiaľ vyšiel vlastne ich kapitál. Títo kupci z rohu sú vo všetkom na
         pomoci svojim stránkam. Môže sa vcelku tvrdiť, že nie sú na škodu susedstvu. Často sa
         trafí, že nieto na hotovosti a na denné potreby v daktorej rodine. V takom prípade rodina
         sa utieka o úver na rohu ulice u svojho kupca a dostane všetko, čo jej treba, kým sa
         nevrátia lepšie časy a nepríde peňazí do domu. Môže prikvačiť choroba alebo smrť rodinu,
         nastanú mimoriadne výdavky, ktoré rodina nemôže zaokryť napochytre: v tých pádoch kupec z
         rohu tiež vytrhne rodinu z rozpakov. Obchodníci títo prijímajú svoj tovar z veľkých
         skladov, ktoré predávajú, najviac naveľko a dávajú priekupcom isté výhody; títo už berú na
         seba úlohu rozpredať tovar širokému obecenstvu.
   </p>
   <p>
    Daktorí z týchto kupcov, idúc od rohu na druhý, pomaly a opatrne zhonobili si obstojný
         kapitál. Niektorí sa s ním utiahli; iní, čo sú podnikavejší, dali sa zas len na obchod, ale
         vo väčšom rozsahu; teraz sú oni, ktorí zaopatrujú tovarom týchto bývalých svojich súdruhov.
         Tí, ktorým je ťažko zaobísť sa bez mora, musia i túto záľubu obetovať záujmom svojho
         obchodu, osadiť sa na rohu na takom mieste, skadiaľ o mori ani nechyrovať.
   </p>
   <p>
    Domy v meste, ktoré nie sú tehlové, sú stavby veľmi vzdušné, akých málo vídať na druhých
         stranách. Kostra domu je zložená z latiek, trámikov a rohov, na ne prídu priekom dosky,
         tiež nie veľmi hrubé; medzi doskami nájdu sa i špáry. Ale zvonku nepoznať, že sú steny
         hocako zhlobené z dosák. Zvonku sa to pokryje zinkovými plochami, jedna príde ku druhej,
         aby sa kryli pri okrajoch, aby neprebil cez ne a pomedzi ne vietor a dážď, keď bije zo
         strany do stien. Stavba stojí na stĺpikoch asi do kolena zvýše, často i nižších. Na ne sú
         preložené základné trámiky, základy to tejto vzdušnej stavby; do nich sú vsadené kolmé
         rohy, ktoré na hlavných bodoch, na uhloch stavby napríklad, na prahu dverí a oblokov, i na
         miestach, kde prídu steny, čo budú deliť dom na izby. Na trámikoch tých položené sú trámiky
         vnútorné, na ktorých budú ležať vnútorné steny. Kolmé rohy zviazané sú priečnymi latkami.
         Na hornom konci rohov sú zas preložené trámiky v tom poriadku ako pri základoch stavby; tie
         viažu celú tú kostru dovedna, zatvárajú zrub stavby odhora a treba im uznať, že jej
         dodávajú pevnosti. Na tento zrub príde už potom krov. Ten nezaváži, lebo má rohy a latky
         tiež ľahké, na ne prídu zinkové plochy dobre popribíjané, čo tvoria krov. Podlaha a povala
         je z dosák. Čo sú na povale, sú dosť úzke a pahované ako náš šindoľ, aby jedna do druhej
         lepšie zapadala. Steny doskové zdnuka zalepia sa papierom, aby lepšie vyzerali, a aby
         špárami menej fúkalo. Na podlahu, zhlbenú z hrubšícih dosák, sa prestrie linoleum a už sa
         môže nasťahovať, kto má tu bývať, kedy chce: dom je hotový.
   </p>
   <p>
    Stavanie domu netrvá dlho: zhlobí sa to všetko veľmi ľahko za niekoľko dní. Čo je pod
         domom, o to sa podnikateľ stavieb veľmi neobzerá, nie je najhoršie, ak ostane len
         prázdnina, tá sa zahradí ľahko po samú zem doskami alebo plochami zinku: okolo zinku sa
         nasype a naubíja trochu zeme, aby zo strany nemohlo ťahať a bolo v tom teplejšie. Je omnoho
         povážlivejšie, ak ostane pod domom pozemok zle obriadený v nedobrej polohe, kde niet
         napríklad spádu, že voda v zime a v jar nemá ako odtiecť a utvorí pod bydliskom jazero. Kto
         vynašiel tento spôsob stavania, nech už bol ktokoľvek, urobil zle, že ho upotrebil a vôbec
         ukázal v tomto kraji. Na severe Chíl, ešte by zbavil, tam je podnebie suché, zima veľmi
         krátka, nie je veľmi daždivá a je dosť teplá.
   </p>
   <p>
    Z týchto domov v tunajšom trochu drsnom podnebí a ich vzdušnosti skrslo mnoho chorôb,
         bez ktorých by sa bolo mesto zaobišlo, nech je stavané pečlivejšie. Najhoršie, že ženičky
         sa pridŕžajú obyčají, ktoré doniesli z domu, z krajov, kde je horúčava. Hneď za rána
         pootvárajú obloky a dvere tohoto už i tak vzdušného domu. Deti sa zhrnú do kuchyne,
         obyčajne malej a nízkej, kde sporák sála horúčavu a kde sa parí z hrncov. Povala v kuchyni
         je nízka, skoro vždy nižšia než po izbách, ťažko povedať prečo.
   </p>
   <p>
    Kolíkom, čo sú pod domom tiež nie je najlepšie. Vo vode a vlahe ľahko nahnijú, bárs ich
         boli trochu opálili, začnú bútľavieť a podkľakovať. I v týchto pádoch sa nájde pomoc.
         Podložia sa pod stavby šrôby, podvihne sa stavba, sťa klietka. Kolíky je už potom ľahko
         popodkladať nové. Môže sa ti stavba zapáčiť, a mohol bys ju výhodne kúpiť, ale sa ti nepáči
         miesto, kde je, alebo snáď máš grunt prázdny na druhom mieste; i tu si môžeš ľahko poradiť.
         Stavbu zakúpiš tak, ako je, zadáš prosbu na mestskom dome, že máš stavbu preniesť. Páni
         pohundrú, že tak a tak, že je to neporiadok, že sa prekáža premávka, ale naostatok sa
         udobria. Nájdeš podujímateľa, ktorý sa vyzná v takej robote, ten ti prenesie dom so všetkým
         činom na tvoj pozemok, ak chceš i s náradím, čo je v ňom, ba i s mačkou. Ani k tomu netreba
         veľkých príprav, ani toľkých, ako ich musel urobiť mladý Čajka, keď mal podstavovať horáreň.
    <sup>
     [
     <a class="footnote" href="#ftn.id2505642" name="id2505642">
      11
     </a>
     ]
    </sup>
    Podložia sa zas tie hevery, vydvihne sa klietka trochu; podložia sa trámy, sťa
         zvlačuhy, pod zvlačuhy sa podkladajú vyhladené laty namastené lojom. Na základy domu sa
         priviaže povraz, ktorý sa vedie cez kladky. Podujímateľ si zadováži Archimedov bod: zakope
         do zeme spravu na ktorej je kolmý hriadeľ. Nekrúti sa veľmi vďačne, ale predsa ho len
         skrúcajú dosť dobre štyria alebo ôsmi chlapi pákami, čo idú cez val. Povraz sa navíja na
         vreteno, pri tom navíjaní poťahuje stavbu, ktorá sa kĺže po latkách, čo chlapi podkladajú
         pod zvlačuhy, keď sa povraz skrátil a stavba je neďaleko vretena, podujímateľ dá ho
         preložiť o druhých päťdesiat metrov ďalej. Dom cestuje slimačím pochodom, ale cestuje
         predsa, nie síce po hrachu, ale po zamastených latách. Hriadeľ škrípe, trámovie stene, ba i
         klietka celej stavby pod tým poťahovaním. Ulica sa zatarasí touto divnou fúrou; no detva má
         zábavu. Má sa za dakoľko dní na čo prizerať. Cestovateľ, ktorý vidí túto robotu prvý raz,
         tiež zastane a díva sa na toto sťahovanie nemovitosti.
   </p>
   <p>
    Veľká čiastka obyvateľstva, menovite chlapov, má robotu v kampe. Sú ale majiteľmi
         podnikov, alebo zamestnaní v prácach. V lete, keď sú roboty v prúde, tento svet sa hrnie do
         kampa, ale najviac, keď je striženie. Dobrý robotník v pomerne krátky čas zarobí nožnicami
         pekný groš. Títo strihači sa už potom podjeseň vracajú k svojim rodinám s čekami, ktoré
         tvoria základ ďalšieho života. Ženičky medzitým ostávajú doma s drobizgom, čakajúc na
         návrat otca. Ten sa neraz i nedostaví, keď ho rodina očakávala a kedy si bol umienil:
         Našiel možno inú robotu, snáď i stálu službu. Všetci, čo chodia na roboty do kampa v lete,
         hľadia i cez zimu tam ostať na zárobky. Tí, čo sú slobodní a nemá ich čo ťahať do mesta,
         hľadajú obyčajne lepšie, a nájdu skoro vždy roboty, najľahšie okolo ohrádzania. Iní si
         nájdu službu na podniku, za kuchára, sluhu, hádam i ovčiara. Kto ostane cez zimu v kampe,
         môže byť istý, že zárobček, čo zhonobil v lete, neminie sa; že sa uloží, už či v peňažnom
         ústave alebo v súkromných rukách, na úroky. Malá hŕbka pýta viac: zozbiera sa pomaly na
         obchod alebo na ktoré druhé podujatie.
   </p>
   <p>
    Vysťahovalci, čo sa vynasnažovali a hľadeli sa vyšvihnúť, prešli temer všetci touto
         školou, že sa hľadeli prichytiť v kampe. Tí, čo prídu za nimi, pravdepodobne sa budú
         zaoberať tými istými chodníkmi. Je zárobok v kampe i bezpečný i stály. Mnohí nenazrú do
         mesta za dakoľko rokov; keď sa vrátia, majú usporený pekný groš a zabezpečenú neodvislosť a
         budúcnosť. No mnohému sa v kampe nesladí: taký môže i v meste nájsť dobrú a stálu robotu.
         Mnohí ostanú hneď v prístave; pracujú pri nakladaní a vykladaní tovaru z lodí a nákladných
         bárčisk. Táto práca je už veľmi namáhavá a ťažká a strhá chlapa i mocného a zdravého. Ale
         konečne každá práca je ťažká; táto sa vypláca dobre a krem toho, kto je v nej, má ju stálu
         od roka do roka.
   </p>
   <p>
    Prisťahovalci z miest a dedín, čo ležia na mori, ostanú zas len najradšej pri mori. Doma
         boli rybári: tu pokračujú v tej istej robote. Rýb nieto veľa druhov, ale na ryby je toto
         more veľmi bohaté: rybárstvo sa tu nevypláca najhoršie. More je už dosť studené, často i
         rozbúrené, ale na rybačku sa vyberajú krajšie dni a tichšie miesta. Keď sa bárka vráti
         naložená rybami, hneď sa zhrnú okolo nej podomoví kupci; tí prevezmú neraz náklad v celosti
         a roznášajú ho po meste v košíkoch, jednajú sa húževnate na dverách príbytkov už či s
         domácou paňou alebo kuchárkou, aby speňažili svoj tovar čím výhodnejšie a rýchlejšie, aby
         sa i im niečo ušlo za prácu a ustávanie, a aby tovar nezaležal, lebo vieme že ryba má
         vlastne ísť do hrnca čím skorej, nevydrží dlhé prenášanie a sepkanie menovite, ak nie je
         cele šetrné; nedarmo sa vraví, že na tretí deň smrdí.
   </p>
   <p>
    Rybári sami neradi mrhajú svoj čas týmto kupectvom; najradšej sa vyberú, ak môžu, zas
         čím skôr na novú výpravu a oddajú lov priekupcom. Títo s ich košíkom na ruke sú zjav veľmi
         častý na uliciach mesta. Dneska už majú i háby dľa predpisu; chodia v bielych kitliach
         alebo aspoň len zásterkách po meste, aby ryby boli odberateľom chutnejšie.
   </p>
   <p>
    Siete rybárske ľahko sa kazia a trhajú pri týchto výpravách. Barba
    <sup>
     [
     <a class="footnote" href="#ftn.id2505807" name="id2505807">
      12
     </a>
     ]
    </sup>
    Anton s bielou apoštolskou bradou, kým sa zdržoval v tomto údolí sĺz, plátal
         ich a vôbec donášal do poriadku na ten istý spôsob, ako sa to robievalo v Dalmácii, keď sa
         chodilo na veľké rybačky, na sardely, lokardy
    <sup>
     [
     <a class="footnote" href="#ftn.id2505827" name="id2505827">
      13
     </a>
     ]
    </sup>
    alebo skuže:
    <sup>
     [
     <a class="footnote" href="#ftn.id2505838" name="id2505838">
      14
     </a>
     ]
    </sup>
    vôbec ryby čo sa túlajú po mori v kŕdľoch. Bolo ho vidieť v lete vysedávať na
         brehu mora v mäkkom piesku, ak bolo slnce, nuž isteže na slnci, v zime, keď pršalo alebo
         bolo sychravo, uťahoval sa v daktorej pajte so svojou dlhou hrubou ihlou a navoštenými
         niťami: prevliekal oká, viazal ich jedno k druhému, ako u nás robia znalci napríklad, keď
         vyrábajú niteľnice. Krem tohoto remesla vedel tajnosť, ako sa robí tá miešanina vosku a
         oleja ľanového, ktorou keď natrieš už aké je koľvek plátno, budeš mať plášť veľmi
         spoľahlivý, ktorého sa voda nechytá. No Barba Anton už koľkosi rokov, čo pohodil ihlu a
         odišiel na ďalekú cestu. Rybári si poprávajú teraz svoje siete sami, ako vedia. Nuž
         odobralo sa ich mnoho stadiaľto, čo vstúpili do loďky strýca Charonta a previezli sa na
         druhú stranu
    <sup>
     [
     <a class="footnote" href="#ftn.id2505879" name="id2505879">
      15
     </a>
     ]
    </sup>
    rieky, kde je zabudnutie všetkého, čo nás tu toľme zaujímalo.
   </p>
   <p>
    I Hungaria, chýrny rybár, neohrožený plavec, odobral sa z týchto brehov. Zastrájal sa,
         že na svojej loďke plachtovej poberie sa na Brač, a že sa doštverá ta naposmech všetkým
         parníkom a rýchlym korábom, čo prechodia úžinou Magallanesa a odvážajú cestovateľov. Medzi
         duchnami on spával málo, aspoň kým bol tuná. Nocúval najradšej v bárke, čo i more trochu
         tancovalo. I tento chýrny plavec už preplával dávno na bárke svojho súdruha Charonta z
         pobrežia Magallanesa na iné brehy, kde nieto vetra a ťažkých búrok.
   </p>
   <p>
    Keď si prišiel prvý raz do tohoto mesta, mohol si to urobiť iba po lodi, lebo
         železničného spojenia ešte nemáme s ostatným svetom, prvé čo si videl, keď koráb zastal v
         zátoke, bola loďka veliteľa prístavu, ktorý obyčajne príde na loď, len čo spustila kotvu s
         úradným poverenstvom, vykonať formálnosti, ktoré sa vyhľadávajú, aby loď mohla vybaviť
         svoje diela, pre ktoré sa zastavila v prístave: vyložiť cestovateľov a tovar, čo doviezla a
         iných cestujúcich a náklad ku ďalšej ceste. Sotva sa odbavili formálnosti, spojené s
         úradným prijatím korábu a lodi bolo dovolené počať svoju prácu, prvé čo videl, bola loďka
         na paru, ktorá sa ponáhľala k lodi a zďaleka odfukovala svojím „tu-tu-tu“, socajúc rúročkou
         paru sťa fajčiar, keď odfukuje svoj dym. Na palube a okolo zábradlia tejto loďky videl si
         postavy, ktoré bolo poznať na prvý pohľad, že sú pomorci. Ak si nebol istý, akej sú
         národnosti, ľahko si i to vyrozumel, keď si čul hlas pána Lorenza, hlboký a trochu
         chripľavý, ktorý sa ozýval ďaleko. Ani raz ten hlas, aby bol chválil, alebo odobroval a
         prisviedčal, keď sa ozval takto vo väčšej verejnosti. Mal zakaždým čo harušiť, hromžiť, ba
         i hrešiť. Áno, boli i kliatby, vzdor tomu, že bol pán Lorenzo ctiteľ svätého Nikolu
         cestovateľa.
   </p>
   <p>
    „Ako chytáš ten povraz a či si azda okľavel, chumaj. A ty tam dolu obráť, nazad, a tutta forza,
    <sup>
     [
     <a class="footnote" href="#ftn.id2505950" name="id2505950">
      16
     </a>
     ]
    </sup>
    či si zamuroval ušiská ako tetrov!“ To už kričí dolu do rúry, čo sa spúšťa do
         komory, kde tlčie a fučí strojník loďky. „Azda by si šiel rovno do jedálne parníka,
         nešťastná čeliadka. Nevieš, že Angličan raňajkuje obarenú slaninu s fazolom, a tobôž úhora
         na brudet.“
    <sup>
     [
     <a class="footnote" href="#ftn.id2505970" name="id2505970">
      17
     </a>
     ]
    </sup>
    A to všetko išlo tým nárečím, ktoré nečuť nikde inde, ako v jedinom prístave
         Brača, ale premiešanom výrazmi, ktoré sa nachodia v slovníku starých plavcov, čo sa túlali
         po Jadrane a susedných moriach. Oni si ich sami zložili, prispôsobili svojmu remeslu:
         užívajú ich od prastarých časov, pestujú ich skoro zbožne, aby ich mohli odovzdať
         nedotknuté budúcim pokoleniam.
   </p>
   <p>
    Nevošiel si ani do mesta, prišiel si len do zátoky a už sa cítiš temer ako doma. Prešiel
         si celým oceánom z jedného kraja na druhý, na jeho druhom kraji, na cele iných brehoch
         počuješ domáce slavianske zvuky. Vystúpia ti chlapi na palubu, zberajú batožinu, čo sluha
         poukladal do stohov na palube, každá hŕbočka iste druhého majiteľa; veľké ťažké kusy
         prehadzujú sťa loptu jeden druhému, šutrujú ich sťa hračku dolu schodmi, čo sú spustené
         naboku a prenášajú ich ako nič zo schodov na parníček. Ten zamĺkol, neodfukuje a netlčie,
         ale sa prevaľuje mŕtvo pri boku toho zaoceánskeho obra. Batožina je konečne poukladaná na
         palubke parníčka; schádzajú cestujúci spustenými schodmi, chytajú sa kŕčovite zábradlia.
         Ponáhľajú sa čím skorej, v strachu snáď, že parníček ich zbehne, alebo si mívajú, čím budú
         prv na ňom, tým prvej sa pohne a vysadí ich na most: že tým prvej budú nasuchu. Keď zídu na
         spodok schodov, kde je ako neveľký priestor, kde máš si kde postáť, merajú okom diaľku od
         schodov na zábradlie loďky. Nepatrná je, mizdierka tesná. Ale čo, keď v nej čľapoce more,
         studené more, hlboké: stúpiš mimo a padneš doň rovno pod loď. Čakajú čas, kedy prekročiť do
         loďky; tá sa prevaľuje, ale sa raz dvíha a padá, kýva sa a prisviedča hore-dolu v riadnych
         prestávkach. Skoč, keď sa dvíha, noha sa dotkne pôdy prv, než čakala, potkneš sa a padneš:
         keď padá a bude ti ešte horšie; skok vyjde väčší, než si ho vymeral a padneš mŕtvo ako do
         priepasti. Uhľaď si tú chvíľku, keď je podvihnutá na najvyššom bode prv, než sa počne
         padať. Ale zas nieto ako vymeriavať a naostatok najlepšie je bársaký okamih, ak ťa ten
         obor, čo je na zábradlí loďky, schytí za ruku. Nevieš sám, ako prejdeš z toho schoda, iba
         keď si na loďke.
   </p>
   <p>
    Ten kus cesty, čo je od lode na most, nie je najlepší. Neraz je hoden viac, než cesta
         cez oceán. Plavba sa nezunuje a plavba vo veľkej lodi, opatrenej pohodlne, môže byť i
         zábavná a príjemná v každom ohľade. Tu na tejto lodičke necestuješ, tu len čakáš a čakáš,
         kedy už začne to „tu-tu-tu“. A to ešte nezačne, treba čakať. A ona nestojí, prevaľuje sa,
         akoby sa prevaľovala trieska, čo padne do vody a nemôže nájsť svoju rovnováhu. Pokloní sa
         tu hlboko, zas menej hlboko pred hladinou vody, ktorá sa šedie naokolo. A nie je hladká tá
         hladinu, hádže bielu penu na hrebeňoch vĺn. Žalúdok sa búri, hojdanie ho netíši, kormúti ho
         ešte väčšmi. Hľadíš úzkostlive, túžobne, ta hor na palubu veľkej lode, kedy už prídu
         smerodajní ľudia, ktorým nie je nikdy náhlo a dajú čakať na seba. A odzhora dolu schodami
         zase len batožinu, za ňou opozdení cestujúci, pani tuho zababušená. Odpusťte jej, že je nie
         vyriadená: bola v kabíne, možno v posteli, nebolo sa kedy doriadiť. Potočila sa, trochu ako
         opitá. Námorník s bradou už trochu šedivou, berie jej z náručia bábatko zababušené do
         mnohých ručníkov. Vzdor zababušeniu vošlo mu azda do nosa čerstvého slaného vzduchu; bábä,
         neprivyknuté na taký pôžitok, začne škrečať spomedzi ručníkov. Námorník nevie si dať rady v
         tom škreku, nadŕda bábä v náručí, pohadzuje ho, kamaráti sa smejú. Keď neosoží ani
         podhadzovanie, vtisne bábatku do roztvorených úst cmúlik. To je nič iného ako cecok z gumy,
         na ňom je koliesko z kosti a na koliesku šnúročka, aby bolo cecok za čo ťahať, ak by ho
         bábätko náhodou prehltlo. Riadik, ktorým sa zamieňa handrička s uzlíčkom, čo dávali kedysi
         matere do úst svojim krikľúňom, keď ich museli nosiť v dlhom košíku napríklad do poľa.
         Ibaže tento cecok je prázdny a nie ako cmúlik, v ktorom bývalo vždy čosi, snáď rozžutého
         chleba s cukrom, aby sa oklamal žalúdok takého malého pažravca: prázdny a pracujúci
         neúnavne. Zato má cecok koliesko a na ňom šnúrku, aby ho bábä neprežrelo, ak by chcelo tiež
         oklamať žalúdok. I tu majú bábätá žalúdok ustavične prázdny, čo pýta a pýta naliehave.
   </p>
   <p>
    Konečne sa naložilo všetko, čo sa len mohlo. Batožina je v štósoch na palubke, naokolo
         hŕba ľudí utrápených. Len sa dostať čím skôr na zem; tá je aspoň pevná, stojí a nekolíše sa
         sem a tam. Hŕba ženských drží sa spolu. Sú bledé od tej nevýslovnej ťažoby okolo srdca a v
         žalúdkovej jamke. Visí tá ťažoba sťa hrozba nad úbohými cestujúcimi. Odtískajú sa čím ďalej
         od tej skupiny, aby im neprsklo po šatstve nadelenia, ktoré by na nich ostalo a prinútilo
         ich vtiahnuť do hlavného mesta Magallanesa so znakmi morskej choroby po sebe, miesto, aby
         oni poskytli potravy morským čajkám, ako by mali vôľu im jej udeliť, lebo beztoho obletujú
         a škrečia okolo loďky, sťaby pýtali, aby sa im pohodilo z toho, čo zvyšuje. Na šťastie tam
         odhora nekýva už nikto, ani jeden opozdený cestovateľ, aby sa chlapi mali poň zas vracať.
         Pán Lorenzo tríme koleso v mocných rukách a kričí rúrkou tadolu:
   </p>
   <p>
    „Nazad, pomaličky!“ Chlapi odtískajú loďku od oceánskeho obra, zvlášte od schodov, tie
         by ona snáď na rozlúčku odniesla, alebo by ich chcela aspoň rafnúť. A keď sa vyvliekla, kde
         jej bolo tak tesno, spomedzi korába a všakových bárok, druhých bárok, čo sa nastýbali jedna
         pri druhej, keď sa cofla dosť hodne nazad, kde je dosť miesta na voľné hýbanie, zakričí zas
         do rúrky: „Napred!“ Ten dolu obráti paru vo stroji, loďka počne tĺcť iným postupom, pán
         Lorenzo skrúca koleso, loďka sa začne skrúcať, more ju chytá z bokov, tuho prevracia ju z
         boka na bok, sťaby sa prevaľoval mŕtvy robal, keď ho more vyhodí na hladinu hore bruchom.
         Prevaľovanie je urážka niektorým, ozývajú sa stony najviac zo skupiny dám; podajedna
         vyzerá, kde by bol tichý kútik, hádam by odľahlo z ťažoby, ani by nikto nevedel ako a bez
         škody pre susedov a spoločníkov, tohto hádzania. I chlapi sú zamyslení, ale predsa
         nezanedbávajú držanie, majú sa na pozore pristúpiť skupine dám: Nie je veľmi poriadne okolo
         srdca ani im.
   </p>
   <p>
    Námorníci, bez všetkej starosti, lebo za nich fučí, tlčie a naťahuje sa strojček
         tamdolu, socia obláčky rúrkou a ozýva sa „tu-tu-tu“, idú od jedného ku druhému, vydávajú
         karty a vyberajú poplatok za tento prievoz. Zdá sa, nepozorujú úzkosti tých, čo sa skrčení
         sťa nejaké stádo, keď mu hrozí skaza. Ak čo zbadajú, iba šibnú okom posmešne v tú stranu,
         kde je najhoršie: podajeden i starostlive, či snáď loďka nebude priveľmi doriadená, keď sa
         vyhrnie táto hŕba chorých na most, či nebude prichodiť polievať palubku morskou vodou z
         malých latových šechtárikov.
   </p>
   <p>
    Nad výjavom viac smutným než veselým, rozlieha sa ani trúba, ktorá kriesi mŕtvych, zas
         mohutný hlas pána Lorenza do rúrky: „A tutta forza!“ zabudnúc, že zabŕdol v úžine
         Magallanesa do taliančiny, ktorú bol doniesol z domu a zachoval v ktoromsi kúte pamäti.
         Strojík sa posotí, začne socať obláčky častejšie, „tu-tu-tu“ sa ozýva naliehavejšie. Loďka,
         ťahaná v tuhom ťahu, nemá kedy slúchať bársakú pobočnú vlnu, drží sa trochu rovnejšie. Zato
         sa pokloní tu i tu vlne, čo letí na ňu, odpredku, ale to očistom, lebo keď jej podíde pod
         nos, vyšvihne sa na ňu, kým ju nezrovná nahladko, ktorá nedá na seba vysadnúť, tú napadne
         bezohľadne, rozrazí ju nosom prudko, že čľapne z nej vody na palubu, polejúc úbohú skupinu,
         čo sa tam drží zahrčená. Biela pena, čo niesla na hrebeni, prská besne po bokoch loďky.
         Čajky sedia v tom vzbúrenom mori, hojdajú sa na vlnách; iné, čo sú v hŕbke, našli akýsi
         drobec alebo snáď odpadok. Naťahujú sa oň a bijú sťa kačice na dvore na drobcoch, čo im
         pohodí gazdiná z kurčaťa alebo sliepky.
   </p>
   <p>
    Loďka naostatok sa priblížila k mostu. Pán Lorenzo kričí rúrkou, ta ku strojíku:
         „Pomaly!“ Loďka sa rozhojdala väčšmi. Námorník z paluby vyhodil premoknutý povraz na most,
         ktorý je tvrdý a meravý sťa drúk. Povraz padol na most, buchol oň tupo. Človek sa hodil
         naň, že ho schytí. Ale povraz sťa papek padol tak, že človek schybil a nemohol ho zdrapiť.
         „Chumaji, mamľasi. Námorníci ste vy? Valasi a darebáci!“ Chlapi skočili temer všetci,
         ťahajú povraz z mora na loďku, hádžu ho zas, aby padol, kde má padnúť. Nadávky pána Lorenza
         ich moria, zvlášte tá, čo sa vzťahuje na valachov. Pastier v očiach námorníka je stvorenie,
         z ktorého sa nijakovsky nedá vykresať námorník. Ale i pre loďku sa naľakali. Je pri samom
         moste, stavbe, čo stojí na stĺpoch ubitých do mora; na nich spočíva most dobre dilovaný so
         zábradlím dosť pevným. Loďka si pred ním tancuje, skáče, poklonkuje sa. Môže udrieť nosom
         do stĺpov alebo rovno do schodov, ktoré odzhora idú po samé more: môže rozraziť nos, o
         schody alebo prebiť bok o stĺpy. More, sťaby naschvál, skáče a čľapoce nezbedne, odráža sa
         od brehu a vracia sa s hukotom, búchajúc sa do loďky, sťaby sa chcelo na rozlúčku s touto
         škrupinou, na ktorej sa drží a čaká, čo to bude hŕbka zdeseného sveta.
   </p>
   <p>
    Naostatok môstok je preložený; doska z jedného schodíka na loďku. Chlapi hľadia
         vyskakovať sami, úbohé ženy prichodí podchytávať, nejednu takrečeno preniesť na rukách.
   </p>
   <p>
    Takéto výjavy vída často a či vlastne stvára toto rozmarné more, veľmi vrtkavé. Raz ako
         jahniatko, hladké sťa modrastá plachta, rozostretá, ktorá má hodvábne odblesky a zásvity.
         Indy sa naduje a zbesnie; v taký čas najlepšie ani sa mu neblížiť. Ak duje od juhu, vlny sa
         valia zvonka rovno ku brehom, rozlievajú sa po ňom naďaleko, kde je plochý a nízky. No kde
         je breh vysoký alebo snáď iné prekážky, murované nábrežie napríklad, ta sa ženie besným
         útokom a prelieva spenené vlny nad prekážkou, vracia sa znovu, dobýja sa vytrvale. Nemôže
         ich porúcať a odniesť, ale zato ich zabrýzga penou, hádže ponad ne vodu na nábrežie v
         rozrazených oblakoch. Ta sa zas vracia do hora dierami, čo nechali v tých istých múroch.
         Vyhadzuje všetko, čokoľvek v nej plávalo, i mŕtvoly, ktoré ostali tam vonku snáď po
         zátišiach. Donieslo ich sem more, čo ich vytiahlo z úkrytov a dalo ich najavo, snáď aby sa
         im konečne tiež dostalo pokoja ako druhým v zemi. V mori by ho beztoho nemali nikdy.
         Vyhádzalo by i čajky na breh, čo sa hojdajú na vlnách, nesie ich pomaly neho zarovne, temer
         k brehu. No tie, keď sa mu priblížia temer ku samému, dajú sa na krídla, zas podletia kus
         nazad do zmútených vĺn.
   </p>
   <p>
    Lode v taký čas, ak sú na kotve v zátoke a považujú sa ako v bezpečnosti, lebo sú pevne
         viazané, ani tie nemôžu byť isté, znepokoja sa veľmi, hádžu sa a skáču, trhajú sa na
         kotvách, naťahujú lano, sťaby sa chceli, odtrhnúť. Obrátia sa všetky, sťaby sa boli zriekli
         proti vetru, utrčia mu čo najmenšiu plochu, aby nemal do čoho dobíjať. Loďky, člny, ťažké
         nákladné bárčiská, všetko sa to obráti nosom proti vetru. I statok v pampe, keď bije doň
         slota, obráti sa pyskom proti nej, aby šibala doň po srsti. Ťažké nákladné bárčiská, s
         vypučeným bruchom, aby sa doň mohlo vpratať mnoho tovaru; tie nech sa obrátia ako im ďaka,
         vždy len budú ukazovať širokú plochu: jesto vždy do čoho zadierať. Hádžu sa a skáču ako bez
         pomoci, drmajú sa s hrubým lanom, ako sa hádže a odhrýza vytučený brav, keď mäsiar v bielej
         zástere a s naostreným nožiskom čaká s tovarišom pred chlievom, pošlúc svojich mocných
         psov, aby ho vytiahli za chloptané uši pred chliev. Beda, ak sa lano roztrhne a konečne i
         ono musí sa kedysi roztrhnúť, hoc je hrubé a mocné: veď i ono je ustavične v robote, a drať
         sa derie ľahko. Bárka ostane bez uzdy na slobode i s ťažkým nákladom: začne sa premávať po
         zátoke, nie zo svojej, ale dľa vôle vĺn, čo ju socajú a hádžu. Tie ju ženú ku brehu, a ona
         musí ísť naslepo, kde ju ženú. Keď príde ku brehu, zdivie i ona, ako samo more: búcha a
         útočí rozháňa sa do brehu, zase sa vracia, sťaby chcela všetko dodrúzgať. Zaháňa sa a
         vracia sama ako vie, keď nemá nikoho, čo by ju riadil: sama sebe ubližuje najväčšmi, búcha
         nešťastne o dno a boky. Naostatok polapí ju mocná vlna, vyhodí trochu ďalej na breh. Tam sa
         vyvalí, vysype zo seba čo má, skoro ako ten cestovateľ, čo má morskú chorobu. Ešte ešte, ak
         je to, čo vyhodila, snáď v dobrých sudoch, alebo kisniach s bľachovou obliečkou zdnuka.
         Voda nepresiakne do tovaru a sud sa dá vytiahnuť na sucho. Ak sú vrecia, v nich cukor,
         múka, soľ, káva, múčne výrobky, nepozostáva ako ich oželieť. Škody sa urobia neraz veľké;
         bárs i múka, ak nie je veľmi namočená, dá sa ešte upotrebiť, ak sa spotrebuje za horúca.
         Cukor a soľ sa roztopí vo vode, rizkaša a rezance vezmú skazu, alebo idú na dno. Šťastie,
         že tieto pohromy neprikvačia vždy bárčiská, keď sú plné. Plné ich neradi nechávajú dlho v
         prístave a hľadia ich vyprázdniť čím skorej.
   </p>
   <p>
    Nuž nie je veľmi pohodlné vstúpiť na loď, vystúpiť z nej v týchto prístavoch len pre to
         prestupovanie do lodiek, čo robia službu medzi veľkými loďami a prístavom. Je more i v
         tomto prístave plytké, ako skoro vo všetkých prístavoch Patagónie. Veľké lode nemôžu
         pristúpiť ku brehu. Na dne je mnoho piesku: preto i mesto sa volá Punta Arenas, pieskové
         predhorie. Angličania ho nazvali Sandy Point.
    <sup>
     [
     <a class="footnote" href="#ftn.id2578416" name="id2578416">
      18
     </a>
     ]
    </sup>
   </p>
   <p>
    Je most, z ktorého sa deje osobná premávka, iba drevený, ale je dlhý. Siaha ďaleko do
         mora, a je dobre držaný. Pri zábradlí má i lavice. Večerami, zvlášte v lete je tu veľmi
         príjemná prechádzka. Kto je priateľ čerstvého morského vzduchu, tu ho nájde nadostač.
         Zvlášte v lete po dennej práci prídu obyvatelia na tento most vydýchnuť si a prejsť sa,
         najviac večer, lebo vo dne ťažšie: Niečo pre prácu, čo viaže skoro každého ku domu, a
         najviac pre vietor, ktorý tu na moste šarapatí najhoršie. Večerom sa poprechodia, natiahnu
         údy po dlhom sedení v pisárniach, keď videli, že vietor sa pobral na odpočinok. V zime je
         tu pekná prechádzka, ak neťahá od juhu vetrík, ten vniká až do špiku, bárs nie je tak
         bláznivý ako letný. Krem tohto mostu sú ešte druhé, na iných miestach, ale sú menšie. Hneď
         pri ňom, asi na sto metrov je nákladný most; nie veľmi dlhý, ale k nemu môžu pristúpiť
         bárčiská. Tam sa na ne nakladajú plodiny, čo sa vyvážajú, vykladá sa tu tovar, čo prišiel
         loďami. I menšie parníky môžu pristáť k nemu a prijať z neho svoje fúry. Sú na moste
         dve-tri dvíhadlá na paru; nimi sa obľahčujú veľmi tieto práce vykladania a nakladania.
   </p>
   <p>
    Druhý neveľký mostík je od tohoto tiež asi na sto metrov vzdialený; patrí kamenouhoľnej
         bani a upotrebuje sa na nakladanie uhlia na lode. Na nákladnom moste, po bárčiskách a po
         skladoch tovaru, čo sú okolo nábrežia, pracuje nejeden vysťahovalec z Dalmácie. Je tu stály
         a dosť dobrý zárobok pre dobrých robotníkov. Zmrznuté mäso sa nakladá na lode, hneď pri
         samých továrňach. I pri tejto práci sú naši ľudia veľmi obľúbení. Väčšia, na zmrznuté mäso,
         je hneď v Rio Seco, ostatné sú už ďalej od mesta, bližšie ku podnikom, čo im dodávajú
         statok. No i v samom meste sa teraz nachodí taká továreň, hoc pracuje v menších rozmeroch,
         má oddelenie, kde sa robia konzervy mäsové, ktoré už našli tiež odbyt vo svete.
   </p>
   <p>
    Na nábreží sa nachodia i zariadenia na stavanie a poprávanie lodí. Je takých podujatí
         dakoľko. Všetkých týchto dôležitých podujatí Juhoslovania sú ak nie majiteľmi, teda aspoň
         hlavnými riaditeľmi alebo robotníkmi. Jeden z týchto ústavov, čo je asi najstarší, je už
         dosť rozsiahly. Má zariadenie tesárske, stolárske dielne, veľkú zámočnícku dielňu. Má parné
         stroje ku hnaniu strojov vo všetkých hlavných odsekoch. Vôbec toto podujatie už je
         dôležité. Môže predvídať opravy i na väčších lodiach, na 1000 — 1500 ton i na viac lodiach
         odrazu. Túto lodenicu, zariadenú všetkým potrebným, vedú tiež dvaja bratia z Dalmácie. Z
         malých počiatkov vytvorili svojou pilnosťou a zručnosťou priemysel dôležitý a v rozmeroch
         väčších, ktorý preukázal dobré služby tomuto kraju. Druhé podujatia v tomto obore nie sú
         opatrené takými strojmi a zariadením, ale pracujú zdarne, vyznačili sa krásnymi prácami,
         stavbou cele nových, hoc menších lodí. Tieto lode v ničom nezaostávajú za loďami,
         zhotovenými v cudzozemsku.
   </p>
   <p>
    Lodiari tunajší vyvádzajú svoje práce dľa skúseností, bez väčších odborných výpočtov a
         znalcov. Títo stavitelia robia svoje rozvrhy len zo skúseností: a ich výpočty sú predsa
         dobré: z ich dielne vychodia lode veľmi dobre stavané a bezpečné.
   </p>
   <p>
    Niže mesta na dve-tri strelenia od ostatných domov je garbiareň, továreň na výrobu koží
         a kožených výrobkov. Vystavená bola cudzími peňažníkmi, ale tí ju prepustili tunajším
         kapitalistom. Podnik tohoto druhu mal by tu prekvitať snáď lepšie než kde inde a predsa sa
         nemôže akosi udomácniť a dostať do pravej koľaje. Táto továreň iba živorí, druhá, čo bola
         založená ešte prvej, tiež zanikla. Tak sa zdá teda, že surové kože vyvážať sa budú i
         naďalej a uvážať vyrobený remeň a kožené výrobky: strata pre krajinu dosť veľká, ktorá má
         surových koží nazbyt a spotrebu remeňa dosť veľkú. Ťažko povedať, čo bolo na príčine, že
         prvé dva pokusy sa nevydarili. Isté je len to, že výrobky továrne, kým pracovala, nemohli
         závodiť s remeňom, čo sa dovážal. Dalo by sa z toho myslieť, že nebolo skúsených ľudí,
         obznámených so všetkými tajnosťami výroby.
   </p>
   <p>
    Plaza
    <sup>
     [
     <a class="footnote" href="#ftn.id2578575" name="id2578575">
      19
     </a>
     ]
    </sup>
    Muňoz Gamero, hlavné námestie, nachodí sa temer v prostriedku toho štvorhranu,
         čo je zatvorený zo troch strán širokými cestami a z jednej strany morom. Meno mu dali
         jedného miestodržiteľa, ktorý spravoval toto územie v prvých rokoch jeho počiatkov. Zahynul
         v Punta Arenas, keď vypuklo povstanie medzi posádkou, ktorá sa sprisahala proti poriadku.
         Tvorí pravidelný štvorhran po sto metroch zo všetkých strán.
   </p>
   <p>
    Okolo námestia sú vystavené všetky najdôležitejšie budovy. Na západnej strane je palác
         miestodržiteľský s ústrednými úrady, ktoré sú v prízemí. Je to budova pekne a vkusne
         vystavená. Na poschodí sú dvorany a byt miestodržiteľa, a hostinské izby pre hosťov. Plány
         k budove pochodia zo Santiaga a budova bola vystavená tunajšími podujímateľmi. Palieri a
         murári boli tiež oni. Stolárska práca z väčšej čiastky je tiež dielo ich ruky.
   </p>
   <p>
    Táto budova zaujíma temer celú jednu stranu námestia. Na južnom konci, čo zvyšuje pri
         nej z prázdneho miesta, zaujal ho štít farského chrámu, budova tiež veľmi vkusne vyvedená s
         vežou so zvonami pekného hlasu a dobrej harmónie. Stavba chrámu ťahá sa na západ do hĺbky s
         hlavným oltárom v úzadí a pobočnými oltármi po oboch stranách. V tomto chráme našli miesto
         i naši slavianski apoštoli sv. Cyril a Metod. Tunajšia cirkevná vrchnosť postavila sem ich
         sochu veľmi pekne vyvedenú na podstavci, ktorý môže sa užívať ako oltár. S uznaním treba
         doložiť, že sa to stalo vtedy, keď tam doma po chrámoch sa nepreukazovala úcta týmto
         apoštolom, aspoň nie všeobecne. I v Dalmácii svätenie Cyrila a Metoda v tie časy považovalo
         sa za politickú demonštráciu a cirkevné vrchnosti nehľadeli všade dobrým okom na tento
         sviatok. Miesto oblokov sú na stranách kruhy s farebnými sklami apoštolov. I na klenbe sú
         obrazy vyvedené vkusne nad hlavným oltárom. V chráme je elektrické osvetlenie. Elektrické
         svetielka v lustroch vyzerajú ako sviece, vynímajú sa veľmi dobre.
   </p>
   <p>
    Za chrámom, čo zvýšilo slobodného priestoru, zaujíma ho dom otcov saleziánov s
         chlapčenskou školou, normálnou školou i školou obchodnou. Čiastka tohoto domu je z ľahkého
         materiálu, kde sú izby otcov a farský úrad. V úzadí je čiastka murovaná s vežou, na ktorej
         je meteorologická stanica. Tú tiež založili saleziáni, vedú v nej pozorovanie už od rokov
         veľmi pečlive. Vydávajú i obdobné výkazy o tomto pozorovaní a záznamy, ktoré môžu zaujímať
         odborníka v tejto vede. V tejto budove zariadili i múzeum, kde sa nachodia predmety,
         rastliny, zvieratá a produkty kraja, výrobky a zvláštnosti domorodcov, vôbec všetko, čo
         súvisí s bytom Indiánov. Saleziáni sa venujú výchove a výučbe detí, ich chlapčenská škola
         je dobre zariadená a vedená pečlive; obchodná škola užíva veľmi dobré meno, je hojne
         navštevovaná odrastenejšími chlapci. Chovanci týchto škôl už dávno vstúpili do života a
         slúžia ku pochvale školám, z ktorých vyšli, pôsobia veľmi pochvaľne svojej postati. K ich
         reholi patrí i paroch tejto farnosti: cirkevný miestodržiteľ, ktorého vysiela čilenská
         vláda, je tiež z ich rehole, má hodnosť titulárneho biskupa. Múzeum je veľmi zaujímavé, z
         neho sa dajú čerpať zprávy o živote a byte Indiánov, ako boli donedávna tu i na Ohňovej zemi.
    <sup>
     [
     <a class="footnote" href="#ftn.id2578675" name="id2578675">
      20
     </a>
     ]
    </sup>
    Saleziáni dali hneď, ako sa tu osadili, na misiu medzi nimi. V tom im pomáhali
         mníšky rehole Mária Auxiliadora. Veľká misia na ostrove Dawson mala mnoho indiánskych
         rodín, deti sa vyučovali a Indiáni tu bývali v stálych domoch a boli priťahovaní k práci a
         životu zriadenejšiemu.
   </p>
   <p>
    Bohužiaľ Indiáni Ohňovej zeme, Tehuelči,
    <sup>
     [
     <a class="footnote" href="#ftn.id2578706" name="id2578706">
      21
     </a>
     ]
    </sup>
    nevydržali bližší styk s našou civilizáciou, osvojili si jej zlé stránky a
         výstupky, začali hynúť pod jej vlivom sťa keď, neprimeriavajúc, dúl príde na statok. Dielo
         saleziánov a mníšok nebolo vstave prekaziť tieto účinky, lebo sa prestieralo na malú
         čiastku národa, nemohlo prekaziť, aby medzi Indiánov nezasialo sa zlé semä skazenosti,
         ktoré u nich našlo pôdu úrodnú a ktorú medzi nich zavliekli prisťahovalci. Pálenka,
         nákazlivé choroby, menovite suchoty a snáď i pohlavné, boli výdobytky, čo im doniesla naša
         vzdelanosť a čo ich zahubili. Sú to choroby, ktoré sa vnášajú všade, kde vzdelanosť vkročí
         medzi prvotné obyvateľstvo zo starého sveta, čo o nich predtým neslýchalo.
   </p>
   <p>
    Je napodiv, ako ľahko sa nakazia, zvlášte od suchôt. Kým žili slobodne v šiatroch, nie
         veľmi skvelých, na vzduchu, ale na daždi a snehu, alebo loďkách, o suchotách ani
         nechyrovali. Mokré studené podnebie im neškodilo. Tí, čo prijali naše obyčaje a menovite,
         keď prídu do mesta, ochorejú skoro bez výnimky a umierajú v krátkom čase od suchotín.
         Niekoľko nemocných, čo som videl medzi nimi, všetci mali túto chorobu. Tá má pri nich vždy
         ten istý priebeh; vystupuje vo formách prudkých, jej priebeh trvá dva-tri mesiace. Keď
         povrchne pozrieš na takého nemocného, nikdy by si netušil, že je to nemocný nevyliečiteľný,
         ktorého dni sú už vymerané a že je na smrteľnej posteli. Nie sú vychudnutí a oslabení,
         kašľa je veľmi málo, nepoznať im horúčky v tvári, ani odznakov utrpenia, ako namáhavého
         dýchania. Nemoc je často už veľmi pokročilá, ani vtedy nečuješ, iba ak kde-tu zakašlanie.
         Umierajú takrečeno, že sami nevedia ako a od čoho, bez zvláštnych výstražných znakov, aké
         vídať pri suchotinároch druhých plemien. Nie div, že národ neskúsený nebráni sa od choroby
         a jej hrozných účinkov, keď jej vlastne nevidí ani odznakov, ani počiatku a o jej príčinách
         a nebezpečnom ráze nemá ani tušenia.
   </p>
   <p>
    Tak ich je už veľmi málo. Niečo ich je ešte so saleziánmi na Ohňovej zemi, iní sú
         roztratení ako robotníci po podnikoch a potulujú sa ešte vždy po ostrovoch a kanáloch,
         zaoberajúc sa poľovačkou. Dochodia učenci neraz zďaleka a namáhajú sa do Ohňovej zemi a po
         ostrovoch, v ktorých temer vždy prší, aby ich poznali a vnikli do ich obyčají a bytu. Snáď
         ešte najlepšie sú s nimi zoznámení saleziáni a Angličania. Angličania sa o nich zaujímali.
         Hľadeli ich obrátiť na vieru a zakladali medzi nimi misie. Dnes už, pravda, je málo
         pozostatkov týchto národov. Thomas Bridges sa naučil ich reč a preložil evanjelium Lukáša i
         vydal slovníček anglicko-yaganský. Čo prichodia zďaleka, vo vedeckých výpravách, môžu si
         nadobudnúť len známosti povrchné: do ich bytu hlbšie nenahliadol snáď nikto okrem
         misionárov anglických, spomenutý Bridges znal ich reč úplne a preložil do nej ev. sv.
         Lukáša, ale on medzi nimi strávil väčšiu čiastku života. Ostatne v ich spôsobe žitia nieto
         mnoho príťažlivého. Ich národ je na vyhynutí a už sa nachodia len pozostatky z neho. Keď
         vyhynie z tváre zeme úplne, nezanechajúc takrečeno ani stopy. Najviac ak ostanú po ňom
         nepatrné pamiatky, roztratené po múzeách.
   </p>
   <p>
    Indián Ohňovej zeme je dosť pekného zovňajšku. Ženy majú bohaté čierne vlasy, cele
         rovné; vyvinujú sa veľmi chytro, postavy sú urastenej dosť pekne, náchylné trochu ku
         tučneniu. Chlapi sa držia veľmi nedôverčive a nedajú sa ľahko pritiahnuť ku dôvere. O
         ženských sa nedá mnoho povedať, ženská v rokoch málo sa vída v meste. Z tých, ktoré žijú
         slobodne a nestýkajú sa so svetom civilizovaným, nepríde ani jedna do mesta. Z tých, čo
         prijali naše obyčaje a odchovajú sa po misiách, len máloktorá ostane pri živote. Podliehajú
         obyčajne v 15. roku suchotám.
   </p>
   <p>
    Národ to nebol cele tak divý, za aký sa považoval. Majú i domáci priemysel a ich výrobky
         svedčia o vkuse a zručnosti pri robote. Vidno košíčky vkusné, čo pletú z akejsi byliny,
         najskôr z koreňov bylín, veľmi peknej práce v podobe opáločiek. Naučili sa na misiách
         priasť vlnu, tkať teplé vlnené pokrývadlá, v ktorých sú vtkané ozdoby a kvety. Guanakové
         kože vedia vyrábať, zošívať z nich pokrývadlá; oni sami sa obliekajú do takých pokrývadiel.
         Kože zošívajú niťou, čo si vyrobia zo šľachy guanaka, rozstrapkajúc ju na tenké vlákna. Je
         to niť neohybná a lomivá: oni ju vedia obmäkčiť a urobiť ohybnou a súcou na šitie. V ihle
         sa zlomí a roztrhne, prišili na mieste, kde je v ušku a kde sa zohne a poťahuje pri šití.
         Oni si zhotovili ihly, čo neškodia týmto vláknam a nelámu ich a vyrábajú ich z rybích ostí,
         ako a čím prebijú uško do tej ihly, na to by vedel málokto odpovedať. Je to výkon dosť
         ťažký, keď sa vezme do povahy, že nieto na to zvláštnych nástrojov.
   </p>
   <p>
    Je málo ľudí, ktorí sa s nimi bližšie stýkali. Zlatokopi sa im vyhýbali. Najviac ich
         vyhľadávali snáď kramári, čo od nich kupovali kože a druhé výrobky. Tých ľudí nezaujímal
         toľme byt a spôsob života Indiánov, ako ich výrobky a plodiny. Od nich sa ťažko čo
         dozvedieť o Indiánoch. Ak by sa boli hádam i chceli zaujímať o ich obyčaje, neboli by sa
         dozvedeli mnoho pre nedôverčivosť a zatvorenosť, ktorú prechovávajú k cudzincom. Treba
         času, namáhania a vytrvalosti, kto by si chcel vydobyť ich dôveru a mať prístupu v ich
         spoločenskom a domácom živote. Nuž a tí, čo k nim prichodili, nemali záujem v takých
         výskumoch, nelámali si hlavu nad otázkami, do ktorých im nič nebolo. Ku bližšiemu
         pozorovaniu a vyvádzaniu na javnosť ich obyčají nemohli mať skúsenosti a zručnosti: ich
         stupeň vzdelanosti nemohol prevyšovať veľmi úroveň úbohých domorodcov.
   </p>
   <p>
    Tu čo je uvedené o tomto predmete, sú len všeobecné poznámky. Zakladajú sa na osobnej
         skúsenosti veľmi nepatrnej, kusej a náhodilej; z nich teda nemôžu sa ťahať naučenia ani
         závierky. Bolo by príhodnejšie označiť ich nie skúsenosťami, ako skôr povrchnými dojmami,
         ktoré si môže nadobudnúť zo zdelenia tých, čo medzi Indiánmi bývali za dlhší čas alebo z
         osobných dojmov pri vyšetrovaní a liečení chorých, ktorých tiež nebolo mnoho. V tejto veci
         sú omnoho lepšie poučení majitelia podnikov, kde bývajú pozostatky týchto praobyvateľov
         tejto zeme, tým viac, že sú oni potomci anglických misionárov, ktorí sa medzi Indiánmi
         odchovali a požívajú ich dôveru a priateľstvo.
   </p>
   <p>
    Saleziáni majú ešte jeden ústav v meste, väčší a nákladnejší, než tento pri farskom
         chráme. Je to ústav Don Bosco, zovúc ho tak menom zakladateľa ich spoločnosti. Budova táto
         zaujíma skoro celú kvadru,
    <sup>
     [
     <a class="footnote" href="#ftn.id2506717" name="id2506717">
      22
     </a>
     ]
    </sup>
    je rozsiahla s internátom pre chlapcov. Je tu dielňa tlačiarenská s viazaním
         kníh a dielňa stolárska. V nich sa chlapci cvičia v remesle: dosť ich tu priučilo týmto
         remeslám, že sa mohli pozdejšie zdokonaliť a zarábať na svoje zaopatrenie. Je tu i divadlo
         s javiskom, kde sa usporiadajú častejšie večierky, hrajú i menšie kusy divadelné, dávajú sa
         i biografické predstavenia. Chovanci majú zariadený i hudobný sbor, ten tiež účinkuje pri
         ochotníckych predstaveniach.
   </p>
   <p>
    Prijímajú sa sem siroty najviac bezplatne, i chlapci chudobných rodičov. Majetnejší, čo
         sem dávajú deti na učenie, platia veľmi nízky poplatok.
   </p>
   <p>
    Pri tomto ústave sa stavia chrám, ktorý dľa toho, ako je založený, bude väčší než
         farský; keď sa skončí. Dotiaľ ho je polovica skončená, ale je už v úžitku tak, ako je
         nedostavaný. Krem týchto dvoch kostolov je ešte kostol hore pre obyvateľstvo tých ulíc,
         ktoré sú rozložené na vŕškoch. I tento nový ešte kostol je vystavený z tehál. Druhý kostol,
         ale len z dreva a zinku, je dolu, neďaleko nábrežia, pre obyvateľstvo, ktoré býva na
         severnej strane mesta okolo mora.
   </p>
   <p>
    Mníšky z rehole Maria Auxiliadora, ktorá má tie isté pravidlá a účely ako saleziáni,
         zaoberajú sa tiež výchovou detí, majú svoj hlavný ústav na jednej zo širokých ciest tiež v
         prostriedku mesta. Je tu domáca kaplica, kým sa vystaví hneď pri tomto ústave veľký kostol,
         ktorý je dosiaľ len zvonku dohotovený a pod krovom. V ich ústave sú elementárne školy a
         meštianska škola pre dievčatá, krem toho dobre zariadená škola pre ručné práce. Má dobrý
         internát pre dievčatá, výhoda veľká pre rodiny, čo sú osadené na kampe a majú kde dať
         vychovať svoje dievčatá výhodne a lacno.
   </p>
   <p>
    Tieto isté mníšky majú ešte jeden ústav, nie ďaleko od tohoto, sirotinec pre dievčatá.
         Prijímajú doň siroty bezplatne, dávajú im byt, opateru, výchovu a vyučovanie. Ručné práce
         sa pestujú i v tomto ústave s dobrými výsledkami. Tento sirotinec je vystavený z dreva a
         zinku na veľmi peknom a rozsiahlom pozemku. Hlavný ústav mníšok má budovy nové, stavané z
         tehál, veľmi pohodlné a cieľuprimerané. Pri tomto ústave je tiež malé divadielko, v ňom
         dávajú žiačky koncerty a divadelné hry pri zvláštnych príležitostiach.
   </p>
   <p>
    Keď sa hovorí o dobročinnosti, môžeme tu hneď spomenúť, že je založený v meste ešte
         jeden sirotinec pre chlapcov. Vydržuje ho spolok dám. Pri tomto sirotinci je útočište pre
         starcov, tiež založené od toho istého spolku. Druhé odvetvie tohoto spolku vedie ústav, kde
         sa rozdáva dobré, spoľahlivé mlieko kojencom do prvého roku, bezplatne. Dodáva nielen
         mlieko svojim štítencom, ale vedie nad nimi i dosť pečlivý názor. Kojenci sa donášajú
         každých 8 dní, prehliadajú a vážia. Čo sú chorí, tu sa im poskytuje i bezplatná lekárska
         rada, dávajú sa i lieky dľa lekárskych predpisov. Tento ústav nosí meno jednej vynikajúcej
         dámy, ktorá naň prispela väčším príspevkom a darovala celé vnútorné zariadenie ku
         vyšetrovaniu a váženiu detí, ku príprave mlieka a jeho deleniu dľa zdravotných predpisov a
         rozdávaniu v hotových fľaškách. Tento ústav vykonal už mnoho dobrého a pomohol tým
         kojencom, kde našiel ochotu a ozvenu v samých rodinách.
   </p>
   <p>
    Nemocnica, vydržiavaná od tzv. výboru dobročinnosti, utvoreného i tu, ako sú vo všetkých
         hlavných mestách provincií. Výbor dobročinnosti tu pozostáva z členov, ktorých vymenuje
         vláda, doplňuje na návrh miestodržiteľa. Výbor má podporu od mesta, od vlády, krem týchto
         príjmov prijíma milodary. Erár mu daroval úžitok jedného ostrova neďaleko mesta, ktorý sa
         dáva za dobré peniaze do prenájmu za pasienok pre ovce. Dostáva väčšiu podporu od miestneho
         Hospodárskeho spolku, ktorý mu dáva čistý dôchodok, čo docielili pri dostihoch. Z času na
         čas prijíma i väčšie dary od tunajších majetnejších rodín. Výbor má síce značné výdavky
         každého roku, ale vzdor tomu má toľko dôchodkov, že môže zaokrývať riadne svoje výlohy.
   </p>
   <p>
    V Chiliach sú po všetkých provinciách založené nemocnice na týchto zásadách, na podklade
         dobročinnosti a či dobrovoľnej dane. Nemocnice hlavného mesta sú vydržiavané všetky týmto
         výborom; i nemocnica pri lekárskej škole, kde sú univerzitné kliniky. Toto zariadenie sa
         dosiaľ osvedčovalo, lebo vystačilo. Nemocnice v provinciách, a v hlavnom meste môže sa
         povedať vo všeobecnosti, prekvitajú a plnia svedomite svoje poslanie. V hlavnom meste je
         nemocníc väčší počet a nie jedna veľká nemocnica. Tento poriadok je pohodlnejší pre
         obyvateľstvo, lebo každá dôležitejšia čiastka mesta má svoju nemocnicu, nie je chorým
         ďaleko do nich a rodinám nemocných. Nemocných nie je nikde primnoho na jednej hŕbe. Nemocný
         má na výber, že môže ísť do nemocnice, ktorá mu vzbudzuje viacej dôvery. Sú to všetko
         krásne, čisté domy, obyčajne prízemné, budova ide obyčajne naokolo zo všetkých strán, v nej
         sú priečne budovy, medzi nimi sú obyčajne dosť veľké dvory, premenené v krásne záhrady,
         plné kvietia a stromov. Budovy majú ústrešie so stĺporadím, kde chorí môžu tráviť svoj čas
         veľmi príjemne na čerstvom vzduchu. Tunajšia nemocnica má tiež svoj vnútorný dvorík, na
         ktorom je stromovie a kvietie, čo sa môže vyduriť v Magallanesi. Bárs je vystavená z dreva
         a zinku, je v zime dobre kúrená, má ventiláciu, iba miesto ústrešia má chodby so sklami.
   </p>
   <p>
    Vo všeobecnom oddelení sú postele cele bezplatné. Zaopatrenie a iné výdavky tohto
         oddelenia zaokrýva výbor dobročinnosti zo svojich prostriedkov. On vydržuje a platí sbor
         ošetrovateliek a lekárov, ktorí tu konajú službu. Ošetrovateľky sú vyučené a prakticky
         cvičené na lekárskej škole v hlavnom meste; majú tam trojročný náukobeh, po ktorom sa musia
         podrobiť skúške uspôsobenosti. Sú uspôsobené, že majú zbehlosti ku ošetrovaniu chorých a
         môžu pomáhať veľmi dobre i pri operačných výkonoch. Prvá ošetrovateľka je poverená i
         riaditeľstvom ústavu, vnútorným vedením a dozorom. Výbor dobročinnosti v riadnych pomeroch
         nemá inej starosti, ako starať sa o hospodársku stranu ústavu; jej vedením poveruje svojho
         dôverníka, správcu nemocnice. Pod touto rozdelenou správou ústav môže veľmi dobre konať
         svoje poslanie.
   </p>
   <p>
    Nemocní, ktorí sú v nemocnici na svoje trovy, majú zaopatrenie a lieky, ale nie lekársku
         pomoc. Tú platia sami, ale sa môžu dať ošetrovať od lekára, ktorého si sami vyberú.
   </p>
   <p>
    Z tohoto zariadenia nasleduje, že obce v Chiliach nemajú sa čo starať o nemocničné trovy
         svojich prípadníkov nemajetných, ktoré jej zapríčinili, keď napríklad sú v cudzom svete.
         Naše obce neboli tak šťastné ako v Chiliach. Mávali často oštary a preháňania, musejúc ich
         zaokrývať v páde nemajetnosti nemocného prípadníka. Tu by sa nemohla teda vyvŕšiť nad pánom
         obecným starostom preto, že sa o nej vyslovil čosi nešetrne, tá príslušnica jednej takej
         obce, ktorá skoro každý rok, akosi v riadnych obdobiach uchyľovala sa do veľkolepej
         pôrodnice v Prahe, po krátkom pobyte v nej vracala sa zas do služby, kdežto úbohý pán
         starosta obce bol prinútený zaokrývať trovy toho pobytu a čo bolo temer ešte horšie, musel
         ísť skoro každý rok o Turícach, ako to už bola prastará obyčaj, s kapsou pri boku a obecnou
         palicou do Prahy, do nálezinca, kde mu bol odovzdaný už dosť odrastený príslušník obce,
         ktorého bola tá matka nechala v nálezinci, keď vystúpila z pôrodnice.
   </p>
   <p>
    V nemocnici môže mať nemocný, ktorý sa môže liečiť ambulantne, každý druhý deň bezplatnú
         poradu, ktorú poskytuje mestský lekár, lieky dáva bezplatne výbor dobročinnosti. Tieto
         porady sú zvlášte prospešné deťom a prispievajú ku zmierneniu nemocí medzi nimi. Poradu
         zdarma poskytuje nemocným i lekár, poverený zdravotným dozorom nad mestom; trovy tejto
         služby a lieky zaokrýva mestská pokladnica. I tieto porady konajú sa každý druhý deň,
         obyčajne v dňoch, keď sa nedávajú v nemocnici. Obecenstvo má teda bezplatnú lekársku poradu
         a pomoc v ľahších neduhoch každý deň: V týchto hodinách sa i vykonávajú menšie chirurgické
         výkony a ošetrujú rany. Zo štatistiky vysvitá, že tieto ustanovy sa veľmi osvedčujú a
         preukazujú obecenstvu neoceniteľné služby.
   </p>
   <p>
    Keď už raz hovoríme o ústavoch dobročinnosti a zdravotnej služby, musíme k nim zarátať i
         Červený kríž,
    <sup>
     [
     <a class="footnote" href="#ftn.id2507026" name="id2507026">
      23
     </a>
     ]
    </sup>
    ktorý tiež svojou povahou patrí medzi ne. Bol založený koncom 1903 ako Prvá
         pomoc pri nehodách a úrazoch, pozdejšie r. 1905, 13. V. sa pretvoril v spolok Červeného
         kríža a jeho stanovy boli potvrdené od vlády. V tie časy ani jedno mesto v Chiliach nemalo
         takého spolku. Internacionálny výbor Červeného kríža v Ženeve uznal teda Červený kríž z
         Punta Arenas za ústredný výbor, ktorý by mal zastupovať Chile pred ustanovami tohoto druhu
         v cudzozemsku. Spolok krem toho vykonával službu v meste ako Prvá pomoc pri nehodách a
         úrazoch. Má dôkladné povozy, na ktorých môže prevážať nemocných a dovážať ich napríklad
         zvonku. Spolok tento od svojho založenia vykonal, čo mohol dobra v meste, hľadel umierniť
         účinky nehôd a nešťastia a byť obyvateľstvu na pomoci v potrebách. Obyvateľstvo tiež, ako
         mohlo, napomáhalo spolok, preukazovalo mu všade priazeň a povďačnosť. Z príspevkov
         členstva, ktoré sú nízke, lebo členovia tiež neboli boháči, z milodarov a dobrovoľných
         obetí dnes si nadobudol spolok miestnosti, kde sa opatruje materiál, miestnosti pre
         členstvo, kde sa môže schádzať v slobodné chvíle a dostatočné miestnosti ku obsluhe chorých
         a ranených v páde nehôd a úrazov. Mesto dáva i tomuto spolku štedrú podporu ročne z
         uznanlivosti za preukázané služby. Vláda si tiež povšimla jeho činnosti a dala dakoľko ráz
         prípomoc. Obecenstvo ho podporuje pri každej príležitosti veľmi hojne, takže spolok mohol
         si zariadiť svoj dom a zaopatriť sa dostatočným materiálom ku svojmu účinkovaniu. Členovia
         sú skoro všetko mladí ľudia, ktorí konajú službu dobrovoľne a bezplatne. Keď je potreba
         zakročiť, dá sa im znak, už či vo dne alebo v noci: a oni dľa možnosti sa dostavia čím skôr
         do miestnosti spolkovej. Odtiaľ potom už idú povozom alebo s nosítkami ta, kde ich volá
         povinnosť. Znak sa im dáva trúbou, ktorá je na krove ich domu vo spojení s mechmi a dá sa
         čuť skoro v celom meste. Čuť ju zatrúbiť neraz vo dne, ale zas často i v noci, sťaby volala
         o pomoc. Na taký znak už môžeš počuť onedlho, ako bežia dobrovoľní členovia do ich
         spolkovej miestnosti; o krátky čas už hrmi po tvrdej dlažbe ťažký povoz na to miesto, kde
         volali o pomoc. Povozy ich sú trochu ťažké na tunajšie cesty a ulice, ale sú zatvorené zo
         všetkých strán skoro ako vagón a veľmi pohodlné pre chorých i tých, čo ich prenášajú
         zvlášte keď je tuhá zima alebo keď sa leje.
   </p>
   <p>
    Dámy tiež založili miestny odbor Červeného kríža, majú svoju osobitnú správu. Ich cieľ
         je napomáhať Červený kríž mravne a hmotne. Účinkovanie ich odboru nesmeruje len na podporu
         Červeného kríža, ale sa rozširuje na všetky dobročinné podujatia. Môže sa povedať, že tie
         isté dámy vydržujú i sirotinec pre chlapcov a útuleň pre starcov. Vydržujú krem toho spolok
         ku podporovaniu chudobných v nemoci a núdzi. Vôbec účinkujú na spoločenskom poli ku
         zmierneniu biedy v páde nehôd a nešťastia v rodinách chudobných. Často sa vyberú po meste
         zbierať príspevky a dary pre dobročinné ciele, zriaďujú zábavy a predstavenia, a to všetko
         horlive a skromne.
   </p>
   <p>
    Dámy si všímajú i chudobných detí školopovinných. I v Punta Arenas, bárs vcelku vládne
         blahobyt a bohatstvo, v mnohých rodinách sa ukázala bieda a nedostatok, o ktorej tu nebolo
         chyrovať. Zlé časy a nadovšetko nedostatok komunikácie so svetom. Počalo sa poukazovať
         zvlášte na to, že deti chudobnejších rodín sú slabé, zle vyvinuté, zakrpatené bezpochyby
         následkom zlej a nedostatočnej výživy. Panie utvorili medzi sebou odbor, zaviedli po
         školách raňajky, ktoré hladným deťom v škole boli veľkým dobrodením. Ich odbor nielen že sa
         ustával zbieraním príspevkov na túto ustanovizeň, ale sám i pripravoval raňajky a
         obsluhoval deti po školách pri ich delení. Tu bude treba spomenúť jednu zvláštnosť, ktorá
         sa tu pozoruje veľmi často a o ktorej inde neslýchať. Je to ten neobyčajný úkaz, že len
         veľmi málo matiek sa tu nájde, ktoré koja svoje deti.
    <sup>
     [
     <a class="footnote" href="#ftn.id2507198" name="id2507198">
      24
     </a>
     ]
    </sup>
    Keby prišlo na to, žeby sa skúmalo pečlivejšie, snáď by sa ukázalo, že vari ani
         polovica kojencov v tomto meste nemá to veľké dobrodenie užívať v prvých mesiacoch života
         prirodzenú potravu na prsiach matere. V ďalších mesiacoch života len máloktorému kojencovi
         sa ujde materinského mlieka. Vo všeobecnosti to vyzerá tak, že len málo detí, snáď iba
         výnimky, účastné sú tohto dobrodenia až do času, v ktorom inde matky začínajú odúčať
         svojich kojencov a začnú im dávať inú, druhú potravu.
   </p>
   <p>
    Taký úkaz, keď je tak častý, môže sa považovať za nešťastie pre mesto a pre krajinu.
         Deti odchované na umelý spôsob málokedy odrastú vydarené a zdravé. Ak ostanú pri živote,
         môžu byť isté, že ich čaká život biedny, plný biedy a utrpenia. Dieťa, čo sa odkojilo
         umele, vždy si odnesie z prvého detstva neduhy, ak nie práve chyby a nedostatky vývinu,
         ktoré ho už doprevádzajú v celej mladosti a snáď i na celý život. Lebo kde môže byť väčšia
         bieda a utrpenie, ako keď človek nemá telesnej sily a spôsobnosti, aby si zaopatril chlieb
         každodenný, alebo práve musel nosiť po svete krivé údy, rany a choroby, ktorých sa už
         nemôže sprostiť až do smrti.
   </p>
   <p>
    Tej veci sa neprikladal spočiatku veľký význam; ani si jej ľudia veľmi nevšímali.
         Považovali ju za škodný následok podnebia. Ono prudkými premenami, zimou a vlhkosťou
         pripravuje matky o mlieko, prekazí im vyplniť, ako svedčí, povinnosti materské. Až keď také
         deti trochu poodrástli a začali sa ukazovať na uliciach mesta, nastalo zhrozenie: čo to má
         byť, čo to znamená, že sú v meste toľké deti krivé, s nohami tak spotvorenými, že sa ledva
         môžu pohybovať. Ešte bolo horšie, keď bolo vidno mládež odrastenejšiu, keď mala byť v
         najkrajšom kvete, zdravá a veselá, nevyvinutú, zakrpatenú, že má ledva vzrast desaťročného
         dieťaťa. Zastavený vývin, spotvorené údy, menovite nohy, často i driek: to všetko je
         následok nedostatočnej chovy v prvých mesiacoch a rokoch života. Sú to práve tie časy, keď
         stavba telesná kladie prvé základy ďalšieho vývinu, keď vyžaduje opatery najpečlivejšej,
         aby bolo na sklade príhodných látok, z ktorých sa môže tá zázračná stavba riadne a podarene
         vyvádzať. Ak telesná sústava nemala v tom čase tých prepotrebných látok nadostač, alebo ak
         boli chybné, sťaby falšované: ona bude pokračovať vzdor tomu v stavbe, ale bude pokračovať
         nezdarne, narobí veľkých chýb a bude budovať nakrivo alebo zasekne v ďalšej práci pre
         nedostatok stavebných látok. Dostaví sa zakrpatelosť, alebo spotvorenie a vykrivenie v
         údoch a kostiach, ktoré nevládzu uniesť váhu tela, poneváč sú zmäknuté. Následky zlej
         chovy, ktoré sa už nedajú nikdy odstrániť ani napraviť.
   </p>
   <p>
    Bolo zhrozenie a malo i byť prečo, keď tento smutný zjav predstúpil obecenstvu pred oči
         vo všetkých svojich podobách a následkoch. Ukázalo sa v celej veľkosti nebezpečie, ktoré
         ohrozuje nové generácie pokolenia; socia ich hneď o dakoľko stupňov nižšie na stupnici
         zdokonaľovania a vývinu a hrozí im neduhami, slabosťou a zakrpatením. Hľadali sa príčiny
         toho zjavu a našlo sa ich mnoho na všetky strany.
   </p>
   <p>
    Vynašlo sa ich odrazu až primnoho, lebo hľadanie bolo tiež nerozmyslené. Medzi mnohými
         príčinami, čo sa vynašli, na hlavnú sa pozabudlo, alebo sa jej nevšimlo, ako by bolo bývalo
         treba. Tie príčiny boli: veľká drahota, nedostatok mlieka v meste a okolí, nezdravé byty, a
         čo je hlavné, zlé podnebie. Zaslúži prizrieť sa bližšie týmto okolnostiam. Drahota nastala
         skutočne v čase vojny, lebo nebolo obchodného loďstva nadostač. Styk s Európou sa pretrhol
         odrazu. Chile ostali odkázané na samy seba. Toto územie doma okrem mäsa a vlny nemalo
         článkov ani potravných a naučilo sa ich dovážať zvonku. Domáceho loďstva nebolo nadostač ku
         obsluhe krajiny rozloženej na brehoch mora v čiare veľmi dlhej. Dovoz tovaru zdražel
         nesmierne, ako i na druhých stranách zdraželi následkom toho všetky články, ktoré bolo
         treba zvonku dovážať. Drahota by nebola tak veľká, keby sa bolo v meste a okolí pestovalo
         aspoň to, čo sa pestovať mohlo.
   </p>
   <p>
    V tie časy vyšlo najavo, že v meste vlastne nieto ani dobrého mlieka nadostač. Do tých
         čias sa to nebadalo toľme, lebo sa dovážalo mlieko cudzozemské, menovite zo Švajčiarska,
         veľmi dobré a lacné. Obyvateľstvo si naň privyklo, že o čerstvé mlieko ani nestálo veľmi.
         Toto mlieko zdraželo odrazu a prestalo i dochodiť. Patrne v Európe malo odbyt zabezpečený a
         výhodnejší, než bol vývoz do Južnej a najjužnejšej Ameriky. Druhé druhy, čo sa začali
         dovážať, nepáčili sa obyvateľstvu, domáce zhustené mlieko v konzervách začalo sa dovážať a
         malo odbyt. V okolí mesta bolo čosi mliekární, ale tie nevystačili pre toľkú spotrebu,
         ktorá sa prvej zaokrývala z konzervy. Kojenci sa ešte tu chovali na mlieku z konzervy, kým
         prichodilo zo Švajčiarska. Matky vedeli asi mieru, ktorá sa má dať do horúcej vody, takže
         deti dosť dlho mohli sa na ňom zaobchodiť. Pohodlie, ktoré kynulo pri tomto umelom chovaní
         s týmto mliekom, snáď malo tiež hodne viny, že toľké matky začali sa k nemu utiekať pri
         odchovávaní kojencov.
   </p>
   <p>
    Hľadalo sa odpomoci, ako sa mohlo proti tomuto zlu: pravda, nedalo sa dohoniť odrazu, čo
         bolo zameškané, napraviť, kde boli chyby. Mliekárne sa rozmnožili, ale nie natoľme, koľko
         ich mohlo byť okolo mesta, keby sa bola zem obrábala náležite, ako by už oddávna bola
         zaslúžila byť obrobená, a ako sa ponúkala pod pluh a motyku.
   </p>
   <p>
    Byty boli tiež nezdravé na mnohých miestach; byty z dreva a zinku nevyhovujú potrebe a
         požiadavkám tunajšieho podnebia. Sú tiež stavané kadejako na stĺpikoch, nie sú zdvihnuté
         nad zemou, aspoň na pol metra, podmurované, ako sú u nás naše drevené domy a nasypané
         odspodku štrkom a pieskom, ktorý netrpí vlahu. Neraz majú pod podlahou mláky hnilej vody
         alebo močiare; z nich výpary nečisté vchádzajú do bytov cez podlahu, kde sú medzi doskami
         nechané ako naschvál špáry.
   </p>
   <p>
    Mesto urobilo svoju povinnosť. V tie časy začali sa dláždiť ulice i na odľahlejších
         miestach, vysýpať chodníky popri domoch štrkom, v strede mesta sa vylievali asfaltom.
         Prechodiacemu svetu bolo viac než o polovicu ľahšie i v daždivé časy, lebo blato začalo sa
         umenšovať. No byty boli ešte vždy na pôde mokrej, nízko pri zemi, na niektorých miestach i
         trochu v zemi, nižšie než prvej boli, lebo chodníky pred nimi sa vysypali a prišli vyššie
         natoľko, že podlaha takých domov ostala pod úrovňou zeme, sťaby zvala vodu, nech sa zbiera,
         kde je taká jama. Byty také sa začali podobať nezdravým mokrým pivniciam a podzemným bytom.
   </p>
   <p>
    Podnebiu už vonkoncom nebolo odpomoci. Ono ostalo, ako bývalo vždy, vlažné, studené a
         vetrné a veľmi premenlivé. Ženy, ktoré sem prišli z teplejších krajov, z južnej Európy, kde
         pečie horúce slnce skoro trištvrte roka a modré nebo sa usmieva temer celý rok, cítia sa tu
         nedobre. Je nebo prismutné, zaoblačené temer ustavične, mnoho prší, a keď neprší, zas dujú
         vetry. Tie sú presvedčené napospol, že nemajú mlieka a ani ho nemôžu mať, lebo podnebie ich
         oň pripravilo a nedá sa mu tvoriť. Je pravda, že zima ochrňuje alebo aspoň umenšuje
         vylučovanie mlieka: ale zase nemôže to byť natoľko, ako by chceli tvrdiť tie matky. Je v
         mnohých pádoch predsudok, predpokladanie, že nieto mlieka, odkiaľsi ho prevzali, v ňom sa
         upevnili, nedajú si ho vziať a vyvrátiť. Poukazovanie na to, že vo Švédsku a Norvéžsku je
         tiež zima snáď väčšia než v Magallanesi, že ani tam nebývajú všetci v palácoch, ba Laponci
         bývajú v šiatroch, bárs je zima mnoho ráz tuhšia než tuná a ženy majú predsa mlieka pre
         svojich kojencov ako kde inde.
   </p>
   <p>
    Ani to poukazovanie veľmi nepôsobí, lebo je presvedčenie prihlboko zakorenené, že tu
         žena nemôže mať mlieka. Je tak pevné, že sa mnohá nedá prehovoriť, aby skúsila, či by sa
         predsa neotvorilo žriedlo. Na všetky prehovárania odpoveď je vždy „Clima“. Pokusy sa ani
         nerobia, kojencovi začne sa dávať z fľaše. I dieťaťu sa páči toto pohodlné kŕmenie. Mlieko
         cez gumový cecok ide ľahko, premoká ho hodne, netreba ani veľmi ťahať, lebo ide temer samo.
         Niektoré je veľmi spokojné s týmto kŕmením, rastie pekne a tučnie; vyzerá temer ako dieťa,
         ktoré sa kojí na prsiach matere.
   </p>
   <p>
    Keď nadíde obdobie zubov, stane sa obyčajne premena veľmi podivná. Dieťa nemá v sebe
         sily postaviť zuby a začne pochorievať. Nastane dakoľko dní obstojných a po nich zase
         zhoršenie. Ťažké dni pre rodičov a ešte horšie noci. Veci sa čím diaľ zapletajú tým horšie,
         pripoja sa druhé nemoci, ktoré začnú doprevádzať chorobu pôvodnú. Mnoho ráz sama matka im
         je na vine. Počuje dieťa plakať, myslí, že je hladné; či je čas alebo nie, dá mu jeho
         fľašu. Kojenec sa utíši na chvíľku, kým vo fľaši trvá: ale potom vysvitne, že veci ostatné
         sú horšie než prvé. Celá domácnosť sa vzbúri, každému v dome sa ujde roboty okolo
         nemocného. Behanie po izbe, čičíkanie, podhadzovanie. Celé noci strávené na nohách, otec
         nosí malého nemocného, matka prihrieva miešaninu a nalieva ňou dieťa. Všetko sa prevráti
         hore nohami, domácnosť sa premení v nemocnicu, stálu, smutnú. Práce zaseknú, otec rodiny je
         vyradený z koľaje, ani pri dielach nezabúda na meč, ktorý visí nad pokojom jeho domácnosti.
   </p>
   <p>
    Opakujú sa skoro v riadnych obdobiach nemoci detské, všakové zapálenia tu priedušiek, tu
         pľúc alebo čriev, neraz všetkého spolu, prídu časom kŕče a nápady zrádnika. Dieťa prenesie
         mnoho, nešťastní rodičia ešte viac, v týchto časoch, ktoré ohrozujú kojenca temer
         ustavične. Zdravé, veselé ženy ostarejú predčasne od večného strachu o svoje deti, od
         prípadov smrti, ktorá je tak častý hosť v rodine.
   </p>
   <p>
    Umelé kojenie je spojené veľmi často s takýmito výjavmi. Sústava dieťaťa je prispôsobená
         ku prijímaniu potravy. Nemôže sa ukojiť a zosilnieť mliekom požičaným od kravy alebo od
         kozy. Je to potrava priťažká, hrubá a nestráviteľná. Horšie je ešte mlieko mŕtve, ktoré sa
         požičiava z bľachových konzerv, rozrieďuje s horúcou vodou. Matka sa stane otrok veľmi
         neprirodzených a nevďačných povinností; deň a noc má robotu: vyvára, mieša, vymýva tú fľašu
         a gumu a naostatok celá tá robota a péč vyjde na posmech, lebo má výsledok veľmi biedny.
         Miesto zdravého dieťaťa, čo by bolo schopné k životu, odchovala lazára, ktorý nemôže stať
         na nohy, ak stane ledva sa môže pohybovať. Je znetvorený, má vykrivené nohy, driek hrbatý,
         prsia vysadené a boky vpadnuté. Keď ho ide kúpať, ak ho vôbec kúpe — zakaždým, keď ho
         vyzlečie, naplače sa nad ním. Vidí pred očima niečo cele iného, než si predstavovala, že
         bude vidieť. Postavu nesúmernú, smiešnu a spotvorenú: údy tenké, slabé, sťa dákesi zbytočné
         prívesky na ohromnom bruchu, ktoré sa ešte väčšmi nadúva dýchaním, a skoro nad tým veľkým
         bruchom veľká hlava, ktorá vpadla medzi plecia kdesi, lebo hrdlo ju nemôže držať, v tvári
         výraz staroby, smútku bez radosti a detinskej bezstarostnosti.
   </p>
   <p>
    To je dieťa nešťastné, oklamané. Matka mu mala dávať životodarný mok, čo jej poskytla
         príroda ku vývinu dieťaťa: mala mu s ním darovať celú lásku, čo jej príroda vštepila do
         srdca, mala mu dať srdce a všetko, čo je v ňom dobrého a šľachetného, mala sa s ním deliť o
         svoje zdravie, veselosť, dobrotu, rozumnosť a všetky vlohy duše a srdca. Ona mu miesto toho
         všetkého miešala vodu zvarenú a ochladenú s mliekom, čo prichodí v bľachoviciach zďaleka,
         ktoré vzali kravám, zhustili a posielajú po svete deťom-sirotám, čo sa pomýlili prísť na
         svet, ktorým je súdené, že majú celý život stráviť v smútku a trápení.
   </p>
   <p>
    Kravského mlieka nieto pre toľké obyvateľstvo, ktoré sa nestará o obrábanie zeme,
         nestačí ani pre deti, čo sa chovajú na fľaši: lebo tých je primnoho. Príroda je predvídavá.
         Čo na jednej strane sa nedarí alebo hynie, to hľadí na druhej strane nahradiť. Práve tie
         matky, čo nekoja deti na svojich prsiach, sú plodnejšie, než tie, čo túto povinnosť konajú
         svedomite a radostne. A je to i spravodlivé a slušné: im umiera mnoho detí v plienkach. Z
         tých mnohých, čo majú, ostáva ich málo pri živote, snáď toľko, ako tým materiam, ktoré ich
         svojím mliekom koja. Keby neboli tak plodné, pri toľkých úmrtiach ostali by naostatok bez
         detí.
   </p>
   <p>
    Zvaľovať vinu toho, že deti nekoja, na podnebie, nie je správne. Snáď by mohlo mať
         zmyslu pri ženách, čo sa sem nasťahovali v dobe kojenia a nemali kedy privyknúť a
         prispôsobiť sa vrtochom podnebia. Ženy, čo sa už dávno udomácnili, čo sú zdravé, cítia sa
         dobre telesne a duševne: prečo by mali byť práve len na mlieku postihnuté od zlých účinkov
         podnebia?
   </p>
   <p>
    Príčina, že nemajú mlieka, sotva bude podnebie samo. Príčiny sú i druhé; jedna medzi
         mnohými je zlý príklad, zlé obyčaje, neprimeraný spôsob života, nesúca potrava.
   </p>
   <p>
    Zlý príklad lebo, že kde sa ukáže fľaša a dieťaťu sa pri nej vodí obstojne, hoc len
         zdanlive, fľaša sa hneď zjaví i u susedov. V takej príležitosti nájde sa i výhovorka, že je
         mlieko vodnaté a preto nemá moci a výživnej sily a nie je súce ku kojeniu dieťaťa. Iné sa
         vyhovárajú, že kojenie podkopáva im telesné sily, prv než bude zle; hľadia mu vyhnúť. Dieťa
         prikladajú k prsiam, keď ich prinúti samo mlieko, keď naľahne tuho a počne zavadzať. Iné
         koja iba v noci; lebo v noci je nepohodlne vstávať, prihrievať a vôbec pripravovať fľašu:
         vo dne nechcú kojiť preto, lebo mlieko keď by sa vo dne minulo, neostalo by ho na noc.
   </p>
   <p>
    Bolo by vari lepšie povedať, ako je, že tieto matky majú zlé obyčaje a neposvätili sa
         svojmu poslaniu matky celou dušou, úprimne a oddane. Chcú sa jednať s prírodou, ísť s ňou
         na vyrovnanie a vyčachrovať od nej isté ústupky. Majú za lubom úmysel, že ju oklamú a dajú
         jej z toho, čo jej patrí, polovicu alebo menej. Tie, čo sa boja bez príčiny o svoje zdravie
         a telesnú silu, tie, ktoré nedôverujú záživnosti svojho mlieka a zvlášte tie, čo by boli
         nedbali byť matkami len v noci a vo dne obsluhovačkami umelých fliaš; tie, všetky klamú
         prírodu a svoje dieťa, a najväčšmi klamú seba. Nechcú nahliadnuť, že úd tela, ktorý sa dá
         na zaháľanie, nedrží sa v riadnej činnosti, zakrpatie, zaostane v raste a prestane
         naostatok pracovať. Prsia snadnejšie, než ktorý iný úd, keď sa neudržujú v riadnej
         činnosti, upadnú do hlivenia a prestanú vyrábať mlieko. Kojenec a jeho cicanie v riadnych
         obdobiach im je pohnútka, čo ich núti a pobáda k činnosti. Ak mlieko v nich ostane
         neupotrebené, ak sa nevyprázdni, ono pomaly zanikne. Vedia gazdiné veľmi dobre, ako pečlive
         treba podojiť kravu, do ostatnej kvapky; práve na tých ostatných kvapkách si dajú najviac
         záležať, aby sa mlieko vyťahovalo riadne každý deň. Ak sa nevydojí každý deň riadne, do
         ostatnej kvapky, krava v krátkom čase prischne.
   </p>
   <p>
    Zlé obyčaje a prevrátené náhľady sa ujali chytro a rozšírili medzi matkami; tie v
         mnohých pádoch sú na príčine, že dieťa padlo do hrobu a ostatné ostali neduživé, zakrpatené
         s krivými údami a spotvoreným telom. Tí, čo hľadali príčinu zakrpatenosti nového pokolenia
         na všetky strany, hromžili na všetko, ale mlčaním lahodili zlým obyčajam žien, zameškali v
         svojej horlivosti poukázať, kde je koreň zla, skadiaľ môže prísť jediná náprava. Bolo sa
         treba obrátiť na matky dôrazne, pohýbať im svedomie, aby plnili povinnosť a svätý záväzok,
         ktorý vzali na seba dobrovoľne, keď sa mali stať matkami. Bolo ich treba vystríhať, karhať
         a vymáhať od nich, aby nezabúdali, že jednúc od nich závisí zdravie a sila budúcich
         pokolení. Výhovorka na podnebie nemôže sa uznať, nie ono je na vine, že matkám chybuje
         mlieka. Je na vine neprimeraný spôsob života a zvlášte jedenia. Zmäsitej chovy, kde sa tak
         nadužíva ako tuná, nemôže byť hojnosť mlieka. Chova jednostranná, čo záleží výlučne z mäsa,
         nemôže prajne pôsobiť na vylučovanie mlieka.
   </p>
   <p>
    Obrábanie zeme je zanedbané v meste a okolí, málokto má kedy zaoberať sa touto prácou, a
         preto je málo zeleniny. A zelenina práve mala by držať výživu tela v istej rovnováhe,
         dodávať mu sviežosti a napomáhať výmenu látok. Zeleniny a vôbec chova rastlinná je, ktorá
         udržuje v činnosti vylučovanie mlieka, pri matkách dáva istého súladu výkonom ich tela: ona
         je, ktorá napomáha čistenie krve a urýchľuje výmenu látok. Poneváč sa zem zanedbáva,
         rastlinná potrava v tomto kraji je drahá, chudobné rodiny nemôžu si kupovať drahú zeleninu
         každý deň. Mäso je ešte najlacnejšie a preto chudobné rodiny stravujú sa skoro výlučne
         mäsom. Zanedbávanie zeme je škodlivé v každom ohľade. I samo mesto vyzerá preto tak smutne.
         Okolo chudobných domov, čo sú na vŕškoch a von zo strediny mesta, sú veľmi pekné kúsky
         zeme, ktoré ležia prielohom. Keby sa obrobili riadne, práve rodiny chudobné mali by na celý
         rok zeleniny a nemuseli by ju kupovať za drahé peniaze od záhradníkov. Na miestach sú veľké
         kusy medzi domami, kde rastie burina a kde sa vyháňajú kone na pašu, ktorá im ani nechutí.
         Vyzeralo by mesto veselšie, keby boli tie kusy obrobené, alebo aspoň vysadené stromami.
   </p>
   <p>
    Chova mäsitá, zlé obyčaje, chybné náhľady a predsudky sú na vine, že mladé pokolenie sa
         odchováva bez materinského mlieka. Zlé byty, zima, vlaha a vetry, napomáhajú ešte väčšmi
         zlé účinky tých chýb. Najväčšie zlo je v tom, že sa zem neobrába, že sa nevystíha od nej
         všetko, čo by mohla poskytnúť ku výžive obyvateľstva, aby bolo zdravé, bodré, silné, dobre
         vyvinuté a aby prestala i tu veľká drahota, na ktorú sa všetci žalujú.
   </p>
   <p>
    Úmrtnosť pri deťoch je v meste ozaj nápadná. Bohužiaľ nebadať, že by sa umenšovala:
         naopak vyzerá, že je z roka na rok väčšia, menovite medzi chudobnejším ľudom. Tie, čo
         nepadli v obeť smrti, ostali natresnutého zdravia. Že v majetnejších rodinách je úmrtnosť
         menšia, dietky nie sú toľme krivé a zarazené v kostre, vysvetľuje sa tým, že matky v
         lepších pomeroch majú viac času venovať sa svojim deťom. Tie sú vlastne už nie matky, ale
         skôr otrokyne svojich detí. Nerobia takrečeno celý deň iné, ako variť, miešať,
         sterilizovať, vymývať a vyvárať. Ich život je smutný, jednotvárny, bez kúzla a
         príťažlivosti. Vzdor pečlivosti a neprestajným námahám majú deti bledé, dengľavé, chorľavé.
   </p>
   <p>
    Život našich matiek, bárs žili v chudobe a v robote, bol predsa veselý a svetlý.
         Nenosili sebou fľaší, ani sterilizačných aparátov. Sadli hockde na prah domu, na podstenu,
         utíšili pohodlne a chytro škrečiaceho fagana svojím mliekom zdravým a záživným. Chodili do
         poľa žať alebo hrabať a nosili ho sebou. Pracovali a keď bolo treba, sadli na úvrate a boli
         zas dobrou milujúcou matkou, bárs robota zo všetkých strán na ne volala. Keď vyplnili
         zbožnú povinnosť pri dieťati, uložili ho kdekoľvek: pod plachtou alebo do koša a išli za
         svojou robotou. Boli zas robotnice, pracovali ťažko, do úmoru, ale si často i zaspievali.
         Medzi sebou sa pozhovárali, bezstarostne a vesele. Neraz bolo detí mnoho, ale boli zdravé;
         iba ak ktoré prebilo hlavu, alebo sa napchalo halušiek, že ho v boku klali. Neboli večné
         otrokyne svojich detí. Zaviazali najmenšieho do batoha a odvliekli ho i na jarmok, i do
         poľa, keď bolo plieť ľan alebo presekávať zemiaky. Syn medzitým ležal v brázde, ak bol
         väčší pán, ležal pod plachtou, ktorá bola prestretá na troch tyčkách vsadených do zeme, na
         ktoré bola priviazaná plachtička, v ktorej sa ten veľký pán hojdal. Tu matka sedí ustavične
         doma, pracuje okolo tej fľaše, dozerá, aby na dieťa nefúklo zvonku; za tú veľkú prácu, za
         ťažké obete a odriekanie má v odmenu hrob v cintoríne, kde je jej dieťa, alebo dieťa
         mľandravé, krehké, na ktoré nech len fúkne a už je ohrozené.
   </p>
   <p>
    Ak máme hovoriť bez preháňania, musíme uznať, že zakrpatelosť a skrivenie kostí
         nevyskytuje sa v majetných rodinách vzdor fľašiam a umelému kŕmeniu. Matky majú viacej času
         venovať sa deťom a iste vedia i lepšie zaobchodiť s fľašou. Nedržia sa meravo vždy tej
         istej miery. Dľa toho, či je dieťa zdravé alebo chorľavé, vymerajú mu jeho dávky a zvlášte
         dávku mlieka. Mlieko budú tiež mať spoľahlivé a čerstvé. Matky chudobné majú na hlave dom a
         jeho starosti, prácu v dome a okolo hŕby detí: tie nemajú kedy venovať sa tak výlučne fľaši
         a čo s ňou súvisí. Obyčajne počnú dieťaťu včaššie dávať, čo jedia odrastení, snáď v nádeji,
         že pri chove odrastených i ono bude rásť zdarnejšie a hádam i v nádeji, že budú sa môcť
         zaobísť bez mlieka, ktoré je i drahé i môže byť falšované. Tak sa dostaví choroba
         snadnejšie ako následok zlej chôvy; tá dá zase ruku druhej, až sa naostatok vyvinie
         znetvorenie dieťaťa a jeho údov ako sme poukázali prvej, alebo sa skončí jeho utrpenie, že
         ho smrť vyslobodí.
   </p>
   <p>
    Medzi príčiny veľkých a stálych nezdarov pri kojení detí, bolo by spomenúť na prvom
         mieste veľkú nevedomosť, aká vládne u matier a väčšiu ešte netrpelivosť, bojazlivosť, zle
         pochopenú horlivosť, ktorá matky zvádza ku dávaniu predčasne jesť, ku dávaniu všakových
         liekov a odvarov, práškov a mastičiek a zaftov, ku premieňaniu kasičiek a vodičiek, ku
         skúšaniu všakových múčiek a lekvárov, čo sa odporučujú kojencom po novinách, ktoré neraz
         dokončia, čo ešte snáď nebolo cele stratené.
   </p>
   <p>
    Ostatne tu nie je miesto rozvíjať a pretriasať zásady, ktoré majú platnosť pri kojení
         detí. Keď rozšíria trochu známosti, čo i kusé, o tomto predmete medzi matkami a vôbec medzi
         ľudom, bude i úmrtnosti menej medzi deťmi, snáď o celú polovicu menej.
   </p>
   <p>
    Pekná a veľmi stará ustanova je Hasičský spolok v Punta Arenas, alebo ako by sme ho mali
         menovať, keby sme mu preložili doslova úradný názov: Teleso striekačkárov. Bude to iste
         najstarší spomedzi tunajších spolkov, najstaršia ustanova vôbec, mala na zreteli prospech
         blížneho. Bol založený 14. júna 1889, čo znamená pre toto mesto tak mladé a ktoré sa toľme
         vyvinulo a utrpelo toľko zmien, skoro už starý vek. Obyvateľstvo sa mení skoro ustavične,
         priemerný človek máločo dbá o to, čo sa robilo v meste pred tridsať rokmi. Každý vie iba
         to, čo videl a skúsil, alebo čo mu starí dávni obyvatelia z minulosti rozprávali. A tých
         starých, čo by vedeli vyrozprávať; čo sa tu robilo, nieto tiež veľmi mnoho.
   </p>
   <p>
    Na každý pád, keď sa tvoril Hasičský spolok, Punta Arenas bolo malé nepatrné hniezdo.
         Práve v tých časiech bolo vyhorelo práve v časti strednej, kde boli úrady a
         miestodržiteľstvo. Táto živelná pohroma zavdala i priaznivú príležitosť, aby sa obyvatelia
         zišli a uzniesli založiť hasičský spolok tak prepotrebný. Obyvateľstvo medzitým vzrastalo,
         menovite prichádzaním cudzincov a nových ľudí, spolok sa tiež zväčšoval pomerne ku tomu
         vzrastu. Obyvateľstvo, ako bolo poukázané, zložené je z mnohých národností; pri ďalšom
         vývine spolu zdalo sa im slušné a spravodlivé dať výrázu tomuto zloženiu obyvateľstva i pri
         spolku. Tak sa stalo, že každej čiastke sa ponechala istá samospráva a všetky čiastky
         dovedna dostali spoločné velenie a vedenie. Spolok, čo sa zriadil prvotný, nazvali Prvá
         kompánia alebo medzinárodná. V nej boli zastúpené skoro všetky národnosti, ktoré mali pri
         otvorení spolku príslušníkov medzi obyvateľstvom mesta. Tak sa stalo, že keď sa Chilenia
         zmohli a mali svojich ľudí nadostač, založili svoju kompániu, ktorá je druhá, pod názvom
         „Bomba Chile“.
    <sup>
     [
     <a class="footnote" href="#ftn.id2580948" name="id2580948">
      25
     </a>
     ]
    </sup>
    Za nimi sa zložili Nemci, ktorých kompánia je tretia. Prisťahovalci z Dalmácie
         a Chorv. Prímoria tiež sa zriadili dosť skoro po Nemcoch a utvorili štvrtú kompániu,
         austrianskú. Bolo to ešte na počiatku tohto stoletia 1902. Neminulo ani rok po jej
         založení, že členovia tejto kompánie premenili jej meno, iste nie bez tuhého zápasu.
         Nazvali ju „Dobrovoljno hrvatsko Vatrogasno Društvo“.
    <sup>
     [
     <a class="footnote" href="#ftn.id2580971" name="id2580971">
      26
     </a>
     ]
    </sup>
    Ako vidíme, už sa počalo živo hýbať v osade nasťahovalcov z krajov
         juhoslavianskych národné povedomie a podmaňovať i širšie vrstvy, ako vidno z tejto
         podrobnosti. Starý duch, ktorým vysťahovalec nasiakol až do špiku od útleho detinstva,
         ustupoval z kroka na krok, uťahoval sa do kúta pred náhľadmi novými, ale vydržal až do
         najnovších časov. Starí sa ho držia ešte vždy húževnate, bárs nie všetci. Nové časy a nové
         utrpenia národa preriedili i ich rady. Dosť na tom, od tých čias počína tuhý zápas medzi
         oboma prúdmi v lone tej istej osady, zápas, ktorý bol na príčine, že juhoslavianska osada
         nevystupovala jednotne a neurobila pokrok, ktorý by bola mohla vykonať v svornosti a
         jednote.
   </p>
   <p>
    Piatu kompániu založili si Francúzi.
   </p>
   <p>
    Týchto päť spolkov dovedna tvorí Hasičský sbor v Punta Arenas, majúc na čele vrchnú
         spoločnú správu. Ale každý spolok zas má samosprávu a predstavenstvo pre seba. To pozostáva
         zo správcu, čo by bol ako predseda, stotníka, ktorý je veliteľom oddielu, pokladníka,
         tajomníka a dôstojníkov. Vrchná správa pozostáva zo superintendenta, čo by zodpovedalo
         hodnosti predsedu, jeho námestníka, z hlavného veliteľa sboru, pokladníka a tajomníka.
         Týchto hodnostárov vrchnej správy volí výbor, v ktorom zasedajú predstavenstvá jednotlivých
         spolkov. Vôbec správa Hasičského sboru tuná má to isté ústrojenstvo, ako po iných mestách
         republiky: tu majú jednotlivé spolky viac samosprávy, každý z nich užíva vo vnútorných
         dielach svoju vec i pri velení. Ináč národnosti majú to isté právo i po iných mestách
         republiky, kde ako také majú hasičský spolok.
   </p>
   <p>
    Prvá kompánia, medzinárodná, nosí červenú blúzu, ku pocte pamiatky na Garibaldiho, ktorý
         i v Južnej Amerike je populárny a užíva úctu, ako i v svojej vlasti ako hrdina slobody.
         Druhá kompánia má uniformu, čo užívajú čilenské hasičské spolky. Klobúk bľachavý zvláštneho
         tvaru so záštitou pre oči a tylo, veľmi príhodný ku hasičským výkonom. Blúzku modrú s
         bielou čilenskou hviezdou na prsiach a bielymi nohavicami. Vynímajú sa krásne a veľmi dobre
         na slnci a v horúčave. Nemci majú svoj pevný čákov s koženou záštitou pre tylo, tmavú
         jednoduchú blúzu. Chorváti majú tiež čákov, ale s kovovým hrebeňom, na čele štít s odznakmi
         hasičskými. Majú modrastú blúzu. Ich rovnošata je tá istá, ako užívajú hasičské spolky po
         Chorvátsku, ktoré tiež ako čilenské tvoria jednotný zväzok medzi sebou. Francúzi majú čákov
         vybitý skvejúcim sa kovom pekne žltým, najskôr z medi, na ktorom je na boku kystka s
         francúzskymi farbami, čiernu blúzu s kovovými okrasami na pleciach. Čierne nohavice majú
         červený pás, ktorý pri väčších hodnostároch a dôstojníkoch spolku je širší.
   </p>
   <p>
    Náradie sboru je dobre bohaté, vždy moderné, držiac sa pri objednávkach novejších
         výdobytkov, ktoré sa osvedčili. Velitelia sboru ako i jednotlivých oddielov sú všetko ľudia
         zbehlí v tomto obore a starajú sa o pokrok spolku.
   </p>
   <p>
    Pri verejnom pôsobení sboru padá do očí zručnosť, zbehlosť a horlivosť. Spolky sú
         rozdielnej národnosti, ale tie rozdiely v dielach spolkových sa neukazujú, ostatne každá
         kompánia hrá svoj zvláštny zástoj pri výkonoch Sboru. Prvá sa zaoberá hasením v užšom
         zmysle slova. Má veľký výber ciev, ktorými môže vodiť vodu zďaleka. Ten istý zástoj hrá
         tiež čilenská a francúzska čiastka. Pumpy ku hádzaniu vody netreba upotrebovať. Nádržka
         pitnej vody je na značnej výške, takže jej cievstvo podlieha dosť silnému tlaku. Cievy
         sboru pripoja sa na cievy vodovodu, a už sa obdržia mohutné stĺpy vody, ktoré môžu
         dosiahnuť na krov najvyšších domov. Nemci sú dobrí lezci a vykonávajú záchranné práce. Majú
         rebríky a iné náradie, ktorými môžu sa dostať ľahko až na krovy a vyvádzať záchranné práce
         i vo výškach. Chorváti majú rebríky, tie sa držia bez opory, takže sa môžu postaviť i na
         stred ulice a dosahujú najvyššie poschodie väčších domov. Krem toho ich úloha je narábať
         sekerami na ten istý spôsob, ako ich u nás užívajú hasiči. Pri boku nosia sekery, mocné
         háky na povrazoch a nenosia ich len ako okrasu. Pri požiaroch prídu tieto sekery často do
         roboty: podchvíľou zložia na hŕbu ľahšie drevené stavisko.
   </p>
   <p>
    Každý z týchto spolkov má svoje miestnosti alebo už strážnicu; tam je materiál zložený
         do vozov v takom stave, že môže ísť do úžitku v ktorúkoľvek chvíľu dňa alebo noci. Pri
         prvej kompánii je siréna, čo zvoláva hasičov, pri tretej a štvrtej je zvon, čo bije na
         poplach. V prvé časy prvá a štvrtá kompánia mali kone ku ťahaniu povozov. Ostatné tri mali
         vozy ľahké tak zariadené, že ich mohlo ťahať veľmi ľahko samo mužstvo. Dneska pravda
         premávanie sa robí na iný spôsob. Kone tiež vyšli z úžitku, vo všetkých strážniciach majú
         svoje autá veľmi dobrého a pevného zloženia: tie idú na miesto požiaru chytro i s náradím i
         mužstvom.
   </p>
   <p>
    Keď sa rozľahne mestom hvizdnutie signála z prvej kompánie, temer súčasne s týmto znakom
         ozve sa trúba na budove Červeného kríža: svet vybúrený zo sna nedrží sa jednako. Je jeden
         druh ľudí, ten, ktorý myslí na seba a pečuje o seba. Nejde sa zimiť nič po nič, po noci
         polievať sa studenou vodou, platiť na spolky, všakový riad a kupovať ešte rovnošatu. Ten
         svet čaká na svojej pohodlnej teplej posteli veľmi pozorne, koľko krátkych hvizdov urobí
         siréna alebo i trúba na Červenom kríži. Dľa počtu, koľko ich bolo, môže rozumný človek
         ľahko vynájsť, na ktorom je asi mieste požiar. Ak bol iba jeden, ten krátky, spáči, čo
         bývajú okolo námestia, skáču; oheň by mohol byť u susedov. Nehodno čakať, kým príde na
         návštevu do domu. Šíri sa neraz ozaj ako oheň. Domy z dreva a zinku blčia sťa fakľa,
         chytajú sa ľahko vzdor obliečkam zinkovým. Druhý je druh ľudí, čo nosia rovnošatu hasičskú.
         Tí skáču z postele, obliekajú kožené kabáty, pripínajú svoje riady a letia na strážnicu.
         Prihrmia ku ohňu, ako sa zrepetili z postele, hoc i rovnošata nenie práve dľa predpisov. No
         ak to bolo v noci, zvlášte nad ránom, trvá vždy predsa chvíľku, kým pribehnú na miesto.
         Neraz neostane druhé, ako chytiť sa ozrutným zo štvrtej kompánie, presekať a pováľať
         parkany, alebo druhé také spojovacie útvary, aby sa oheň nešíril. Vedia, že čo sa stalo, už
         sa neodstane.
   </p>
   <p>
    Môže sa tvrdiť bez preháňania, že hasičský sbor dosiaľ zachránil dosť životov a hodne
         majetku, čo by bol ináč musel ľahnúť popolom. Tu má zásluhy väčšie než inde, lebo sú
         budovy, ktoré chytajú ako slama, i to slama veľmi suchá. V domoch sú sporáky alebo i pece,
         tenké dosky a trámovie sa vysúša sťa ozaj slama. Požiare sú tu vždy prudké, bárs nikdy nie
         ako u nás, keď sa chytia napríklad humná podjeseň s plnými záčiny, alebo stohy pred
         gazdovskými stavisky. Tu nevidno lietať vo vzduchu uhlíky, rozžiarené tuho, ktoré, keď ti
         padne za golier, preberie ťa chytro z roztržitosti, že sa vzchopíš a skáčeš. Nevidieť
         rozžiarených snopkov vznášať sa vo vzduchu vysoko-vysoko, čo vyniesla veľká horúčava. Niesť
         sa potom vo vzduchu neraz do druhej obce, vystrašiť ľudí, že sa berú na krovy s vedrami a
         putňami. Nieto slamených striech a stohov, iba ak by sa našiel dakde sklad rohov alebo
         paprčiek. Z tých sa už potom šíri smrad, že diváci musia zutekať, skadiaľ prišli.
   </p>
   <p>
    V prvej kompánii sú dobrovoľníci najstarší, z nich mnohí, čo boli tam, keď sa zakladal
         hasičský spolok i podpísali zakladajúcu listinu. Veteráni, čo preukazovali veľké služby
         Spolku a obecenstvu, majú činnosť vyše tridsaťročnú v spolku, ktorý pečuje o bezpečnosť
         života a majetku blížnych. Mnohí z nich v prvej kompánii, druhí vo vrchnej správe slúžili
         mnohé a mnohé roky ako správci a velitelia. Ich je zásluha, že Sbor sa vyšvihol na stupeň,
         na ktorom je dneska. Pod ich rukou rástol a zveľaďoval sa. Majú veľké zásluhy o jeho
         rozkvet a zveľaďok. Majú všetky kompánie členov vynikajúcich vo spoločnosti, alebo
         užívajúcich meno u svojich krajanov. Ale považuje sa predsa za poctu, kto môže byť členom
         tejto kompánie alebo práve byť hodnostárom v nej. Iné kompánie udržujú podania dobré a
         vlastnosti svojho národa, pestujú ich medzi svojím členstvom. Hlavný veliteľ sboru najviac
         pochodí z prvej kompánie, podveliteľ môže byť z bársktorej z nich, hoc i hlavný veliteľ
         môže byť členom ktorejkoľvek kompánie. Tým sa len ukazuje i pri samých voľbách, že i samé
         kompánie uznávajú dobré meno prvej a dávajú jej výraz na ten spôsob. Na prvej kompánii je
         siréna, dáva znať členstvu, že je požiar. Pri štvrtej kompánii, ktorá má strážnicu v
         budove, čo je majetok sboru, vystavená je i veža, v nej vedú schody dohora, kde sa nachodí
         zvon. Visí tam pod povalou veže akosi smutno. Či preto, že je samojeden, bez kamarátov, aby
         si s ním narážali v súhlase, alebo hádam preto, že visí len tak na slote a vetre. Ani táto
         veža nie je ako druhé veže, ale iba eifelovsky zviazaná z trámovia. V ňom sa poberajú
         schody strmo a chytro v lomenej čiare, len aby čím skôr prišli dohora. Smutný možno i
         preto, že mu je i činnosť okyptená. Nerozoženú ho nikdy v radostnom kolembaní pri
         slávnostiach alebo svadbách, aby sa obyvateľstvo zaradovalo, iba mu bijú srdcom na jednu
         stranu. Nehlása radostí, ktoré sú v živote človeka veselé medzníky a oázy, ale hlása iba
         strach a poplach rozširuje svojím hlasom naliehavým a výstražným, zdesenie, búriac neraz
         tichý spánok a pokoj obyvateľstva. Na jeho hlas sa nezaraduje nikdy srdce ľudu pohnutím
         alebo milou rozpomienkou, ako sa pohne na hlas jeho bratrancov, čo sú na veži chrámu, čo
         oznamujú tu i tu večerom napríklad v sobotu tu krštenie alebo sobáš. Úbohý Ramirez, čo
         riadi štvrtú kompániu, keď sa strhne zo sna na hlas sirény alebo krátkymi rykmi trúby na
         Červenom kríži, a zvoncom telefónu, skočí z teplej postele, letí, čo môže skorej hore tým
         roštovaním, neraz v daždi alebo vetre. Búcha na poplach z tohoto miesta, ktoré je vysoko
         nad krovy, ba i nad samou vežou chrámu: búcha zadychčaný, zvolávajúc spiacich hasičov ku
         ich povinnosti.
   </p>
   <p>
    Prvá kompánia má strážnicu neďaleko hlavného námestia na hlavnej ulici. Je to už palác a
         nie jednoduchá strážiareň. Prízemie zaujíma rozsiahla miestnosť, kde sa držia riady vo
         vzornom poriadku, hotové každej chvíle letieť namiesto, kde pýtajú pomoc. Na prvom poschodí
         sú miestnosti pre členstvo: čitárne, svetlice a dvorany ku zasadnutiam a slávnostiam. Tieto
         salóny v páde potreby môžu sa premeniť v jednu miestnosť, netreba, len otvoriť, vlastne
         odtisnúť steny medzi nimi, ktoré sú pohyblivé. V nich sa schádza denne nielen členstvo
         hasičského sboru, ale i postranný svet na posedenie alebo i na hru už či v biliard alebo
         ktorú inú.
   </p>
   <p>
    Každého roku je delenie odmien a vyznačenia za zásluhy členstvu. Tento dej sa odbavuje
         obyčajne v mestskom divadle, pri účasti obecenstva. Odmeny a vyznačenia sa delia členom,
         ktorí si ich vydobyli rokami služby a počtom preukázaných služieb pri požiaroch. Kto
         nevyhovuje podmienkam, nedostaví sa ku požiarom, kto by chcel byť hasičom iba dľa mena,
         alebo len hasiac smäd vo vlastnom gágore, darmo by sa ustával na tú slávnosť do divadla.
         Domovník tiež nemôže dostať vyznačenia, lebo nie je dobrovoľný hasič, bárs vlastne on
         rozkazuje všetkým, i pánu hlavnému veliteľovi, zvolávajúc sbor na poplach. Krem toho dáva
         svoje odmeny každá kompánia. Kto mnoho rokov odslúžil a plnil povinnosti riadne, má
         odznakov hodne na prsiach.
   </p>
   <p>
    Na konci roku, keď je práve počasie najkrajšie, lebo je leto, vydržiava sa verejné
         cvičenie celého sboru. Účinkuje všetkých päť kompánií spolu a pretekajú sa, ktorá je
         najlepšia. Býva to cvičenie obyčajne v nedeľu, vtedy sa minie mnoho vody, že tečie po ulici
         riadnou riekou, sú v robote všetky cievy, koľko ich má sbor. Signály sa dávajú na pokyny
         hlavného veliteľa hornistom. Vrchovná správa stojí na bezpečnom mieste, kde nepadá voda,
         superintendent a všetci správcovia kompánií. Sú síce v rovnošate, ale sa len dívajú a
         pozorujú: ich nepolieva, ak ktorá z ciev bokom púšťa alebo ak jej šrôba neprilieha dobre,
         striekajúc na všetky strany a zvlášte hasičom po rovnošate, ktorí okolo ciev pracujú.
         Ostatne, to neškodí. Je teplo a čím sa kto väčšmi zmočí, tým väčšia mu sláva. Keď je všetko
         cvičenie skončené, ozve sa fanfára, a na niektorom príhodnom mieste nasleduje prehliadka
         sboru. Kompánie prejdú pred vrchovnou správou so všetkým riadom poukladaným do povozov. Keď
         sa riady zložili v peknom poriadku na strážniciach, rozchádza sa členstvo na obed, lebo
         práve bije dvanásta na veži farského chrámu.
   </p>
   <p>
    Okrem týchto spolkov, čo sú na zásadách dobročinnosti alebo pomoci a podpory blížnemu,
         je založené v meste dakoľko tiež spolkov, kde môže, kto chce, stať sa členom a preukázať
         dobrodenie sebe. Sú to spolky, založené na podklade vzájomnej prípomoci. Kto je členom,
         prispieva mesačným poplatkom, nie veľkým a zato má, keď ochorie, lekára a lieky vyplatené
         spolkom. Ak choroba má zlý obrat, v páde smrti dostanú pozostalí príspevok na pohreb. Sú to
         spolky dobročinnej predvídavosti, kto v dňoch dobrých na ne prispieva, v dňoch zlých má sa
         o čo podoprieť: akoby pomoc našiel hotovú. Prvý zo spolkov bol portugalský, no v ňom boli
         členovia i druhých národností. Za príkladom Portugalcov išli druhé národnosti: Nemci,
         Francúzi, Taliani, Švajčiari, Španieli i Južní Slaviani. Títo mali už dva spolky: rakúsky a
         chorvátsky. Ináče, kto nepatrí ani do jednej z týchto národností, môže sa zapísať do
         spolkov tohto istého druhu, ale založeného nie pre členov národnosti, ale pre členov cechu,
         napríklad pre námorníkov, stolárov alebo dľa vyznania. Kto by nemohol byť ani v jednom z
         doterajších, môže sa prihlásiť do kozmopolitánskeho. Ostatne, tá istá osoba môže byť údom
         vo viacej spolkoch. Má výhody a podpory z viacej strán v prípade choroby.
   </p>
   <p>
    Pri týchto spolkoch vzájomnej podpory sú okrem spolkárenia i druhé výhody. Vysťahovalec,
         ktorý nemá rodiny ani známych, nájde v nich isté zväzky mravnej povahy. Spolok v páde
         choroby bude sa oň zaujímať, nielen platiť jeho trovy, ale hľadieť i mravne nahradiť mu
         rodinu. Je v nich zavedená poriadka, tí čo sú v nej, sú zaviazaní dozerať na chorých,
         starať sa o ich pohodlie. Tak sa utvoria behom času priateľské vzťahy medzi ľuďmi, ktorí sa
         predtým ani neznali. Keď je pohreb člena, celý spolok ho vyprevádza do hrobu i so zástavou;
         neraz umretému dá miesta v svojej krypte, ak ju má, kde môže odpočívať so spolučlenmi,
         ktorí pred ním umreli.
   </p>
   <p>
    Škôl sa nachodí dosť hodne v Punta Arenas. V tomto ohľade mesto nezaostáva. Národné
         školy sú rozosiate po meste v jednotlivých čiastkach aby deťom nebolo priďaleko chodiť do
         školy. Nie všetky by vládali chodiť s kapsičkou až hen do druhej dediny v snehu alebo
         daždi, ako to u nás museli robiť neraz malé, školopovinné deti. Školy sú opatrené všetko
         dobrými uspôsobilými silami, učiteľstvom i pomocníkmi. V školách sa vyučuje i odchovávujú
         deti v duchu národnom. Každé ráno pred vyučovaním sa vyvesí slávnostne na každú budovu
         národná zástava a po vyučovaní sa sníme pri účasti chovancov pri speve národnej hymny.
         Školských detí bolo 1906 2010, z nich 338 nevedeli čítať a písať. Pospolité školy sú
         štátne, ale i obecné. Mesto ich vydržiava hodne v samom meste, z roka na rok ich
         rozmnožuje, ich počet dľa potreby nielen v meste, ale i v obciach na tomto území: dnes sú
         už riadne školy i po kampe i na niektorých ostrovoch napríklad v Ohňovej zemi. Punta Arenas
         akoby cítila, že ju čaká veľká budúcnosť a neľutuje nákladkov na školstvo. Počet
         školopovinných detí je veľký a rastie každým rokom. Úmrtnosť je síce trochu veľká, zvlášte
         pri kojencoch a vôbec deťoch v prvých rokoch života, ale na šťastie i počet narodených je
         veľký. Nahradí straty, čo úmrtnosť zapríčiňuje a ešte i zostáva veľký zvyšok i v
         najnepriaznivejších rokoch. Školopovinných bolo roku 1906 napríklad 2010, z nich len 338
         nevedelo čítať a písať, dnes je ich… a môže sa povedať, že všetky navštevujú školu. Povinná
         návšteva školy vynesená je v krajine len nedávno, ale v tomto meste bola vyhlásená prvej a
         plnila sa s príkladnou prísnosťou. Štát udržuje tiež školy s dobrým učiteľským sborom. Má i
         škôldozorcu pre mesto a okolie.
   </p>
   <p>
    Krem národných škôl je v meste vyššia chlapčenská a dievčenská škola, čo by už
         zodpovedalo našej meštianskej. Sú i stredné školy, mužská a ženská, zodpovedali by nášmu
         gymnáziu. Mužská stredná škola nie je úplná, ale sa má doplniť v krátkom čase. Má sa
         otvoriť i obchodná škola, priemyselná škola. Keď vstúpi do života všetko, čo je vo výhľade
         a má sa vyviesť dosť skoro, Punta Arenas bude opatrená školstvom, ako máloktoré mesto v
         krajine.
   </p>
   <p>
    Od dakoľko rokov pôsobí večerná škola pre odrastených, aby mohli doplniť známosti, čo v
         mladosti prijali a pozabudli alebo ich nemali kde upotrebovať. Je prepotrebná i tým, ktorí
         chcú sa vzdelávať vo všeobecných známostiach alebo i v odborných predmetoch. Táto škola má
         svoju budovu, novú, dobre zariadenú, ktorú vystavil a vydržiava i so školou spolok, čo sa
         založil tým cieľom. Prostriedkov sa mu dostáva z príspevkov mesačných od členstva a z darov
         a príspevkov zo strany. Školu navštevujú všetky vrstvy obyvateľstva, najviac, pravda,
         odrastená mládež. Dávajú sa náukobehy v rečiach, literatúre, predmetoch týkajúcich sa
         obchodu a priemyslu, v hudbe a speve. Remeselnícka mládež ju navštevuje dobre, ale i
         snaživí mladíci iného povolania hľadajú poučenie vo večerných hodinách, ktoré by ináč
         trávili menej užitočne. Vyučovací spolok hľadí byť na prospech mestu a obyvateľstvu, lepšej
         služby mu nemôže preukázať ako touto snahou šíriť osvetu a urobiť ju prístupnou v
         najširších vrstvách. Záslužní členovia prinášajú nielen obete peňažité ku udržiavaniu
         spolku, ale mnohí z nich sa venujú práci ako bezplatní učitelia večerných kurzov.
   </p>
   <p>
    Niektoré národnosti udržujú školy pre svoje. Sú to školy len súkromné bez práva
         verejnosti, ale sú vzdor tomu užitočné, lebo napomáhajú osvetu a výučbu v meste. Národnosti
         majú pri nich nesmierny výdobytok morálny, že ich deti ostanú pútané ku reči a kultúrnym
         predaniam a výdobytkom svojho národa: žijú vôbec životom národným. V týchto školách sa
         pestujú krem toho predmety, predpísané v miestnych školách a vzbudzuje sa v deťoch láska
         spolu k novej vlasti, kde sa deti rodili a možno budú i pôsobiť v dospelom veku.
   </p>
   <p>
    Nemci majú vzorne zariadenú pospolitú školu, ktorá od roku 1906 prospieva čím ďalej, tým
         lepšie. Či dostávajú podporu z domu, snáď od vlády, nevedieť. No majú pomoc a veľmi značnú,
         hoc nie v hotových peniazoch, ale v tom, čo je ešte závažnejšie, že dostávajú z domu všetko
         vyskúšané, osvedčené sily, ktoré slúžia ku cti a sláve nemeckému menu za hranicami. Všade,
         kde pôsobia, predstavujú svoju vlasť ako zem kultúrnu, ktorá má osvety doma toľko, že ju
         môže rozsievať v druhých čiastkach sveta. Tieto učiteľské sily sú pečlive vybraté a
         vyskúsené: neochabnú ani v cudzine, kde musia pôsobiť bez dozoru v spoľahlivosti a
         svedomitosti. Aspoň plnia povinnosti tu ďaleko od ohniska, bez dozoru odborných znalcov a
         predstavených, akoby ich plnili doma pri tuhom nadzeraní. Že sú učitelia a vychovávatelia
         mládeže z povolania a nie iba nájomníci, dokázali i tým, že sa nedali na druhé povolanie
         tu, ktoré by bolo snáď výnosnejšie a láskavejšie, než ťažká obetavá práca v škole.
   </p>
   <p>
    Vyučuje sa predmetom nemecky, v predpísané hodiny i španielsky. Deti po skončení školy
         hovoria dosť dobre nemecky. Medzi žiactvom vidno nielen deti s bielymi hlavičkami, svetlými
         vlasmi a sivými očima. Nájde sa ich dosť i počerných, deti druhých národností. Medzi nimi
         je i pekný počet slavianskych, ktoré sa veľmi dobre učia.
   </p>
   <p>
    Angličania tiež majú svoju školu pre mužskú mládež i pre dievčatá. Obe školy, mužská a
         dievčenská má zariadený veľmi dobrý internát. Ten je vždy zaplnený mládežou, pochodiacou z
         kampa. Táto škola sa založila už roku 1899, ale pozdejšie zanikla, kým sa zas neotvorila
         roku 1904, od ktorých čias pôsobí bez prestania. Je táto škola zariadená pri fare, miestny
         farár cirkvi presbyterskej
    <sup>
     [
     <a class="footnote" href="#ftn.id2581633" name="id2581633">
      27
     </a>
     ]
    </sup>
    je i jej správcom. Tu sa dáva mládeži výchova dobrá, dôkladná a svedomitá,
         založená na zdravých zásadách. Výučba tiež nemôže byť lepšia. Navštevujú i tú nielen
         anglické deti, ale i deti druhých národností. Juhoslavianskych detí sa tam tiež dosť
         odchovalo a s výsledkom veľmi dobrým. Z nej si odniesla tá mládež veľmi dobré užitočné
         zásady a dôkladné vzdelanie. Mnohí z jej žiakov vstúpili už do života a pôsobia zdarne.
   </p>
   <p>
    Keď sa hovorí o tejto škole a deťoch juhoslavianskych, čo ju vychodili, zaslúži
         spomenúť, že ani jedno z nich nebočí od svojeti. Ľúbia Angličanov a ich osvetu, ale
         neodcudzili sa svojmu národu, ľúbia ho tak, sťaby boli chodili do svojskej školy. I tu sa
         ukázalo, aký je to veľký šľachetný národ. Ľúbi všetko, čo je jeho, úprimne, slobodu
         nadovšetko, bráni ju húževnate, ale si váži i cudzie a nehľadí brať, čo mu nepatrí, ctí si
         nadovšetko slobodu u druhých a nenabíja ju na svoje kopyto. Drží sa zásad Kollára, „Sám
         slobody kdo hoden…“
    <sup>
     [
     <a class="footnote" href="#ftn.id2581682" name="id2581682">
      28
     </a>
     ]
    </sup>
   </p>
   <p>
    Krem tejto farskej pôsobí i druhá škola anglická s internátom pre deti i pre menšie.
         Prislúcha dáme veľmi skúsenej vychovateľke. Tento ústav už navštevujú deti i druhých
         národností; pre výchovu veľmi pečlivú a dobrú. Výchova i v tomto ústave je dobrá; pôsobí na
         dieťa mravnými prostriedkami, dá sa mu vyvinovať slobodne, ale mu hľadí vštepiť do srdca
         dobré, čestné zásady. Nezanedbáva sa ani telesný vývin dieťaťa, má telocvik, ba pestuje sa
         i tanec.
   </p>
   <p>
    Priestor, ktorý zatvárajú štyri ulice, je štvorec o sto metroch z každej strany: plocha
         obnáša desaťtisíc štvorcových metrov. Taký priestor sa zovie úradným menom manzana, čo
         znamená jablko. Pospolitosť mu dala názov kvadra. A ten sa i užíva všeobecne. Tie jablká,
         čo padli okolo námestia zo štyroch strán, sú najčervenejšie a najchutnejšie. Zo západnej
         strany námestia je prvá kvadra, v ktorej je palác miestodržiteľa, chrám, fara a dom
         saleziánov. Na druhom chodníku tejto kvadry, na severnej strane je prefektúra polície,
         žaláre a súd. Medzi týmito dôležitými úradmi je vcviknutý verejný notariát. Kto má čo
         pokonávať na hlavných úradoch, nájde ich všetky zosústredené v tej istej kvadre. Prvé
         poschodia týchto budov zaujímajú byty spomenutých hodnostárov.
   </p>
   <p>
    Ostatné kvadry, čo sú okolo námestia, predstavujú silu spoločenskú a peňažnú. Sú to
         obchody, jedna banka, ostatok domy a paláce tunajších boháčov. Tí prišli ku rozsiahlym
         majetkom a kapitálom dlhoročnou, vytrvalou, čestnou prácou. Ich rozumnosť a zručnosť vedela
         oceniť a využiť prirodzené bohatstvo kraja, ktoré prvej, než oni sem prišli, ležalo
         prielohom, pohodené a nepovšimnuté. Dobré roky a priaznivé okolnosti tiež im pomáhali v tom
         podujímaní. Sú to ľudia, ktorí sa vyšvihli do veľkého blahobytu obchodom a ešte väčšmi
         pašienkami, ktoré si nadobudli od eráru za peniaze, v tie časy značné, ktoré sa dnes zdajú
         nepatrnými. Bola na zeme riadna verejná dražba. Oni mali ostrovtipu, že vedeli oceniť to,
         čo prišlo na odpredaj, svoje úspory vložili do tohto obchodu, ktorý sa vtedy neukazoval, že
         bude tak skvelý. Ich výpočet nezlyhal, nielen že sa splnil, ale prevýšil všetko očakávanie.
         Tým bol položený kameň ich veľkého zdaru a blahobytu. Pracujú i v iných odboroch, všade s
         tým istým šťastím a zdarom. Komu sa začne dobre vodiť, všetko mu ide dobre; ide mu, sťaby
         mu zmok nosil do domu. Ale i pritom treba uznať, že nie je všetko slepá náhoda a šťastie. V
         ich konaní a podujímaní všade badať svetlo rozumnosti, dôvtipu a predvídania, ktoré im
         osvetľovalo cesty, ostrovtip a dobré výpočty. Dneska majú zlejárne, dielne, kovodielecké
         píly, dobre zariadené dielne na stavbu a poprávanie lodí. Majú obchody, ktoré vyvážajú
         plodiny kraja, uvážajú tovar ku spotrebe obyvateľstva. Majú obchodné loďstvo, čo
         sprostredkujú spojenie s Chiliami a s Argentínou, ktoré dalo šťavy a podnetu ku obchodnej
         rozpínavosti tohto kraja. Sú účastinármi a zakladateľmi mnohých podujatí, napríklad
         frigorifikov, zaujímajú miesto v správnych radách mnohých spoločností. Sú majiteľmi baní a
         uhoľných ložísk, hôr a pozemkov okolo mesta, mliekární a telefónovej siete. Sú v peňažných
         ústavoch, riaditeľmi, hlavnými účastinármi, ba temer majiteľmi. Čo sa koná v tomto kraji
         veľkého a potrebného, všetko ide ich rukami, čiastočne na ich podnet. Tak alebo tak, musí
         sa im dať, že oni vlastne to boli, čo v krátkom pomerne čase priviedli tento kraj do
         rozkvetu a blahobytu, v ktorom sa dnes nachodí. Prospeli sebe, ale nemôže sa im uprieť, že
         so svojou károu potisli hodne napred i káru pospolitosti.
   </p>
   <p>
    Žijú tu v pohodlí, ale bez okázalosti a prepychu. Vedú život v rodine príkladný,
         sporiadaný; môže sa povedať jednoduchý, pracovitý a vzorný. Oni sú sami sebe prvými
         úradníkmi, čo najtuhšie pracujú. V obcovaní s ľuďmi sú jednoduchí, veľmi prístupní, prostí
         a neraz i srdeční. Pýchy v nich už vonkoncom nieto. Keď môžu, ak sa to neprotiví ich
         záujmom, pomôžu vďačne i druhým; kde vidieť pracovitosť a zručnosť, poskytnú i druhým
         prostriedkov k práci a podujímaniu. Všetko vlastnosti, ktoré sa môžu označiť temer za
         cnosti. Osud ich postavil vysoko. Oni zaujímajú túto postať, plnia jej povinnosti čestne a
         slušne. Nebolo by škodné, keby si všetci brali príklad od nich a plnili svoju postať ako
         oni.
   </p>
   <p>
    Hlavné námestie vyzeralo ešte nedávno ako trochu nové, i teraz je ešte veľmi mladé.
         Rozdelené je na plochy zelene, a pažite, cesty a chodníky prechodia vo všetkých smeroch. Po
         krajoch tej plochy, jej obvodom a diagonálami vedú pekné široké cesty, tie sú vydláždené
         malými dlaždičkami z cementového cesta. Postranné chodníky, čo spojujú hlavné cesty,
         vysypané sú bielym čistým štrkom. Medzi nimi sa rozkladajú väčšie-menšie plochy pažite,
         obsadené stromovím a kvetinové hriadočky. Pažiť, žiaľ, v lete musí preniesť mnoho, keď ju
         začne lízať divý patagónec.
    <sup>
     [
     <a class="footnote" href="#ftn.id2581866" name="id2581866">
      29
     </a>
     ]
    </sup>
    Zaraz prestane vyzerať zelená a svieža. Ale pažiť ešte-ešte. Tú iba čo suší,
         ale úbohé stromčeky a kriaky, tie zohýňa, drme, kriví, rafe im lístie, neraz kmása a láme
         konáre; robí vôbec protiveň záhradníkom, ktorí sa dosť narobia okolo námestia. V časoch,
         ktoré my pamätáme ešte, námestie bolo takmer holá plocha pampy, máločo odchodnejšia od tej,
         čo je kdekoľvek vonku. Bol pohľad na ňu dosť smutný a jednotvárny. Dva-tri zakrpatelé
         stromčeky, vycivená, kostrbatá trávička, po nej vždy stádo psov tiež takých kostrbatých.
         Bolo im po vôli túlať sa po tráve, snáď že je na nej mäkšie. Možno hľadali v nej bylinu,
         ktorá im bola potrebná v neduhoch. Psov vidno často chodiť po tráve a hľadať zeliny, na
         ktorých sa pasú. Sú to patrne liečivé byliny, ktoré užívajú, keď sa necítia dobre.
   </p>
   <p>
    Vošiel parník do prístavu. Cestovatelia, ktorí prišli snáď z Európy a vracali sa do
         Santiaga alebo niektorého druhého mesta na severe krajiny, tí neraz vystúpili z lodí, ak
         more nebolo v prístave veľmi rozbúrené, kým ona bola zaneprázdnená nákladom, vôbec, kým
         obrátila diela, čo mala. Keď prišli na to hlavné námestie, nadišli ich zimomriavky a
         pomysleli si: „Úbohá Patagónia, biedny Magallanes, smutná Punta Arenas, nešťastní ľudia, čo
         v nej bývajú.“ Boli radi, keď sa dostali zase na pohodlnú loď a obrátili chrbát tejto
         Paflagónii. Dojem bol veľmi smutný, čo si títo ľudia odnášali stadiaľto, najviac pre hlavné
         námestie. V Chiliach, v Južnej Amerike vôbec každé mestečko, i nepatrné, hľadí mať hlavné
         námestie pekné, vysadené kvietím a stromovím, ktoré konečne nestojí toľký náklad.
   </p>
   <p>
    A predsa sa dosť vynaložilo práce i peňazí i na toto námestie. Dláždilo sa, vysýpalo po
         chodníkoch. Naostatok vyložili sa hlavné cesty peknými štvorčekmi. Neúnavne sa sadilo a
         presádzalo po ňom, ale stromčeky sa nechceli prijímať. Ak sa ktorý prijal, bol smutný,
         nechcel rásť, ba zdalo sa, že je zo dňa na deň menší. Tie, čo sa držali, zakrpateli, kôra
         im navráskala a navrela hrčami. Bolo i stromov, čo už boli hrubé ako stehno a na výšku ani
         neprerástli človeka. Vyzerali skoro ako tí, čo zakrpateli v detstve, s vykrivenými nohami a
         hrbatým driekom. Postava im je detská, ale tvár už dospelých ľudí. Ale všetky tie stromy
         sťaby sa boli zriekli, boli nachýlené na severovýchod, konáre sa im ta ťahali. Zo západnej
         strany ani nebolo konárov a ak i boli daktoré, boli holé a ošarpané. Vietor to poodnášal,
         čo šibe najviac od západu. Príčina tohoto nezdaru na námestí bola, že nebolo záhradníka.
         Vlastne záhradníci chceli byť všetci, čo boli pri správe mesta. Dali vysádzať námestie v
         Punta Arenas stromami, ktoré v Santiagu alebo inom meste Chíl rastú krásne, tvoria
         stromoradia a bujné sady. Tie isté stromy v Punta Arenas nechceli sa ani prijať, a vyzerali
         veľmi smutne.
   </p>
   <p>
    Naostatok ktosi pri mestské] správe domyslel sa prijať do služby ozajstného záhradníka,
         tak sa zdá schopného a zvlášte skúseného v svojom remesle. Ten vedel zo skúsenosti, čo sa v
         Punta Arenas môže urobiť a čo sa nedá. Vysadil námestie druhými stromkami; tie sa ľahko
         prijali a začali rozrastať. Obriadil pažiť, vysadil trávou, tá sa rozzelenala. Zakrpatelé
         stromce, čo mali vrcholce poodlamované a nemohli hnať do výšky popriväzoval o kolíky. Okolo
         koreňov ich obhriebol a dal im hnojiva. Keď boli vetry, polievala sa pažiť a stromčeky.
   </p>
   <p>
    Dnes je námestie cele inakšie, než bývalo v starých časoch, môže sa povedať,
         predhistorických. Záhradník nasadil stromy, ktoré vídal doma snáď kdesi v severnom Nemecku:
         vŕby, rakyty, brezy, jelše, ba i jablônky. Nasadil i tunajších stromov ale iba tých, čo sa
         daria v okolí. Čo zasadil, to hneď podoprel, ochránil a zabezpečil od vetra, ako vedel.
         Dnes je hlavné námestie veľmi pekné a pútavé. Cestovateľ, keď sa zatára do mesta, zadiví
         sa, keď vidí, čo sa nedá vidieť nikde v Južnej Amerike: stromy cele nové, kvietie inakšie
         než inde: vôbec celú prírodu inú, novú. Domáce stromy sa pekne vynímajú, roble
    <sup>
     [
     <a class="footnote" href="#ftn.id2582017" name="id2582017">
      30
     </a>
     ]
    </sup>
    a menovite borovice alebo ako ich tu zovú cyprusy, skoro čierne od bujnej sýtej
         zelene. I okyptené a zarazené stromy rozbujneli a vyhnali nové konáre, ba ženú i dohora,
         robiac si nové vrcholce. Kalafaty neupotrebil, ktoré by sa darili veľmi dobre a dali sa
         ľahko upotrebiť ako živý plot, alebo rámec pažiťovým plochám. Snáď sa obával, že by sa boli
         rozosiali, kde ich netreba alebo hnali z koreňa a pokazili celok.
   </p>
   <p>
    Mnoho sa hovorilo a horekovalo nad tým, že námestie je holé a smutné: že niet na ňom
         stromovia a zelene. Zo všetkých strán bolo čut obvyklú odpoveď: „Clima“. Príčina, pre ktorú
         matky nemôžu kojiť svoje deti. Tá prekážka i tu hlavne trčala v predsudku. Zručný, skúsený
         záhradník odstránil ju cele ľahko. Nevystíhal od podnebia, aby kvôli sadom premenilo svoj
         poriadok a beh, a prispôsobilo sa jeho požiadavkám. On, ako rozumnejší, ustúpil a
         prispôsobil sa podnebiu; vyhľadal stromy, ktoré sa dobre šikujú.
   </p>
   <p>
    V časoch predhistorických, o ktorých nevedia rozprávať iba najdávnejší a najstarší
         prisťahovalci, námestie, ako väčšia čiastka Punta Areny, bolo vlastne hora. Na miestach
         boli pekné roble a všade krovie kalafatov. Nebolo treba, iba hájiť horu trochu a nerúbať a
         dnes by bolo okolo Punta Areny veľmi pekne, medzi stromovím so zelenými poľanami medzi ním.
   </p>
   <p>
    Skoro by to tu vyzeralo ako v kúpeľnom meste niekde. Ale žiaľ, hora sa vyrúbala a či
         vykolčovala. Každý radšej páli drva, keď ich má blízko, než ustávať sa za nimi po zlých
         cestách ďaleko. Väčšie hory, čo boli tu bližšie, sa vyrúbali a najviac vypálili. Bolo tu
         veľmi mnoho veľkých lesných požiarov, mnohé veľmi hrozivé a nebezpečné. Či sa prihodili
         nešťastím, náhodou a či naschvál: dnes by nebolo ľahko povedať?
   </p>
   <p>
    Náhodou sa hora nechytá. Pohodí sa oheň, náhodou ohorok cigarky hodí sa kdekoľvek do
         suchého raždia a dakedy nebodaj naschvál. Paša je mnoho výnosnejšia než hora. Tej bolo i
         beztoho všade naokolo nadostač. Krem toho, boli to časy, že bolo druhých starostí, než
         starať sa o okrasu mesta a chládok pre obyvateľov a ich potomstvo.
   </p>
   <p>
    Bolo ešte vtedy obyvateľstva celkom málo, okolo mesta všade hory. Patagónska pampa bola
         plná Tehuelčov; tí pozerali zvedavo, čo sa to robí na úžine Magallanesa. Vedeli, že
         prichodia noví ľudia z druhých krajov sveta, usadzujú sa, snáď i majú všakových dobrých
         vecí. Viac ráz sa priblížili k mestu vo väčších kŕdľoch, rozložili šiatre na čistinách v
         hore. Ich pohlavár prišiel i do mesta ako priateľ, urobil návštevu miestodržiteľovi; ten
         zas šiel do jeho tábora vrátiť návštevu. Bolo všetko v priateľstve, ale obyvatelia mesta
         nedôverovali mu, ako by boli mali. Preto ani nebanovali veľmi, keď sa očistili po troške
         husté hory okolo mesta, takže okolie ostalo čisté a výhľad sa otvoril. Aspoň mohli zvedieť
         zahorúca, že im prichodí návšteva; nemohla sa vkradnúť do mesta nepozorovane do samých jeho
         ulíc. Báli sa iste, že hostia by sa mohli nahrnúť vo veľkom počte a odniesť nasilu všetko
         to, čo si odnášali podobrotky v zámenu za kože a iné výrobky. Iste najväčšmi vábila voľných
         synov pampy „horiaca voda“, ako sa volá pálenka. Noví osadníci kupčili ňou veľmi dobre s
         národom pampy. Za ňu vyčachrovali od nich všetko, čokoľvek chceli. Pálenka i tým na pampe
         chutila hneď od počiatku a priťahovala ich mimoriadne. Po vypálení hôr okolo mesta mali
         noví obyvatelia odrazu to, čo hľadia mať všetky mestá, ktorým hrozí nebezpečie obľahnutia:
         slobodný priestor, ktorý by musel prejsť nepriateľ; priestor, otvorený strelám obrancov
         mesta. Nepriateľ by musel aspoň zaplatiť draho pokus prepadnutia, ak by sa ho i nepodarilo
         odohnať.
   </p>
   <p>
    Bolo tiež treba vyrovnávať pôdu, aspoň z väčšieho, pod ulicami a stavbami. Patagónska
         hora má mláky, trasoviská, močiare; nie ich je ľahko vysušiť, ak nevykoľčuješ horu. To
         všetko bolo iste na príčine, že stromovie bolo treba vyrúbať, že mesto ostalo naholo. Ale
         predsa na daktorých miestach ostalo čosi hory, snáď kde sa osadil vysťahovalec, ktorý ľúbil
         stromovie. Vidno v tej záhrade i dnes mladé roble, veľmi pekné a bujné; vyzerajú za tým
         domom sťaby ovocný sad u nás. Je to vázička vo všeobecnej šedej holote. V jednej z
         odľahlejších ulíc tiež sa akosi vymklo spod sekery dakoľko bučkov: dodávajú starému
         ošarpanému domu, ktorý je máločo hoden, predsa čosi lepší a priateľskejší výzor. Nie tak
         ďaleko od hlavného námestia pod brehom dosť strmým, kde boli iste močiare a mláky, akoby v
         jame, a ktoré nebolo ľahko upotrebiť pod stavbu, ani pod pasienok, ostal tiež chĺpok hory,
         len dakoľko bučkov. Dneska sú na brehu vkusné veselé letohrádky, hora im je veľkou okrasou
         a dodáva im neobyčajnej ceny.
   </p>
   <p>
    Keď sa mesto začalo stavať, menovite okolo hlavného námestia, niektorým obyvateľom iste
         sa zdalo, že je priholo a smutne tak bez stromovia. Mnohí z nich si nasadili okolo domov
         stromovia. Ale ani to neurobili všetci. Iba tí, čo si okolo domu nechali niečo prázdneho
         miesta. Nedali sa omámiť výhodou na zárobku z nájmu bytov, keď na malom priestore sa
         vystaví mnoho domov a prázdne miesta sa zahatajú stavbami. Na prázdne miesta si radšej
         nasadili vŕb, strom veľmi skromný v nárokoch, ktorý sa prijme kdekoľvek a rozrastá chytro:
         len nech má tu i tu niečo vody. Strom veľmi vďačný, nedá sa dlho prosiť a čakať, aby sa mu
         videl zdar: kto ho sadil a tu i tu pokropil, odmení ho tak, že hľadí narásť čím skorej, aby
         mal i on potechu a odmenu z námah a nie iba jeho deti, alebo práve pradeti, ako býva pri
         druhých stromoch, čo sa neponáhľajú v rastení a odmeňujú svojím chládkom a tôňou ďalekých
         pravnukov za opateru, čo mali od otcov. Nájdu sa i takí majitelia domov, čo nie sú tak
         vypočítaví. Vysadia okolo domov i stromovie, čo rastie pomalšie, ale je i čosi
         slávnostnejšieho vzhľadu než obyčajná prostá vŕba.
   </p>
   <p>
    Hneď na pol kvadry od hlavného námestia je palác, ktorý by sa nezahanbil ani v hlavnom
         meste: pohodlný, priestranný, stavaný veľmi vkusne. Je čosi utiahnutý, takže necháva pred
         sebou dosť široký pás slobodného miesta. Tento palác je zo všetkých strán obkľúčený sadom,
         v ktorom začalo sa už rozrastať stromovie veľmi bujne. Na kuse, čo je na priedomí, sú i
         naše jedle. Mnoho rokov si tu čnela, iste ju netešilo v týchto nížinách, počalo sa ukazovať
         že sa azda nevydarí. Urazila sa najväčšmi, že ju šibal bezohľadný patagónec i jej zlomil
         samý vrcholec. Bez vrcholca jedľa si nevie rady, otáľa, sťaby čakala na niečo. No odrazu sa
         pohla a už poznať na nej, že má vôľu privyknúť v tejto ďalekej novej vlasti.
   </p>
   <p>
    Tento palác je celý rok vo veľkej veselosti. Všetky vrabce, koľko ich len jest v okolí,
         schádzajú sa tu. Od rána do noci sa rozlieha rozčúlenie, čvirikanie. Najväčší rákoš robia
         do dňa, hneď na svitaní, medzi konármi stromov, najviac listnatých, čo sa tam rozkladajú.
   </p>
   <p>
    Pred jedným druhým palácikom, ktorý sa nachodí na samom námestí, vyriadený a driečny sťa
         dievčina, keď sa vystrojí vo sviatok, stoja dva voňavé smreky, krásne a bujné. Tak sa
         rozrastajú, že chvojím zakrývajú temer celé prízemie palácika od námestia. Pri nich sú
         borovice, mladé ešte, ale bujné. Ich ihličie je temer čierne od sily. V tejto skupine sú
         zamiešané i patagónske smreky, tiež mladé ešte, ale plné sily. Ich konáre počínajú hneď od
         zeme. Pod týmito stromami sú hriadky kvetinové. Na nich je kaška vo včasnú jar v rôznych
         druhoch. Ale tá netrvá dlho. Za ňou prídu hneď fialky vo všetkých možných farbách a
         odtienkoch farieb. Pestrie sa to veselo tento nádherný koberec kvetov pod košatými
         stromami. Spoza nich sa díva palácik ako vysmiaty: sťaby ho tešilo, že vchod ku nemu vedie
         takým tienistým sadom, ktorý má pestrý koberec až ku schodom, ktoré vedú ku hlavnému
         vchodu.
   </p>
   <p>
    Na jednu kvadru od námestia ku juhu, stojí dom triezvych obrysov s dlhými veľkými obloky
         na tri krídla so šalogátrami. Je bez okrás, cele jednoduchý, ale prívetivý, akoby
         zovňajškom lákal, že je pohodlný, dobre zariadený dnuka pre útulný domáci život, zvlášte
         keď sa veľké obloky zastrú šalogátrami. Je utiahnutý od verejnosti, ustupujúc od ulice.
         Obohnaný je dosť vysokým múrom, zo strán od ulice oddelený železnými mrežami. Má jedno
         krídlo, skoro tak veľké ako je on sám, ktoré tvorí s ním pravý uhol v podobe ⏋. V
         tom uhle až do múrov je neveľký dvorík, vyplnený zeleňou stromovia najviac listnatého.
         Zasadené je popri múre a mrežiach, ale i v dvoríku samom. Celok tento dáva dojem, že tu
         nažíva domácnosť veľmi šťastná, ktorá si uvila v pokoji útulné hniezdočko.
   </p>
   <p>
    V tretej kvadre od námestia je veľmi rozsiahly sad, zaberá temer celú kvadru. Zo strany
         jednej i druhej má múry, ale na štíte, obrátenom na ulicu má múriky nevysoké, v ktorých sú
         zasadené šranky medzi bielymi murovanými stĺpami. Za týmito šrankami sa zas černie od
         bujnej sýtej zelene. Popri múroch, čo idú po stranách, je vysadená vrbina, púšťa tým viac
         konárov a výhonkov, čím prísnejšie ju obstrihujú. Ostatok záhrady je vysadený cyprusmi
         libocedrus tetragona, nothofagus antarctica, leňadura majthenus magallanicus, čosi
         patagónskou bučinou. Ba vidno, tuším, i pekné kriaky leňadura Majthenus magallanicus. V
         tomto ozajstnom patagónskom sade skrýva sa úhľadný, biely prízemný domec, alebo skôr vila s
         červeným krovom. So závisťou pozeráš na tento prívetivý nábytok, ktorý sa ti smeje z
         patagónskeho sadu. Patrí prisťahovalcovi, čo bol snáď z najprvších, čo sa tu usadili. On
         prežíval tu časy predhistorické i mal svoj podiel v ich dejoch. Keď sa on usadil, pozemky
         neboli drahé ako dnes. Na miestodržiteľstve dávali ich zdarma tým, ktorí o ne žiadali kvôli
         stavbe domov. Starý pán tiež dostal kus pozemku, on ho nepredal za kisňu piva: najradšej si
         ho ohradil, ako mohol, vtedy nemal kapitálov, čo ich má dneska. Pozemok si vysadil skromným
         stromovím domácim, ktoré sa mu zdalo, že je tiež hodno tej cti. To sa rozrástlo utešene, že
         dom ledva vidno z ulice. Majiteľ tejto najstaršej a najkrajšej záhrady v Punta Arenas je,
         ako vidno, veľký priateľ stromovia a iste i hory. Ona ho snáď upomína na ďaleký kraj, z
         ktorého pochodí, na krásne lesy, ktorými sa honosí naďaleko.
   </p>
   <p>
    Nažívať v blahobyte a hojnosti, zvlášte keď si si ho sám nadobudol prácou, usilovnosťou,
         je vec pekná a príjemná. Žiť ako boháč vedel by snáď ktokoľvek bez väčších ťažkostí. Ale
         sotva by vedel byť každý človekom veľmi majetným a užívať svoje dôchodky primerane a
         slušne: lebo sa vyhľadáva vkusu a niečo i vzdelanosti, citu alebo aspoň dobrá dávka
         zručnosti ku tomuto divnému umeniu. Smutné je pozorovať človeka bohatého, ktorý si
         nedopraje pohodlia ani iného pôžitku, ustavične skuhre, ponosuje sa, od hrdla si odtŕha a
         stíska pri veciach potrebných a dôležitých. Zanechá, to je pravda, rodinu bohatú,
         zaopatrenú, synov skuhrúňov ako bol on, z ktorých nebude mať osohu pospolitosť, ani
         radosti: je zháňanie mamony kvôli mamone bez iného cieľa robota, v ktorej nemôže sa skrývať
         mnoho radosti. Je ešte smutnejší ten pohľad na ľudí, ktorým sa šťastie usmialo a vysypalo
         na nich svoj roh hojnosti. Oni zbierajú, čo im padlo bez namáhania, ale zas rozhadzujú do
         vetra, čo by mali užívať slušne a rozšafne sebe a druhým ku radosti. Nevychodí z takého
         bohatstva nič iného ako prázdny prepych v šatstve, ktoré nevedia ako na seba zavesiť a
         nosiť; prepych v dome, ktorý vzdor tomu razí sprostotou a zlým vkusom, zbytok v jedle,
         ktoré nesýti, ale zapríčiňuje ťažkosti a pitie liečivých prameňov; prepych v autách, v
         ktorých sa rozváža prázdna hrachovina; prepych vo šperkoch, ktorými ovešajú svoje osoby,
         aby z nich ešte väčšmi žiarila nevzdelanosť a hlúposť; prepych v cestovaní, aby i veľké
         mestá mohli obdivovať a oceniť tieto postavy vidieckej, dedinskej zadubenosti. Nevychodí
         nič iného ako to, čo špatí a robí protivnou každú osobu, ktorá sa dala okolnosťami vyhodiť
         zo svojho sveta a ovzdušia na postať, kde sa nevie pohybovať. Je dobrodením mať pred očima
         dobrý príklad starého pána, zámožného človeka alebo snáď i boháča, ktorý v svojom šťastí
         nestratil rovnováhu duše: užíva dôchodky rozumne a cieľuprimerane; žije pekne a pohodlne,
         ak chcete i s prepychom, ale v ktorom nechybujú odznaky dobrého vkusu a nadovšetko je
         krásne, keď na konci roku zo zvyšku, čo nemohol on upotrebiť, prepustí niečo na tie ciele,
         ktoré sa mu zdajú byť dobré a užitočné pre pospolitosť. V tom sa už vyráža na svetlosť
         nielen boháč, ale i veľký pán. Veľký pán môže byť iba ten, kto vie žiť a užívať.
   </p>
   <p>
    Keď by sme išli dohora jednu kvadru spod tejto záhrady, prišli by sme na jednu zo
         širokých ciest. Za ňou je veľký dom, okolo ktorého je tiež temer celá kvadra slobodného
         miesta. Tu vidíme cesty vysypané pieskom, chodníky čisté, popri ktorých idú živé ploty
         patagónskych kvetov, nasiatych v dlhých hriadkach. Medzi cestičkami a chodníky sú veľké
         plochy peknej zelenej pažite, pekne pokosenej a hustej. Tu i tu v nej stromy najviac
         ihličnaté, borovice, ktoré sľubujú narásť vo veľké stromy. Popri ohrade železných mriežok
         vysadený je hustý živý plot. Nasadili doň nášho hlôhu, ktorý sa v tejto tučnej zemi hneď
         prijal a rozrástol bujne. Ženie tuho na strany, že plot je ako múr hustý a nepriechodný do
         výšky, že pokrýva až končiare štanočiek na železnej ohrade.
   </p>
   <p>
    Idúc na juh, na samom konci mesta, a či vari za ním, keď prejdeme ulicu, kde sú domy
         jeden pri druhom husto nastýbané a prejdeme za potok, začína zas byť pekne. Pred domami sa
         ukazujú zas záhrady s pažiťou, kvietím a stromami. Sú to už domy, viac osamelé. Cesta ide
         popri samom brehu mora, nad cestou je ako briežok. Na ňom veľmi príhodne stoja domy všetko
         na väčších pozemkoch. Priestor a poloha zeme sa tu využíva ku okrase domov, ktoré sú všetko
         pekné, pohodlné, z dreva a zinku, ale vystavené vkusne a dôkladne. Tí, čo ich stavali,
         nemuseli drevo ľutovať, majú ho, koľko sa im páči z píly, ktorá je hneď za nimi. Keď
         záhrady zdužejú a stromy začnú hnať, budú veľmi pekné záhrady s kvietím a stromovím. Už
         hodne za mestom vidíme veľký dom na rovine a pred ním za cestou more sa prestiera do
         Ohňovej zeme výhľad na prístav. Dom má pivnice a sklady murované, na nich je stavaný veľmi
         pečlive bárs len z dreva a zinku. Vežami a balkónami, výhľadmi a štítmi lomenými vyzerá
         viac vila pod červeným krovom v niektorom kúpeli. Okolo neho je tiež temer celá kvadra,
         niečo obrobenej zeme, ostatok vysadený stromovím. Letné večery sú tu krásne i noci s morom
         obyčajne uspatým a rozliatym pokojne v zálive ani zrkadlo, aby sa doň nazerali pohodlnejšie
         nočné krásavice hviezdy a mesiac. Ostatne i v samom meste nájdu sa domy so stromovím,
         naokolo trávnikmi a kvetinovými hradami. Je viacej takých budov na obvode mesta okolo
         podujatí priemyselných, okolo pivovarov a železničnej čiary i na tých stranách, kde sa
         usadili záhradníci.
   </p>
   <p>
    Kvietie po týchto záhradách a sadoch nie je kvietie stredných a severných Chíl,
         napríklad kvietie Valparaisa alebo jej susedky Viňa del Mar, kúpeľného mesta na mori pri
         Valparaiso. Kvietie tuná je len to, čo neopovrhuje podnebím Magallanesa. Biele klince sa i
         tu ponášajú viac na cíperie. Z jari najprv rozkvitnú kašky, pozdejšie nevädze i divý mak.
         Podjeseň nechtíky a všakové astry a veľké gule georgín. V tichých kútoch na úslní opováží
         sa i ruža vyhnať svoje nádlherné kvety; pri stenách domov, ale i v oblokoch vidno biele
         hviezdy čilenské, ktoré obsypú bohate svoje krovie. Kvitnú pekné druhy orchideí, králikov,
         stokrásky, kordován ba i chabzda, ktorá sa obsýpa kvietím bohate. Na námestí od včasnej
         jari až do pozdnej jesene sa pýšia hriadky svojím kvietím rozmanitým a sviežim. Koho
         zaujíma krása, môže ju nájsť i v tomto kraji a užívať ako kde inde. Pravda, nebolo by treba
         chcieť vidieť a pestovať tie, čo nechcú tu bývať, ale si treba vybrať a obľúbiť krásy
         domáce.
   </p>
   <p>
    Bude vari už čas vrátiť sa do kruhov chudoby po tomto výlete po domoch a menovite
         záhradách, kde má stánok pohodlie a bohatstvo. I tu je väčšina, ako všade, menej bohatých a
         chudobných. I vo Viedni ľudia biedni. Ani v Patagónii nie je všetko bohatstvo a nadbytok.
   </p>
   <p>
    Keby sme išli skúmať srdce a ľadvie starých a nových prisťahovalcov, roztvorili ho až na
         samé dno, prehliadli mu všetky zákutia, našli by sme v ňom ukrytú i tichú výčitku na osud,
         že sa zadržal nie tak, akoby sa bol mal zadržať. Snáď jedného alebo druhého sklamal, snáď
         ho trochu povodil za nos. Načo by bolo naostatok zatušovať, keď je pravda, že každý
         viac-menej utkvel tuná na ceste za zlatým rúnom. Ďalekí plavci, všetko, bárs i z rozličných
         strán predsa plávali tou cestou pod tou istou vlajkou. Bolo to v predhistorických časoch
         tohto mesta, keď boli všetko mladíci plní ohňa a podnikavosti, čo vystúpili v prístave plní
         nádeje a odhodlanosti a dnes sú už starí, podajedni už i veľmi starí, ba mnohí z nich i
         odpočívajú na pokoji, len čo vystúpili na tento breh, kúpili si lopaty, motyky a drevené
         misy, vzali na úver čosi potravných a druhých článkov u prvých obchodníkov miesta a
         skupinami sa roztratili po brehoch Magallanesa. Mnohí sa postretali so šťastím, iní so
         stredným úspechom, mnohí veru museli sa zaobísť i bez neho. Možno z takých skupín daktorá,
         dala meno Ultima Eperanza miestu, ktoré bolo veľmi ďaleko stadiaľto a za ktorým sa zdalo
         tým, čo ta prišli, že je svet doskami zabitý a druhej nádeje bolo by daromné hľadať, keď sa
         nenašlo ničoho dlhou cestou až ta. Na každý pád, kto zašiel až ta za šťastím, muselo sa mu
         vtedy predstaviť, že hrá ostatnú kartu.
   </p>
   <p>
    Čo ako, čo tie časy pamätajú, vedia, že mnohí sa neustávali nadarmo. Po kratšom alebo
         dlhom čase vrátili sa do mesta s fľašami, v ktorých odniesli pálenku, naplnenými zlatým
         práškom. Krem prášku skoro všetci, čo sa im povodilo, mali krem prášku niečo i toho, čo
         zvali čipita
    <sup>
     [
     <a class="footnote" href="#ftn.id2582578" name="id2582578">
      31
     </a>
     ]
    </sup>
    a pepita:
    <sup>
     [
     <a class="footnote" href="#ftn.id2582588" name="id2582588">
      32
     </a>
     ]
    </sup>
    väčšie alebo skôr menšie zrnká a šupiny zlata. Z tých sa tu nakovalo dosť hodne
         retiazok hodinkových, dielo, ktoré padá tuho do očí: keď sa tí s tými retiazkami vrátili do
         vlasti, celý svet sa vzbúril, že pôjde do tej požehnanej zeme, ktorá rodí také vzácne
         semiačko.
   </p>
   <p>
    Tí s tými fľašami, ak ich nebolo celkom málo, len čo sa vrátili do mesta z takej
         šťastnej výpravy, rozpomenuli sa tu, že tam doma treba pristaviť k domu kuchyňu alebo izbu;
         ak bolo tých fliaš viac, že ho treba presypať od základu. Inému zišlo na um, že môže kúpiť „braceru“
    <sup>
     [
     <a class="footnote" href="#ftn.id2582621" name="id2582621">
      33
     </a>
     ]
    </sup>
    alebo dobrú sieť a pokračovať v lovení sardiel alebo lokárd. Druhému zas zišlo
         na um, že ostala doma žena a deti, že im je clivo za otcom a mužom. Daktorému zas sa
         zjavoval obraz čiernookej dievky, tej by tá retiazka z čipít pristala okolo hrdla. Kto by
         komu vytýkal a mal za zlé, že musí mať vždy čo-to, čo mu v srdci sedí a nedá pokoja.
         Vyhnala ho z domu bieda a zlé časy, nie neposednosť a všetečnosť, ani túžba za novými
         vidiekmi a krajmi. Z krajov on vlastne máločo videl; ak ich videl, málo si ich všímal. Mal
         druhé starosti, než prezerať kraje a ich zvláštnosti, ak cestoval nimi. Ostatne cestovali z
         Trsta rovno sem, cestovali morom a more je všade more.
   </p>
   <p>
    Vrátilo sa ich hodne domov, skoro všetci, ktorým sa šťastie usmialo. Tí, čo našli menej
         toho prášku, najedovali sa neraz, že sa nakopali a nalinili vo vode: a vzali si jedu fľaše:
         dali sa tiež na cestovanie, ale po meste. Pravda, nie pešky. Bolo vtedy už koní v meste.
         Kto chcel, mohol jazdiť. Kočov a hintovov ešte nebolo, ba i karrety mali kolesá bez špíc
         ako vyliate z jedného kusa. Na rohoch ulíc boli už obchodíky, v nich ľudia úslužní, čo
         merali a nalievali. Keď hosťom počalo byť veselšie, neurobili ako mladý zať v Kanne
         Galilejskej, že by boli merali najlepšie víno naostatok. Na čo by bolo miešať na horšie
         lepšie.
   </p>
   <p>
    Niet horšej veci, čo miešať nápoj jeden s druhým, keď nie je jednaký. Ale kto chce, môže
         hosťom osožiť a oslobodiť ich od veľkých výstupkov a zbytku.
   </p>
   <p>
    Pri obsluhovaní takých hostí sa vstrčí medzi plné fľaše prázdna. Beztoho obchodník sám
         ich obsluhuje, nebude ich nútiť, aby si nalievali sami. Čo sa vypijú fľaše, idú na stranu
         do radu a medzi ne pridá i tie, čo prišli prázdne do kisne. Pri účtoch je rovnosť, čo sú v
         rade prázdne, sa zarátajú a platia, na to boli v rade. Že sa to nepatrí? Ale je užitočné na
         každý pád a opatrné. Čím je účet väčší, tým lepšie a bezpečnejšie, i hosťom i gazdovi.
         Fľaše s práškom majú byť tiež prázdne, ak má prísť ich majiteľom srdce na miesto. Načo
         tráviť čas bez roboty a v pijatike? Vyprázdniť ich tak alebo inak, za prázdne alebo za
         plné: len nech v nich nič neostane. Lebo ak sa obchodník neobhadzoval ako patrí, prášku vo
         fľaši ostalo. Hostia sa rozohnili a najedovali, že ho nemohli obriadiť a že to už trvá
         pridlho: pochytili drúk, porozbíjali fľaše na policiach, obloky, zrkadlá i poháre, ak bolo
         tých zrkadiel v miestnosti. A ty bibas Mate, čo nevieš robiť účty, rob si ich teraz: tu ti
         je fľaša, odváž si, koľko ti ide za útrovu a škodu nemáš čo gaudžať. Ostatok sa minie za
         kone pred domom, harmoniku a veselé dievky, čo tiež čakajú na takých hostí.
   </p>
   <p>
    Vôbec z takýchto fliaš, ak ich nebolo mnoho, odrazu máločo sa nadobudlo, ako sme videli.
         Iba ak ostala rozpomienka na staré dobré časy, keď osada zažívala časy hrdinské a
         záporožské. Vtedy opatrní a predvídaví zakladali základy svojho blahobytu, ba bohatstva. Na
         všetkých stranách kynula dobrá príležotosť ku zárobku. Dobre prešli iba tí, čo mali svoje
         lampy plné oleja, ako tie opatrné panny, ktoré čakali ženícha s lampou plnou,
         neporozlievali svoj olej v roztopaši a bujnosti.
   </p>
   <p>
    Zlato bolo kde zbierať. Bolo ho dosť na všetky strany. Prvé stopy zlata našli roku 1884
         na brehu mora na mieste, kde bol breh vysoký. More v dňoch búrky bilo tuho doňho, rúcalo
         ho, drobilo, zem odnášalo a premývalo, zlatý prášok, čo je ťažší ostával na mieste. Tí, čo
         natrafili na toto miesto našli mnoho zlata. Držali v tajnosti svoj poklad, kým ho
         nevyprázdnili. Ani potom nezverili sa nikomu, koľko ho bolo. Ale vec predsa neostala v
         tajnosti. Rozchýrilo sa i naďalej, že v Magallanese jesú veľké ložiská zlata. Už roku 1885
         prišiel z Buenos Aires svojou loďou pán Július Popper, inžinier, ako on hovoril, Rumun, s
         ľuďmi, čo našiel v Buenos Aires, najviac Juhoslavianmi. S touto výpravou sa vybral na
         Ohňovú zem a tam na brehu mora našiel bohaté ložiská zlata. Koľko ho našiel, tiež sa
         nevedelo. Hovorí sa, že mal svoje mince i poštové marky mal svoje. Táto výprava musela sa
         brániť i od Indiánov, ktorých bolo vtedy mnoho na Ohňovej zemi. Aby sa ho báli, vypchal
         strašiakov z trávy a priviazal ich na kone, že vyzerali ako vojsko rozostavené okolo jeho
         tábora.
   </p>
   <p>
    Pán Popper vedel hľadať zlato. Našiel i inde ložiská, na druhých ostrovoch a vrátil sa
         do B. Aires bohatý. Jeho ľudia iste s ním nepochodili dobre. Tí tu ostali a hľadali zlato
         na svoju ruku. Juhoslovania, bolo ich vo spoločnosti 14 chlapov, roku 1891 od decembra do
         februára 1892, za 27 dní vykopali a vymyli 114 kilogramov zlata. Na inom mieste 5 chlapov
         za 67 dní našlo 48 kg.
   </p>
   <p>
    To zlato i kolovalo. Všetko sa platilo v zlate. Kupci im dodávali potravné články, za
         cent múky dali si platiť 40 gramov, za funt kávy 10 gr, za čižmy 50 gr, a na ten spôsob z
         toho zlata mal osohu i druhý svet.
   </p>
   <p>
    Keď boli fľaše prázdne, ľahko si bolo poradiť. Urobila sa výprava na zlato, alebo ostala
         obyčajná, zdĺhavá práca: život obyčajný bez okrasy a prekvapenia. Podajedni dali sa na
         more, iní na rybačku, nikomu nechybovalo práce a zárobku. Zárobček nebol veľký, skoro i
         ťažko povedať, koľko ho bolo, ale čo ako, nebolo najhoršie. Živobytie nebolo drahé. Mäso sa
         nevážilo, meralo sa v jatkách od oka: predávalo sa na štvrte, dávala sa na dovažok, kto ju
         chcel vziať, volova hlava. Jazyk z hoväda skoro nikto nechcel, zadná štvrť hovädziny tiež
         sa nebárs míňala, polievka vraj nie je z nej tak chutná ako z prednej. Mäsiar nevedel, čo
         si počať s vnútrosťami; dával ich do daru kupovateľom: tí ich odnášali svojim psom, čo mali
         vo dvore. No i psom sa zunovalo toľké mäso, hádzali sa im ohromné kusy vareného mäsa, jedla
         sa polievka, vareného mäsa sa málokto týkal. Prijedlo sa bolo mäso, prijedlo ako Izraelským
         na púšti, keď im padol oblak prepelíc. Akýsi Francúz v tie časy bol nasadil kapusty. Keď
         začala hlavy viazať, mesto sa veľmi zadivilo. Susedia, žiadostiví inej potravy, trhali sa o
         listy, čo viseli z hláv, čo naše gazdiné pohadzujú husiam. Ako by i nechutilo trochu
         zeleniny ku toľkému mäsu! V jarné mesiace na šťastie tuná rastie mnoho púpavy, vynašlo sa,
         že jej mladé lístie je dobrý šalát, a bolo vyhlásené za najlepšiu zeleninu, od tých čias
         slúžila a slúži ešte i dnes ako šalát. Kto chcel ísť po intravilánoch, mohol zarobiť pekný
         groš pri zbieraní tejto vzácnosti a roznášajúc ju v košíku po meste.
   </p>
   <p>
    Francúzi a Švajčiari previedli prvé skúšky so zeleninou a tie vypadli dobre, lebo
         ukázali, že sa tu môže vydariť kapusta, zemiaky, šalát, ba i hrášok a bôb. Podajedni z
         juhoslovanských prisťahovalcov chytili sa tiež zas len tej motyky ba i rýľa kvôli kapuste
    <sup>
     [
     <a class="footnote" href="#ftn.id2582849" name="id2582849">
      34
     </a>
     ]
    </sup>
    a šalátu a zemiakom, aby bolo zeleniny pre domácnosť ku mäsu i bez neho.
         Pozakladali sa prvé záhradky popri domoch, neveľké spočiatku, kým zas nevynašiel ktorýsi
         Francúz, že je obchodník nie najhorší, taká záhradôcka a že sa robota okolo nej vypláca
         obstojne. Začali sa zakladať vo väčšom počte, takže onedlho ich bolo na všetky strany. Dnes
         sa tu pestuje veľmi dobrý šalát, i chýrny splitský, kvôli ktorému pravdepodobne sa odriekol
         trónu Dioklecián, bárs on tvrdil, že to urobil kvôli kapuste, ktorá tiež je chýrna. Uhorky,
         ba ani tekvice nevydržia, fazuľa môže dotiahnuť do kvetu, ale na struky nevystačí. Zato na
         daktorých miestach, kde je hodne slnca, vydaria sa artičoky. Cesnak je veľmi dobrý, ale
         cibuľa sa nepestuje, lebo vraj nenarastie.
   </p>
   <p>
    Dnes už vidno vysťahovalcov z južných slavianskych krajov, niekedy i ženičky, chodiť s
         košíkom na ruke, v ňom poukladané pekne v poriadku a v radoch zeleninové snopky, vyčistené
         a vyumývané, práve vyňaté zo zeme. Roznáša sa repa, mrkev, zeler, petržlen a redkvička.
         Snopčeky nie sú veľmi veľké. A keby sme išli robiť účet dôkladne, neviem z čoho by vyšiel
         väčší osoh: či z ohromných tabúľ, čo tam doma zaberajú vinice, ktoré treba sadiť, kopať,
         polievať, zase kopať, podpierať, okopávať, plieť a zas len polievať, a či tu z tej
         záhradôčky, ktorá nie je ani toľká a vyjde z nej tých košíkov a košíkov hodne. Naši
         Juhoslovania osvojili si celkom umenie záhradnícke a majú z neho zárobok a výhody. Naučili
         sa od zbehlejších v záhradníctve a nadobúdajú si dobré semená. Ale ešte nevedia všetky ich
         tajnosti. Napríklad nevedia, ako sa kapustná hlava vyvráti, ale aby ostala na koreni, a ako
         sa pokryje zemou, pod ktorou môže vydržať cez zimu, že nezmrzne ani nezhnije ako hlava
         zrelá, ak je odseknutá.
   </p>
   <p>
    Dnes prichodia na stôl jedlá rozmanitejšie. Mäso sa nemeria tiež od buka do buka. Veľa
         ho ide do ľadových komôr a zmrznuté sa vyváža do Európy. Psy sú nie toľme omrzené, keď im
         pohodíš kúsok čiernej pečene, prehltnú ju s chuťou, ba i keď je zaprataná v ňom guľôčka
         strichnínová. No takéto klamy na psoch nemôže vyvádzať hocikto, na to má právo polície, i
         to len z času na čas, keď noviny začnú priveľmi hromžiť, že sa po meste túla primnoho
         rozblúdených psov.
   </p>
   <p>
    Ale sotva ich začala pohadzovať, že dve-tri otrávené obete ostali na ulici, musí zas
         guľôčky schovať, lebo noviny začnú hromžiť, že je to pohľad škaredý, nehodný vzdelaného
         mesta, taký zdochnutý pes na ulici.
   </p>
   <p>
    Je ich mnoho spomedzi Juhoslovanov, čo sa dali na voziarstvo. Kto mal v staré časy pred
         dvadsať rokmi káru a pár koni, mal svoj zárobček istý a nie najhorší. Je tu obyčaj, že keď
         ideš do obchodu, vyberieš si, čo ti ďaka a ideš svojou cestou. Platiť netreba, tu sa
         obyčajne zapisuje, odniesť domov kúpený tovar tobôž, obchodník ho pošle do domu: treba
         zdôrazniť z uznanlivosti, že ho pošle, keď je polievka na stole alebo práve keď si ju
         dochlípal. To má gazdiná ešte radšej, menovite ak má v rúre omletku, čo je už súca prísť na
         stôl. Tá, ako vieme, ak sa oneskorí trochu, stratí zo svojej postavy trochu napuchnutej,
         pretože sa uľahne, keď jej sila vytuchne.
   </p>
   <p>
    Je pravda, že títo karreteri alebo už furmani majú dosť roboty, veď len previezť tovar z
         nákladného mostu do skladov je už pekná robota. A čo keď ho prichodí rozvážať zo skladov po
         meste, už či vo väčších čiastkach do menších obchodov a či v malých balíčkoch po domoch
         samých objednávateľov. Bolo treba na toľkú robotu hodne povozov, preto ich bývali celé
         pátriky o dvoch kolesách, čakajúc na robotu, že ich kto zavolá. Treba uznať, že tento cech
         pracoval veľmi tuho, mal na hlave nielen prevoz, ale i nakladanie a skladanie tovaru, čo
         prevážal. Práca veľmi ťažká, ktorá veľmi strhá chlapa, lebo nie je stála, riadna a
         rozdelená rozumne, ale obdobná a viazaná k náhodilostiam. Jeden deň jej môže byť vyše
         práva, druhý deň zas primálo alebo nič. Vykonávaná je vonku na vetre a daždi, neraz i na
         zime. Tu už treba uznať, že slovo „clima“, ktorá vám hučí v ušiach celý deň, nie je prázdny
         zvuk, ale má veľmi mocný význam. Sotva kto by ho vedel lepšie vysvetliť, čo obsahuje v
         celom svojom význame, ako práve oni. Majú síce nepremokavé čižmy, plášte nepremokavé,
         nohavice tiež také, ba i klobúky kloptavé, čo vodu odvádzajú dolu chrbtom, no voda
         Magallanesa sa smeje z takých poriadkov a opatrení: vnikne ona všade, kde ju nevolajú.
   </p>
   <p>
    V ich behu života mohli by sa vydeliť tri obdobia. Začiatočné, kde nový člen cechu
         nastúpil svoju dráhu. Vidíte ho sedieť na káre najviac na oji, iba zriedkakedy dnu, niekde
         v samej káre. Ak sedíš v nej a náhodou nad osou trasie tak tuho, že zuby hrkotajú a
         nevydržia. To je ako učňovstvo, trvá dlhšie alebo kratšie dľa zručnosti, ktorú nový voziar
         mal v sebe. Po učňovstve už ide obdobie vyučenosti, temer ako dokonalosti: voziar sa v
         remesle vycibril, dostal sily a pevnosti a nadovšetko má články zákona v rovnováhe
         osvojené. Nesedí na oji alebo práve niekde v káre sťa prívesok, ale stojí v svojom povoze
         na vlastných nohách sťa furmani cetinskí. Rozkročí sa, koľko je potrebné, aby ťažisko malo
         kde ostať a nevypadlo z káry a už letí s hurtom, aký mu prislúcha po mestskej dlažbe. Po
         zvariakoch je vozba, vlastne trasenie ustavičné, väčšie alebo menšie. Ostatne, keby len
         dláždenie, nebolo by tak zle. Vozba ulicami, čo idú dovrchu alebo dolu nimi, spúšťajúc sa k
         moru, je ľahká a jednoduchá i ak by boli snáď ulice trochu hrboľaté. Skúšku by prestál na
         nich i začiatočník. Vozba tými, čo sú vodorovné temer, idú z jedného konca na druhý, majú
         smer trochu rovnobežný moru, je tá vozba, na ktorej už poznať majstra. Na každých sto
         metrov sa sunula s tou ulicou jej kamarátka, čo sa spúšťa do mora. Tieto ulice, čo idú
         nadol, majú poverenie od správy mesta doviesť do mora vodu čím najkratšou cestou, čo sa na
         ňu zlieva. Aby tá robota šla ľahšie, správa mesta ku každej ceste dala urobiť ako jarok z
         jednej a druhej strany, čo by u nás volali garádom, ako čo idú popri hradskej. Tie jarky
         idú medzi cestou a chodníkom, sú tiež vydláždené, ale zvariačekmi, menšími než prostriedok
         cesty. Cesta je vždy vyvedená trochu do skladu, má akoby hrebeň, ktorý ide prostriedkom,
         ale veľmi zaokrúhlený, aby sa ho ľahko nepoznalo. Ten skladovitý tvar obľahčuje, aby voda
         stekala do garádu po dvoch naklonených plochách, čo idú skoro ako krov a zlievajú vodu doň.
   </p>
   <p>
    Keď sa cesta táto sníme s tou, ktorú má preseknúť voda, čo má v garádoch, po strane
         rozlievala by sa neporiadne na cestu vodorovnú, keby nemala odtoku. Zato popri nej na
         jednom i druhom boku nechajú tie jarčeky, ktoré ju cez tú vodorovnú doprevádzajú. Z toho
         zariadenia na krížnych uliciach, aby sa voda zlievala, idú priekom cez vodorovnú dva jarky,
         dosť hlboké, aby mala kade voda odtekať, ale v brehoch plytkých a úložitých, aby vozbe
         neboli na obtiaž. No voda v nich stojí dlhšie než inde, posteľ zvariačkov presiakne vždy
         väčšmi v nich než inde. Povozy, keď im kolesá seknú do nich, povtískajú ich hlbšie do tej
         mäkkej postele. Keď sa cesta lepšie vychodí, tie jarky sa neraz prehĺbia dosť dobre.
   </p>
   <p>
    V zime, keď začne mrznúť, je vari ešte horšie. Voda sa cez noc pokryje kôrou ľadovou,
         ktorú cez deň povozy poprebárajú. Ľad, čo je na brehoch, je hrubší, neraz odolá i povozom a
         ostane prilepený o dlažbu. Ak mráz trvá dakoľko dní a chlapi neprídu presekať ľad, taký
         jarok bude dosť hlboký, že povoz hodne sekne, keď mu prídu kolesá doň.
   </p>
   <p>
    Keď ide povoz tou rovnou ulicou, má na každej kvadre prejsť tie dva jarky. Do jarku
         vletia kolesá bez ťažkosti, iba čo povoz sepne, ale keď z neho vyjdú, povoz podskočí dosť
         tuho a pohodí majiteľa, čo je na ňom rozkročený. O dvadsať metrov príde jarok, zas tuhé
         sepnutie a podhodenie prudké.
   </p>
   <p>
    Ale on ostane na svojom mieste, ak je vyskúsený: neodkvapne na dlažbu, vďaka najskôr
         liacam, ktoré má v rukách, snáď vďaka rovnováhe, ktorej má všetky tajnosti v malom prste.
         Dosť na tom, pekne sa vynímajú, títo majitelia povozov, stojac rovno a pevne, ako stáli v
         starom veku pohoničia, keď sa držali v starom Ríme chýrečné dostihy v cirkusoch tiež na
         takýchto kárach o dvoch kolesách.
   </p>
   <p>
    No behom času zdravá rumeň líca začne hrať čosi do modra, postava sa stane trochu
         ťažkopádnejšia. Robota, ak je ťažšia, vyhľadáva tuná chovu záživnejšiu; pot, ktorý sa neraz
         leje a musí sa nahrádzať, aby stratené šťavy nechybobovali. Nahrádza sa vodou, niečo vínom,
         a čosi i pivom. Náš mocný, hrdý pohonič povozu začne sa sťažovať najviac na špenie a
         trnutie v nohách. Následok toho trasenia a sepkania. O dakoľko rokov už nestojí v káre
         rozkročený, zas len sedí na tom oji sťa vrana, keď sadne podjeseň na konár bez lístia v
         smutný pošmúrny deň a banuje za teplým letom. Ba neraz sadne na dosku, čo si preloží po
         drabinkách. Ak len môže, presadne na druhú káru: vyberie si druhú robotu, premení
         povolanie, vezme na ruku snáď košík so zeleninou alebo rybami.
   </p>
   <p>
    Tento cech v namáhavej usilovnej práci máva tiež svoje dni radosti a úľavy. Nie všetko
         je trasenie a sepkanie. Dakedy sa ide i hladko a pohodlne.
   </p>
   <p>
    V sobotu popoludní, alebo ak je sviatok, teda pred sviatkom popoludní, obyčajne sa
         vyprázdni priestranstvo pred mostom, na ktorom sa vykladá tovar z lodí a nákladných
         bárčisk. Káry sa rozídu po dvoroch domu včaššie než v obyčajné dni. Koňom sa pohodí čosi
         dobrého sena, čo sa dováža zo severu Chíl, z Talcahuana, alebo už ktorého druhého prístavu;
         alebo i domáceho, ktoré je vlastne iba slama, ale nie najhoršia, lebo je ovsená. Je i
         pokosená čosi včaššie, aby bola záživnejšia a chutnejšia: ale i tak nájde sa v nej i
         ovsíka, bárs mu nedali dozrieť úplne. Je to krm znamenitý; statok je naň úlipný snáď
         najväčšmi pre ten. Ogabe ich, aby vyzerali onakvejšie, vyhladí, ba i očeše. I on sa
         preoblečie, ba i oholí: čaká naň inšia, snáď trochu vďačnejšia činnosť.
   </p>
   <p>
    Nejeden, pravda, bude mať premenu; i náš priateľ Dargaš, ktorého ideme doprevádzať, má
         ju tiež. Ťažké, trochu ustaté kone odviedol do potrera: nech sa zotavia od tuhej roboty;
         zlapá kone, čo sú ľahšie, nie tak mocné do ťahania, ale za to majú v sebe ešte čosi ohňa.
         Očesal ich, vyhladil, skrátil chvost a do hrivy naplietol stužtičiek. Pred samým skoro
         večerom vytiahol so svojou viktóriou alebo už kočiarom druhého mena na calle o ’Higgins, na
         tú čiastku, kde ju prechodí calle Roca.
    <sup>
     [
     <a class="footnote" href="#ftn.id2583260" name="id2583260">
      35
     </a>
     ]
    </sup>
    Bod výhodný, je tam najviac prechodiacich, čo by ľahko mohli potrebovať kočiar
         po skončenej robote v sobotu. Každú chvíľu čuť temné dudnenie po dlažbe, druhé a druhé
         povozy, čo sa poberajú zaujať miesto na to isté miesto, pripojiť sa k radu druhých. Svet
         odbavil robotu, pozatváral obchody a pisárne, bude sa rozvážať po návštevách alebo
         kratochvíľach. Podajedni zas vozia sa po uliciach len tak, možno kvôli tomu traseniu.
   </p>
   <p>
    O siedmej večer neraz dlhý rad týchto povozov zastane pred niektorým domom na kraji,
         zriedkakedy v samom centre mesta. Taďalej od centra je zábavnejšie i krajšie. To sú všetko
         priatelia, viac seberovní. Netreba mať toľko ohľadov a obradnosti ako tu vprostriedku
         mesta. V jednom z domov, čo nie je veľmi veľký, ale ani zas najmenší, odbavuje sa obrad
         civilný. Obrad cele krátky: vlastne ani nie obrad: podpíšu sa len písma a lajstrá, ako
         nakladá zákon v tých prípadnostiach. Zápäť za tým obradom, keď sa začne obracať na pol
         ôsmu, začnú sa sypať z domu hostia. Popredku nevesta, zastretá bielym závojom, čo sa spúšťa
         okolo nej z venčeka z bielych kvetov, čo sú na vrchhlave. Žiaľ, tie sú tiež nie prirodzené,
         nenarástli na pomarančovom strome, ale boli vyrobené v ktorejsi dielni. Pod bielym závojom
         je skryté tajomstvo jej bytu a budúcnosti; z očiek sa lejú slzy, srdce možno sa raduje;
         sotva sa drží našej piesne, ktorá tvrdí, že sa oči smejú a od srdca že sa lejú slzy.
         Družina sa rozdelí, ako vie, po vozoch. Do jedného sa uteperí iste i ten s harmonikou, ta
         začne dudať cestou v divnej harmónii s hurtom povozov, ako sa hýbu po dlažbe. Táto výprava
         sa zastaví pred bočnými dverami kostola. Nestačí oddýchnuť a už sa rozľahne krik zo
         všetkých strán: „Čauča padrino!“ čo znamená „Šesták, starejší!“ Nuž pouličná mládež vymáha
         si, čo si osobuje. U nás starejší nosia, keď sa ide na sobáš, uzle výsluh, koláčov a kúskov
         napečených, aby bolo čo rozdávať diváctvu. Tuná starejší naberú si plnú kešeňu šestákov,
         rozhadzujú ich potom už, ak je svadba onakvejšia, hrsťami. Ale abys nehodil čauče, kadiaľ
         ide svadobný sprievod. Tá čeliadka sa hodí za nimi na zem, bude ich habať, rujúc sa v kĺbku
         sťa kŕdeľ vrabcov v tôni, že by nikto neprešiel a tobôž nevesta so svojou vlečkou, ktorá
         potrebuje predsa priestoru a v bielych črievičkách, v ktorých je chôdza trochu obťažná na
         ulici.
   </p>
   <p>
    A už kostolník zazvoní tiež akosi nabok, ibaže živšie a veselšie, než keď sa bije na
         požiar. Svadba vchádza do chrámu. Mladucha popredku so svojím otcom: ak ho nemá, so
         starejším. Kľakne na pripravené kľačanie, pokryté kobercom. Ak sa vchodilo na hlavné dvere,
         čo sú na štíte chrámu, to vypadne omnoho slávnostnejšie. Celým kostolom koberec, až po
         hlavný oltár, svetlá zažaté všetky, oltár pláva v svetle voskovíc a lampiek, čo vyzerajú
         sťa malé voskovice. Organ zadudnenie slávnostný obvod. Kňazstvo vtiahne zo sakristie a
         rozosadne sa z oboch strán oltára. Od organa akoby z výšin ohlási sa: „Ave Maria“ od Gounoda,
    <sup>
     [
     <a class="footnote" href="#ftn.id2583383" name="id2583383">
      36
     </a>
     ]
    </sup>
    dotklive, bárs nikdy nie tak, ako keď ju zaspievala Melba do fonogramu,
         doprovádzanú na husliach Kubelíkom. Ale je Ave Maria predsa a po nej obrad. Po obrade
         pozvaní hostia a čo prišli postranní, pristupujú ku páru novomanželov a odbavia, čo im mali
         povedať. A vec je odbavená. Mladý zať už vedie pod ruku to, čo našiel. Je to zastreté ešte
         vždy závojom tajnosti, sťa tvárička mladuchy: nevedieť, čo z toho vykvitne. Môže byť niečo
         veľmi dobrého a súceho a tiež, bratku, ťažadlo, ktoré nie ľahko vláčiť. Kým sa to všetko
         prace a delí do tých povozov pred chrámom, naokolo zo všetkých strán krik na ohlušenie:
         „Čauča, padrino!“ Starejší predsa musí gazdovať so zásobou za druhé razy a na druhé miesta:
         nepohadzuje toľko, ako si osobujú tí, čo kričia: tlupa sa najeduje a reve zúfale: „Čauča,
         padrino pelado.“ Prídavok „pelado“ by znamenal oškubaný, alebo opršaný. Mohlo by sa v tom
         výklade ísť ďalej, prísť snáď na trhana a podobné výrazy, keby sme chceli dať vysvetlenie
         cele úplné.
   </p>
   <p>
    Na šťastie harmonika zadudá, koče zahrmia, kričiaca tlupa ostane pomaly na chvoste, kde
         vždy beží za kočmi.
   </p>
   <p>
    Pomaly si náš priateľ porozvážal účastníkov svadby po ich príbytkoch. Keď sa poberal k
         svojmu domu s prázdnym kočiarom vzdor veľkému hrmotu, čo ho odprevádzal, čul kikiríkanie
         kohútov. Najprv sa ozval tu i tu kohút. No tak sa zdá, spev daktorých jednotlivcov, čo sa
         snáď prebudili od kočiarov, prebudil i ostatných. Nad celou Punta Arenou sa rozšírilo
         vykrikovanie. Hlasy miešané, hrubé, veľmi mohutné, ale i ostré, škrekľavé. V túto hodinu
         pred svitaním, môže sa povedať, prislúchalo mesto cechu kohútov. Ale on už nedbal o tie
         hlasy, naučený bol na ne v túto hodinu. Vypriahol kone, pohodil im sena, nech sa i ony
         občerstvia. Skoro sa už rozvídňalo, ale slnce ešte nebolo vyskočilo spoza vrchov, keď i on
         zaspal ťažkým snom, bárs kohúti ešte vždy vyspevujú po okolitých dvoroch.
   </p>
   <p>
    Náš priateľ chrápal dosť dlho, padajúc čím ďalej, tým hlbšie do sieti jeho moci, ktorá
         mu práve počala a už sa ohlásil zvon, ale malý, kdesi ďaleko na ktoromsi kostole, čo bude
         kdesi na obvode mesta. Snáď na kostole sv. Michala, hore na vŕšku, alebo na drevenom
         kostolíku pri nábreží. Ostatne mohlo by byť i na ústave Don Bosco. Dosť na tom ozval sa a
         volá veriacich na rannú omšu. Tá je prvá. Bohvie, ktorý pobožný Otec prebúdza sa tak
         zavčasu, slúži svoju omšu temer na svitaní. Bude mať málo poslucháčov. Ale vzdor tomu
         nebude azda hlasom volajúceho na púšti. Nájde sa robotník, čo má službu zavčasu niekde v
         prístave a pred robotou sa ohlási v kostole a možno i daktorý veriaci, ktorý sa prebúdza
         zavčasu a keď sa raz prebudí, nemôže už zaspať. Obyčajní hriešni ľudia, ak i čujú tento
         zvon, obrátia sa na druhý bok i v robotný deň, lebo im deň ešte nepočína: tobôž dnes, v
         nedeľu, v deň odpočinku od roboty.
   </p>
   <p>
    Minie dosť hodne času, ba veľmi mnoho času, že je zas tichosť všade, hlboká ani v noci.
         Zas ju preruší malý zvon, ale už zvoní nie kdesi zďaleka. Znie z veže farského chrámu cele
         krátko, lebo hneď zamĺkne, akoby zarazený. No hneď za ním, sťaby sa boli prebudili zo sna,
         ozvú sa všetky tri zvony z farskej veže. Tie sú už ťažké, hlas majú mocný a zvučný a hrajú
         ich hlasy v slávnostnom súzvuku. Pekná je to hudba zavčas rána. Mnohý bude ľutovať, že ten,
         čo ich ťahá, nezvoní trochu dlhšie. Na každý pád, kto sa prebudí pod tým zvukom, bude mať
         prebudenie príjemné.
   </p>
   <p>
    Výletníci sa vyberajú kamsi: i oni vstali dnes zavčas rána: idú iste dakam do poľa. Tuhé
         výbuchy, nešetrné prskanie a hrmenie. Motocykleta, ktorá sa nemôže, alebo nechce hnúť z
         miesta; rapčí a vybuchuje kdesi na ulici.
   </p>
   <p>
    Zatrúbil roh na Červenom kríži: dlhý, tiahly dúšok, za ním prestávka na dve minúty,
         práve ako to predpisuje domáci poriadok Spolku. O dve minúty ten istý dlhý, tiahly znak.
         Volá činných členov, aby sa ponáhľali, že treba ísť niekam, kde ich potrebujú a ich pomoc.
         Nuž trochu nepríležitá chvíľa. O siedmej ráno v nedeľu je privčas: mnohý by si vďačne
         poprial postele aspoň do desiatej. Obetovať spanie, keď je práve najchutnejšie, bežať, kde
         volajú, na každý pád, kde je nešťastie, keď ani netušíš koho sa vlastne dotklo a aké je.
         Áno je trochu ťažko a obťažno. A možno ani tak zle nebude, ktovie, či nie je mnoho kriku
         pre hocakú pletku. Môže byť ľahko, že bude všetko dobre, keď prihrmí pomoc. Mnoho hurtu nič
         po nič i to sa stáva často. Námaha, ktorá sa vynaloží na vec smiešnu, bez potreby a vypáli
         ako naprázdno. Unúvať sa, keď sa spí tak chutne. Áno i pohodlie sa ozve, i sebectvo sa
         odhrýza neraz a nechce slúchať. A tak má i byť, keby sa neodhrýzalo pohodlie i sebectvo,
         dobré dielo nestálo by obetí, išlo by ľahko bez premáhania prekážok: nebolo by tým, čím má
         vlastne byť v skutočnosti: bojom za vyššie ciele a odriekanie. A hľa, neslúchali všetci
         nahlas pohodlia a sebectva. Vyskočili z teplej postele, oblečení len tak z väčšieho,
         odbehli do spolkových miestností, zapriahli, čo mohli chytrejšie, do ťažkého povozu, kde
         majú všetko naporúdzi, čo by mohli potrebovať v pádoch nešťastia a úrazu. Zatrúbi trúbočka,
         čo je na povoze z tej strany, kde je pohonič a ťažký povoz vyjde s hrmotom na ulicu a už
         hrmí v tú stranu, kde ho volali. Trúbka sa ohláša pri každej priečnej ulici, aby sa vedelo,
         že sa treba mať na pozore, lebo kone vedia, že sa treba posošiť a uháňajú vo výcval.
   </p>
   <p>
    A zase tíšina v meste.
   </p>
   <p>
    Pred jedenástou ozve sa banda bataliónu veselým pochodom, že sa rozlieha po celom
         centre. Doprevádza čestnú stráž, ktorá ide pod velením podporučíka pred palác
         miestodržiteľa na hlavnom námestí, vzdať česť zástave, ktorá sa vyvesí, ako každú nedeľu,
         na stožiar paláca. Je zas ticho, ale po krátkej prestávke začnú sa rozliehať slávnostné
         zvuky, ktoré prejdú do chorálu, zvuky národnej hymny, ktorá sa hrá pri tomto deji, kým
         oddiel vojska vzdáva česť zástave a hymne, vlastne predstave vlasti, ktorú vyvoláva zástava
         i hymna. Sotva odzneli ostatné prudké zvuky piesne, hudba zas vpadne do pochodu, ktorý sa
         veselo nesie, nútiac do kroku za domami, ako sa oddiel vzďaľuje do kasárne po vykonanej
         povinnosti.
   </p>
   <p>
    Na námestí je i beztoho živo v tejto hodine. V chráme sa slúži veľká omša. Čo sa
         oneskorilo, ešte prechodia, náhliac sa do chrámu. Nevšímajú si bárs ruchu naokolo, sťaby im
         bolo pred očima dostať sa čím skôr do chrámu a splynúť s množstvom, čo sa v ňom
         zhromaždili. Na podstenách a chodníkoch, menovite strany, kde sa slnce opiera, stoja
         skupiny chlapov. Prišli sa sem pozhovárať a iste i pozerať na tých, čo idú do kostola, snáď
         na ženy, vlastne na panny. Najviac, pravda, mládenci: ich zaujíma najväčšmi tento ruch; pre
         nich môže mať veľký význam a dôležitú dohru. Iní sa prechádzajú po chodníkoch a cestičkách
         námestia po dvoch alebo i v skupinách, hádžu snáď pohľad na ženské, čo musia tadiaľ prejsť,
         ale idú najviac so sklopenými očima a akýmsi prísnym výrazom v tvári. Snáď sa tak hľadia
         obrátiť, aby snáď tak ich nevyrušil ten priechod po námestí z pobožnej nálady, ktorú vzali
         sebou a hľadia ju doniesť celú a nerozdrobenú do chrámu. Tam zdnuka sa vysotí časom vlna
         mohutných zvukov organu a spevu z chóru, keď sa otvoria dvere a zas sa pritlumí, keď sa
         privrú za vchádzajúcimi.
   </p>
   <p>
    Keď odbije na veži dvanásta, svet sa počne sypať z kostola, najprv skupinami, nakoniec
         sa vyhrnie odrazu celým mocným prúdom sťa rieka, ktorá nemá dobrý stok. Zrazí sa pred
         kostolom do hŕby, krúži chvíľku a už sa drobí a rozlieva po chodníkoch, po cestičkách
         námestia; delí sa na menšie prúdy a potôčky, vnikajúc do susedných ulíc. Chlapi tiež, ako
         vysvitlo, stratili záujem vystávať: nieto čo prehliadať a pozorovať. Keď sa ženský svet
         premlel, zdá sa im, že je tu pohľad veľmi holý a šedý a každý sa poberá svojou cestou.
         Zvony oznamujú poludnie, krátkym pulzom, ale všetky tri dovedna. Námestie sa vyprázdnilo a
         ostalo smutné, sťa dom, z ktorého sa svadba vymlela. Teraz je každému milšie doma. Tam čaká
         už obľúbená vôňa rezancov, pripravených na obsažnej a mocnej omáčke z hovädzej pečienky z
         paradajok s prídavkom korenia a sušených hríbov. Mesto zapadne v tichosť a mier, sťaby bolo
         zaspalo. Tak sa i svedčí dneska, keď je obyvateľstvo za sviatočným stolom a po stole nemá
         inej starosti, ako oddať sa pohodliu a tráveniu dobrého obeda.
   </p>
   <p>
    Okolo druhej už počnú hrmieť povozy po dlažbe, poberajúc sa všetky tým istým smerom. Náš
         priateľ Dargaš, vyspatý po nočných námahách, občerstvený dobrým obedom, poberá sa tiež na
         svojej viktórii, čo ťahajú vyčesané a ogabané kone. Sú sýte a vypočinuté, ľahko im preberať
         nohami cifrovane a pohadzovať hlavou, na ktorej sa pestrejú stužtičky.
   </p>
   <p>
    I jeho sused vyšiel s kočiarom pekne vylešteným, až sa ligoce na slnci. Kone majú
         chvosty nakrátko; vyzerajú ako kystky alebo skôr ako chvosty na tých koníkoch drevených, čo
         vyrezávajú hračkári deťom, strčiac miesto chvosta šutý kolček, vyrezaný zvonovite. V
         hrivách sú im tiež stužtičky zapletené. Pri lampách, ktoré tu i tu blesnú, keď na ne padne
         slnce sťa oko mačky vo tme, trasú sa chvojky zelene, ktoré sú tam zabodnuté, aby mal snáď
         čím striasať vetrík, čo povoz dvíha pri hýbaní. Stal si k ostatným povozom, postaveným v
         rade v blízkosti hostinca. Čakajú, kedy príde ten, čo mihne okom, alebo kývne hlavou, aby
         dal znať, že ho nadišla vôľa previezť sa trochu. Zastal si ostatný v rade, ako mu ide
         poriadka. Každý má ostať tam, kde sa mu ujde, keď príde na miesto.
   </p>
   <p>
    Ledva že sa postavil, už naň zakývkali. Pekným oblúkom sa vytiahol z radu a odhrmel.
         Cesta bola neveľká. Ten, čo ho prišiel volať zviezol sa s ním ta, kde potrebovali jeho
         príležitosť. Len čo zastal pred domom, vyhrnul sa kŕdeľ sveta na ulicu: ako vidno, celá
         domácnosť i s deťmi. Potisli sa do povozu, čo mohli lepšie a už sa berú dlhou ulicou, čo
         ide k juhu. Prešli riečku, čo tu hneď vteká dolu do mora.
   </p>
   <p>
    Za riečkou skoro prestáva, iba čo sa nachodia skupiny domov, niektoré sú na samom
         nábreží. Bolo prejsť popri dôležitých dielňach na poprávanie lodí. I teraz sú vytiahnuté na
         breh tri-štyri lode; jedna z nich dosť veľká. Dneska panuje okolo nich tichosť sviatočná;
         nečuje sa, ako v robotné dni, večné klepanie, natĺkanie a škrabanie. A už nevidieť iba
         brehy viac-menej strmé, pod nimi cesta, po samom nábreží. Na briežkoch je kamp ako na
         schodíku a dvíha sa pomaly až ku vrchom, čo zatvárajú obzor od západu. Kde-tu domky a kúsky
         obrobenej zeme. Naľavo more, dnes cele čisté, ba až modrasté, trochu sťa more v Dalmácii.
   </p>
   <p>
    Je dnes veľmi teplo a krásne; ako vždy v lete, keď nieto vetra a dažďa, čo je v niektoré
         leto veľká zriedkavosť, koč sa zastavil dosť skoro pred drôtenou ohradou. Rodina sa
         vysypala z koča, prevliekla sa cez ohradu, kto ponad ňu, kto sa pretíska pomedzi dvoma
         drôtmi a našla sa na trávniku. Pravda, ani ten trávnik nie je veľmi rovný. Na miestach je
         premiešaný kriakmi. Ale miesto je zelené, čo ako. Deti sa hneď rozpŕchli s radostnými
         pokrikmi. I starí sú radi, že sú zase v prírode. Vyšli na malý kopec, za ním v plytkom
         údolí, akoby malej kotline, ukázal sa im stĺp dymu; dvíhal sa skoro rovno do neba. Okolo
         ohňa je väčšia spoločnosť, desať-dvadsať osôb. Príchodiaci, menovite deti, sa radostne
         primiešali k tým, čo už tam boli. Nuž zábava v rodinnom kruhu; na ňu sú pozvaní kmotrovci.
         Nedeľa je, je krásny čas, teplo ako málokedy. Prečo nevyužitkovať príležitosť, nestráviť
         popoludnie v božej prírode?
   </p>
   <p>
    Deťom nebolo by ľahko pripraviť krajšiu zábavu. Len čo sa vidia v slobode, vlastne v
         hôrke, bárs je vyťatá a tiež vyhorená a príroda cele každodenná, im je to už sviatok a
         veselosť. Oči ožijú, líca sa začervenajú, prsia sa nadmú. Do údov vrazí nový život a sila.
         Nadíde potreba behať a naháňať sa, šantovať: to ináč znamená oddať sa dušou a telom
         vrodenému pudu, ktorý nás ženie prírode do náručia. On nakladá, aby sa vôľa prebudila,
         mladé údy sa vzpružili a dali sa do pohybu, nadbytok sily aby sa využil, ak má prísť
         ustatosť, bez ktorej nemôže byť ozajstného odpočinku. Deti mestské sú zakrpatené stvorenia:
         nezažijú ani polovicu toho, čo dieťa má zažiť, ak sa má vyvinúť v zdravého, práceschopného,
         podujímavého občana.
   </p>
   <p>
    Výletné miesta sú tu dosť blízko. Trochu trávy, kde nieto práve močiarov, kalafatové
         kriaky, kde-tu chlp starej hory, ktorá nevyhorela alebo nebola vykolčovaná. I táto vatra je
         pod starými bukami, boj o život ich hodne nahrbil, ošarpal ich skoro o všetku okrasu
         zelene. Ale nič to. Čo i chudobná a biedna, je predsa len príroda. Zalieča sa srdcu nielen
         detí, ale i odrastených, kliesni si cestu a nájde ju rovno k nemu. Je vždy pekne, že ľud,
         ktorý je prinútený bývať v meste, rád sa ešte túli k prírode, v ktorej bol vlastne
         vyrástol, z náručia ktorej bol možno vysúdený iba nešťastnou náhodou. Považuje sa síce za
         mešťana, na spoločenskom rebríku zdá sa mu, že vystúpil o stupeň vyššie, honosí sa, že sa
         vyšvihol: ale v rozhodný okamih zase len pocíti, že je vlastne ľud zeme, že prináleží jej
         dušou a telom. Cit patričnosti k zemi sa mu priškrel a prisušil, nedá sa nijako zotrieť,
         prechodí pod starými bukmi, boj o život ich hodne nahrbil, ošarpal, učupil, iba je isté, že
         sa i v nich hlási k životu, keď nadíde chvíľa. Prechodí z pokolenia na pokolenie, a vtíska
         im svoju pečať. Schytia teda vďačne príležitosť, keď sa im nadhodí, aby sa mohli priblížiť
         prírode, pohovieť si v nej. V lete sa vyberajú celé rodiny: naložia ohník, upečú na ňom
         svoju pečienku, pozhovárajú sa medzi sebou, zahrajú sa s deťmi, zabavia sa do večera,
         večerom sa vracajú zas do obyčajnej vychodenej brázdy. Intravilány, čo sú za mestom od juhu
         a severu, sú príhodné na také výlety. Kto radšej ide taďalej, ten môže ísť do Chabunka. Tam
         je až príroda čosi bohatšia a rozmanitejšia. Kto hľadá, ľahko si nájde svoje miesta. Úbohé
         ženičky a matky, zatvorené celé týždne v domoch a dvorcoch i s deťmi, tiež rady schytia
         príležitosť, ak môžu ísť do prírody. Majú zámienku, že idú na kalafaty, na huby. Zbieranie
         púpavy je tiež dobrá príležitosť ísť do poľa a po trávnikoch zabudnúť na chvíľku na denné
         trampoty.
   </p>
   <p>
    Medzitým náš priateľ doviezol ešte druhých hostí, všetko svet, čo je pozvaný na tento
         výlet. Keď už nemal viac po koho ísť, odobral sa, a vrátil na svoju stanicu na rohu dvoch
         ulíc. Najlepšie i nám ta bude, keď sa i my vrátime zas s ním do mesta. Tu sa medzitým
         dopečie pečienka, čo nebude dlho treba čakať, lebo je už okolo pahreby a my len toť čo sme
         obedovali: nevedeli by sme, čo tam hľadať, a ako sa vyhovoriť, aby sa neurazili, keď by sme
         sa nemohli pridružiť ich hostine a deliť s nimi baránka. Krem toho by sme snáď i zavadzali
         v ich spoločnosti ako piate koleso na voze. Účastníci sú všetko rodina medzi sebou, alebo
         aspoň krajania, možno z tej istej dediny alebo mestečka. Majú medzi sebou spoločné záujmy,
         spoločné radosti a rozpomienky: tie prídu zaraz do reči. Staré časy budú sa spomínať, akoby
         znovu prežívať. Nám by sa mohli zdať ich veľká (?) nepatrné, snáď i smiešne, bárs pre nich
         majú nesmiernu cenu a kúzlo: oni ich prežili a precítili, snáď i pretrpeli spoločne. I
         utrpenia z minulosti sa ukazujú ožiarené rozpomienkami ako niečo pekného a veselého. Načo
         im teda prekážať? Pripojíme sa im s radosťou, keď sa ich miestne záujmy premenia v širšie,
         keď vytvoria rozpomienky, ktoré nebudú zaujímať len obyvateľov jednej dediny, jedného
         okolia, alebo jedného ostrova, ale keď sa rozšíria na národ, na celok. Keď si vytvoria
         povedomie a budú ho pestovať všeobecnejšie, aby malo širší rozsah, siahalo ďalej od chotára
         obce, za hranice provincie, aby malo vzťahy s celým národom, ktorý je výtvor mnohých
         takýchto rodín.
   </p>
   <p>
    Keď sme sa vrátili do mesta, na uliciach sme našli hodne ruchu. Mnoho sveta ide, po
         jednom a v skupinách kdesi, všetko sa poberá jedným smerom. Na stanici rad povozov už nie
         je úplný, mnoho kočov odišlo kamsi. Majiteľ povozu, Španiel dľa národnosti, je veselý a
         oživený. Je vrušený snáď od teploty a slnca. Možno sa mu vidí, že je dakde v nádhernom
         Madride, alebo veselej Seville, vidiac takýto ruch po uliciach, ten mu hádam pripomína hoc
         len zďaleka dni, strávené tam doma, keď sa tiež takto v nedeľu národ hrnie zástupmi pešky
         na jedno miesto. Bohatý a elegantný svet v kočiaroch, kde sa má vydržiavať „corrida“,
    <sup>
     [
     <a class="footnote" href="#ftn.id2584004" name="id2584004">
      37
     </a>
     ]
    </sup>
    zápasy s býkmi: zábava, ktorú vie oceniť a úplne pochopiť iba syn tej zeme.
         Priblížili sa ku jeho povozu jeho krajania, mladí ľudia, pekne vystrojení; veje z nich
         čistotou a vzrušením. V ich ústach naše „castellano“,
    <sup>
     [
     <a class="footnote" href="#ftn.id2584021" name="id2584021">
      38
     </a>
     ]
    </sup>
    trochu tvrdia drsné, znie plnšie a sladšie, než v ústach nás cudzincov, ktorí
         už nikdy neprídeme do hĺbky jeho krás. Vošli do povozu svojho krajana a pobrali sa svojou
         cestou.
   </p>
   <p>
    Náš priateľ sotva zaujal svoje miesto, ako svedčí, na konci radu, zase sa musel hýbať:
         prišli ho zvať do jedného domu. Zamľaskal jazykom na záprah a povoz jeho zahrmel dlažbou.
         Prišiel pred pekný dom, vlastne skôr vilu, ktorá je trochu utiahnutá do ulice, pred ňou
         múrik so železnými tyčkami, za nimi živý plot z vrbiny prerastá výšku parkanu. Steny,
         natreté živou farbou ligotajú sa na slnci vo väčších-menších plochách, nakreslených
         latkami, čo sú popribíjané po stene ako na ozdobu a natreté tmavohnedou farbou.
   </p>
   <p>
    Postál len málo a už vyšiel pán a pani zo dveriec, čo sú pri parkane, na chodník vyliaty
         asfaltom. Dnes je akosi mäkký; nohy doň zapadajú, skoro ako do cesta. Pán mu čosi riekol a
         náš priateľ kývol hlavou a podvihol ruku s bičom. Povoz sa pohol a ide živo, rachotiac tuho
         po dlažbe. Prišiel na hlavnú cestu; je to vlastne ulica ako druhé, ibaže vychodí na cestu,
         čo vedie do kampa zo severnej strany mesta. Za jednou zo širokých ulíc prešiel mestom cez
         rieku, vlastne v lete nepatrný potok; volá sa Rio de la Mina, potok banský, iste preto, že
         prechodí dolinou, kde sú bane na uhlie. Most je veľmi upotrebovaný, lebo všetko, čo sa
         vracia z kampa, alebo čo ide doň, prechodí z väčšej čiastky cezeň. Je zo severnej strany
         potoka rozložená menšia čiastka mesta. Väčšia polovica musí prejsť cezeň, ak má ísť von z
         mesta na tú stranu, kde je vlastne kamp patagónsky.
   </p>
   <p>
    I teraz prechodia povozy cezeň jeden za druhým. Ak sa ktorý vracia do mesta, čaká, kým
         premelú tie, čo idú v protivnú stranu. Most je úzky, neprešli by dva povozy jeden pri
         druhom, ak by sa na ňom stretli. Nebolo by ani rozumné robiť také skúšky. Ktovie či by most
         vydržal takú ťarchu. Keď prešiel asi tri kvadry od mosta, mal na pravej strane nemocnicu,
         ktorá tu zaujíma celú kvadru štvoročnú. Je utiahnutá trochu od chodníka za parkanom a tento
         je vysoký zo zinkových plôch. Tak vysoký iste preto, aby ruch z ulice nedoliehal k
         nemocným, čo hľadajú tu tichosti a pokoja v neduhoch a nemociach, snáď i odpočinku po
         ťažkých namáhavých prácach. Za budovou nemocnice cesta sa rozšíri temer o päťdesiat metrov.
         Rad domov, čo nasledujú za nemocnicou pomkli hodne do úzadia, sťaby im tiež prekážal
         priveľký ruch tejto ulice. Budova nemocnice s jej vysokým parkanom tvorí tu akoby výčnelok;
         aspoň ten uhol, čo trčí na hlavnú ulicu.
   </p>
   <p>
    Za nemocnicou začne sa i akosi štiepať. Rozdeľuje sa na viacej ciest, takže ich vlastne
         ide viacej, jedna popri druhej, temer rovnobežne a kde-tu sa i križujú. Povozy si vyberajú
         tú, ktorá sa im väčšmi páči; idú obyčajne jednou a vracajú sa druhou, aby sa na cestách
         rozdelila premávka a každej sa ušlo z nej potroche. V lete si ľahko poradiť, môžeš sa
         pustiť ktoroukoľvek, všetky sú dobré a súce. V zime tá strana, čo nemá dlažby, je pokrytá
         blatom dobre rozmieseným; miestami sú hlboké mláky, ktoré už vyzerajú skoro ako lagúny. V
         tie časy berie na seba všetku premávku ten neširoký kus, čo je vyložený dlažbou. Tá tiež
         nemôže vydržať toľkej premávky, uhýňa sa hrbatie; tvorí jamy a hrboly, sťaby chcela dať
         znať, že je to primnoho, čo po nej prejde. Kde sa počína táto ulica šíriť, tam na ľavej
         strane sa ukážu budovy ústavu Don Bosco. Zaujímajú i ony temer celú kvadru: iba jeden uhol,
         čo je na hlavnej ceste a pri ňom neširoké pásy pozemku z jednej a druhej strany uhla, sú
         zaujaté druhými domami. Od ulice zo stavby vidno len horné poschodie, lebo z tej strany je
         vysoký parkan, čo zatvára dvor od nej. Hlavná stavba zaujíma zadnú stranu kvadry a chodník
         od bolnice.
    <sup>
     [
     <a class="footnote" href="#ftn.id2584170" name="id2584170">
      39
     </a>
     ]
    </sup>
    Na zadnej strane kvadry v budove, sú umiestené dielne a byty pre chovancov a
         ich vychovávateľov. Z jedného boku budovy, tvoriac jej akoby krídlo, je kostol. Štít mu je
         nevyhotovený, iba zadná čiastka lode s oltárom a veža. Od ulice strana kostola je dočasne
         zatvorená plochami zinku a doskami, kým sa stavba dokončí. Od ulice pred chrámom je iba
         múr, vyhnatý do istej výšky, ktorý snáď bude tvoriť pozdejšie, keď sa skončí štít tej
         stavby. Hlavná budova má v prvom poschodí malé obloky, v prízemí ich má vysoké klenuté. Od
         ulice má hlavný vchod a vo dvore je pred budovou stĺporadie, ktoré hľadí na dvor a záhradu.
         Budova sa zvonku zavrela a vo dvore sa odohráva život, čo sa v nej javí. Je ako staré
         hrady, ktoré mali vnútorné dvory a zvonku držali vchod dobre zabezpečený, aby doň nevstúpil
         ľahko nepriateľ.
   </p>
   <p>
    Celá táto kvadra, s rozsiahlou budovou a vežou na kostole, vyčnieva vysoko nad okolitými
         domcami, sťaby nad nimi strážila.
   </p>
   <p>
    Za nedlhým riadkom utiahnutých domov je cintorín, ohradený drevenými šrankami na
         stranách z hlavnej cesty. Medzi riadkom domov a jeho bočnou ohradou je hlboká priekopa,
         zarastená kriakmi kalafatovými, sťaby chcela zvestovať, že je tu hranica medzi mestom
         živých a mŕtvych.
   </p>
   <p>
    Cintorín má dĺžku na jedno štyri kvadry. Kde prestanú jeho šranky, tu i tu sa ukážu len
         osamelé domce, ale okolo nich viac prázdneho miesta. Na tejto ceste ešte i pred cintorínom
         je dnes veľký ruch. Kočiare, vozíky sulky pre jednu, ak sa stisnú, teda pre dve osoby
         hemžia sa sem a tam, vystupujúc sa jeden druhému po cestách, ktorých je tu hodne. Rachot a
         hrmot je veľký na tejto ceste; je na to dosť široká, aby zniesla takýto i väčší ešte ruch
         bez zrážky a neporiadku. Peší sa hrnú temer v nepretržitom rade alebo v skupinách po
         krajíčku cesty, popri domoch a ohrade cintorína; všetci sa poberajú tým istým smerom a ako
         nebodaj tým istým cieľom. Cesty im už neostáva mnoho: tu je budova dosť vysoká zo strany
         južnej, má miesto murovanej, stenu zo skla, iste na záštitu od studeného vetra, ak by
         obrátil od juhu.
   </p>
   <p>
    Sklenené tably sa tuho ligocú pod krovom natretým na červeno. Stavba obracia na cestu
         holý múr bez okrasy a obloka: iba čo v prízemí sú dvere, vlastne dverce dosť tesné a nízke
         a pri nich okienko. Na oboch stranách budovy sa počína ohrada vysoká, nie je síce múr, ale
         je skoro ako múr, lebo je zo zinkových plôch, ktoré sú veľmi vysoké. Nikde nieto medzi nimi
         otvoru, takže zvonku sa nedá pozerať cez ohradu, čo sa dnu robí. I v tomto ohradení
         nádvoria sú dvere a brány, teraz poroztvárané dokorán.
   </p>
   <p>
    Vchádza týmito vchodami celé to množstvo, čo sa poberalo cestou, už či pešky, či v
         povozoch. Tu dochodia ešte vždy jeden za druhým, počkajú toľko, kým sa svet vysype, čo sa v
         nich doviezol, hneď sa zvrtnú a zas vracajú. Na budove veje zástava. Keď ju vetrík vystrie,
         na nej sa ukážu pásy, biely a červený. V hornom rohu bieleho pásu, teda pri stožiari, je
         štvorec modrej farby, a v ňom biela hviezda o piatich rožkoch. Zástava čilenská živá i
         veselá, ktorú ľúbi každý syn tejto zeme, už či je domáci a či je cudzinec a zdržuje sa tuná
         snáď len náhodou, viazaný záujmami.
   </p>
   <p>
    I náš priateľ zložil rodinu pred bránou budovy, obrátil hneď koč do mesta. Zakeroval na
         druhú stranu, aby sa nestretal s povozmi, čo sem idú, a nemusel sa im vyhýbať. Idú temer v
         nepretržitom rade. Divíš sa, kde sa berie toľký svet, skadiaľ vyrastá toľký ruch, v meste,
         ktoré predsa nenie veľmesto. Kočiare sa ponáhľajú jeden za druhým, neraz sa i pretečú,
         sťaby sa báli, že neprídu načas. I peší idú rezkým krokom, tiež sa boja, aby sa azda
         neopozdili. Keď náš priateľ prešiel most, ktorým sa valí celá tá premávka, ktorý, zdá sa,
         že podkľakuje pod ťarchou toľkých povozov a peších, a bol neďaleko hlavného námestia, bol
         zrazu zastavený od dvoch pánov, čo stáli na rohu námestia, proti miestodržiteľovi sťaby
         niečo čakali. Oba sú oblečení sviatočne, vyšší a štíhlejší až vyberane. Mal vestu svetlej
         farby s červenkastými muškami a bielymi skvelými gombíky. Krížom cez ňu zlatá, nie hrubá
         retiazka od jedného vačku ku druhému, v jej prostriedku visí na krátkom prívesku neveľký
         medailón. Má fúziky krátko strižené, bradu oholenú. Od ucha temer od pol líca úzka zajačia
         labka. V ruke zvŕta tenkú paličku so strieborným gombíkom, čo predstavuje hlavu, snáď
         buldoga. Na hlave mu sedí svetlý klobúk s trochu tmavšou stužkou. Výraz mu je veselý,
         bezstarostný, oči tmavé hľadia radostne na tento svet. Jeho druh je menší, územčistý, čosi
         hrubší v páse. Oblečený je veľmi dobre, ale nie vyberane ako druhý. Tvár okrúhla sa mu
         ligoce čerstvo oholená a fúzy sa šíria dľa svojej vôle. Paličku má čosi hrubšiu. Bárs jeho
         nohy nepotrebujú ešte podpory, predsa on ju už užíva ku ich pomoci: nie ako jeho druh iba
         na znak, že ju má, ale ju nepotrebuje.
   </p>
   <p>
    Vošli do povozu a zasadli na zadnom sedisku, menší napravo od vyššieho. Koč sa obrátil,
         vracia sa odkiaľ prišiel, privesiac sa ku radu druhých tam, kde sa mu dostalo miesta. Na
         tvárach všetkých, čo idú v povozoch, je veselosť, radosť, oživenie. Všetci vystupujú pred
         budovou, jedni idú rovno do brán otvorených dokorán, iní zastanú pri okienku, čo je pri
         dverách, kupujú si vstupenky. Náš priateľ i po tejto robote obrátil sa bez meškania.
         Pošvihal trochu nad koňmi, lebo sa mu zdá, že by sa mohli lepšie ponáhľať, pretiecť
         druhých, aby neostal na chvoste. Môže ešte uloviť do povozu dakoho z tých, čo sa opozdili.
         Tak vykoristí príležitosť a zarobí, čo sa dalo zarobiť.
   </p>
   <p>
    Budova, od nej vysoký plot, čo ide na obe strany, ohrádza veľké priestranstvo, na ktorom
         je ruch a živo sťa na jarmoku. Spoza plota i na samú cestu dolieha hučanie sťa z kláta
         včiel, keď sa prášia na slnci. Na ceste sú len povozy, čo prichodia a odchádzajú, čosi i
         jazdcov, ktorí ostali na ceste a tak sa zdá, nemajú vôle vojsť dnuka. Majú na koni dobrý
         výhľad. Ponad ohradu vidia tak dobre, akoby boli kúpili vstupné. Budova pod zástavou a s
         oživeným diváctvom má pred sebou závodisko, na ktorom sa idú odbavovať dostihy. Uhádnuť je
         ľahko, čo je to: nielen pre nápis Sociedad rural,
    <sup>
     [
     <a class="footnote" href="#ftn.id2584433" name="id2584433">
      40
     </a>
     ]
    </sup>
    ktorý zdobí prázdnu plochu steny, šíriac sa po nej temer celou dĺžkou, ale i
         pre tento neobyčajný ruch, ktorý je predsa priveľký na malé mesto. Kto si trochu všimol
         tunajších obyčají, vie, že všetky väčšie mestá a mestečká majú také priestranstvo, „hipodromo“,
    <sup>
     [
     <a class="footnote" href="#ftn.id2584454" name="id2584454">
      41
     </a>
     ]
    </sup>
    ako ho tu volajú. Odpoludnie v nedeľu je venované všade temer tomuto
         šľachetnému športu.
   </p>
   <p>
    Páni, čo náš priateľ doviezol semka, nezastavili sa pri okienku: oni majú právo vstúpiť
         do ohradeného priestoru i bez vstupenky. Možno sú členovia Hospodárskeho spolku, alebo si
         zaopatrili stále vstupenky na celé leto. Vošli jednou z brán do ohradeného priestoru, ktorý
         sa už hemžil obecenstvom. Budova, ktorej iba zadná stena sa vidí zvonku a zo strany, má
         sklá, je cele otvorená na strane, čo je obrátená na slobodné priestranstvo. Vyzerá temer
         ako cieňa pod krovom s hodným ústreším, štítená zo troch strán. Popri bočných sklenených
         stenách a prostriedkom je schodište, tým sa ľahko dostať nahor, až skoro pod samý krov. Ale
         ísť až dohora, bolo by zbytočné ustávanie. Sedadiel sa nájde všade i nižšie, jeden rad nad
         druhým, po celej dĺžke budovy: z ktoréhokoľvek miesta, zadného ako z prvého, je dobrý
         výhľad na priestranstvo, vlastne na lúčinu zelenú, zarastenú trávou. Prístup na ňu je
         zahradený šrankami a ta ďalej priečnymi žŕdkami. Tento plot ide naokolo, ale nikde netvorí
         uhol, ide do elipsy, sťaby ju boli vytiahli. Popri plote ide cesta dosť široká, hladká; ako
         sa ukazuje, veľmi dobre vychodená. Ide tiež naokolo, nemá konca: vracia sa odkiaľ vyšla. Od
         tribúny na stranu je vežička, pod zástavou na nej stojí výbor, ktorý riadi túto hru a
         udržuje poriadok.
   </p>
   <p>
    Bolo by sa oplatilo povšimnúť si obecenstva; jeho množstvo pod červeným krovom, ale i na
         trávniku pod ním. Z dám väčšina ostala na tribúne, takže zakvitla klobúkmi a svetlými
         elegantnými toaletami sťa makové pole.
   </p>
   <p>
    Naostatok prišli, čo majú vystupovať pri tomto výkone, kone. Nie všetky sú domácej
         srsti, vo väčšine sú už premiešané krvou anglickou. Obecenstva pribúda ešte vždy, priteká
         sťa rieka. Tribúna sa dobre zaplnila, lúčina, čo je pred ňou, až po ohrady a vežičku, hemží
         sa obecenstvom. Naľavo sa rozprestiera, veľký trávnik a tiež tribúna ešte dlhšia než táto:
         tam sa tiež hrnú diváci, čo si vzali menšie vstupenky. Ich cena je menšia, ale príjmom mali
         by vyvážiť miesto, kde prvá tribúna. Už obďaleč napravo je priestor pre povozy. Tých je
         tiež dakoľko rozostavených; majitelia majú z nich pohodlný pohľad po celú rozsiahlosť
         cesty, kde sa idú konať preteky.
   </p>
   <p>
    Nazbieralo sa dosť hodne i divákov a ešte ich vždy pribúda, čo vstupného neplatili.
         Vidia skoro tak, ako keby boli medzi divákmi, iba natoľko je rozdiel, že sú trochu obďaleč.
         Zaujali miesta na medziach, plotoch ba i na krovoch stavísk, čo sú okolo závodiska. Sponad
         parkana, čo je od hradskej, vidno tiež hlavy podajedny pod širokým slameným klobúkom.
         Hýbajú sem a tam zo strany na stranu sťa jablká na konci konárov, keď sa húpajú na vetríku.
         Hlavy jazdcov, čo prišli z mesta na koňoch, ba i z okolitých osád snáď i vzdialenejších
         podnikov a samôt, robotníci, ktorí si nemohli nájsť miesta doma, aby sa neprizreli, čo sa
         bude robiť na tejto zábave, na ktorú je každý gauč toľme upriamený.
   </p>
   <p>
    Behanie sa deje dľa pravidiel, ustálených od Sociedad rural, ktorá dozerá, aby sa všetko
         dialo v poriadku. Ledva sa postavia kone na miesto, skadiaľ majú vyraziť, všetko sa premení
         odrazu. Obecenstvo začne sledovať hneď od počiatku podrobnosti deja s náruživou
         napnutosťou, sťaby od nich záviselo šťastie a budúcnosť každého diváka. Kone, poháňané
         jazdcom, letia natiahnuté a ako predĺžené: vkladajú do tejto roboty všetku svoju silu a
         schopnosť. Letia napred bezžistne, pre svoju česť a meno, čo si vydobyli pre spokojnosť
         jazdca viac než pre jeho bič. Koňom je dosť vidieť kamaráta bežať, aby sa nakazil jeho
         príkladom a dal sa do behu. Nielen aby neostal na chvoste, ale aby ho prebehol.
   </p>
   <p>
    Je to chvíľa napnutosti, v nej je zaujímavé stopovať nie tak beh koni, tie už tak alebo
         tak prídu na miesto: jeden prvej, druhý pozdejšie. Je zaujímavé pozorovať divákov. Jedni
         pozerajú so záujmom, bezžistní priatelia športu; vykríknu, zadivia sa, rozhorčia sa a
         zakľajú, keď na to príde. Ide im o vec samu, ktorá by chceli, aby vypadla, ako svedčí.
         Ostatní diváci tiež sú v napnutosti, ale na druhý spôsob. Mohlo by sa povedať, im nebežia
         opreteky kone, ale záujmy, čo sa týču každého osobne a citlive. Vzrušujú sa nie preto, že
         ten alebo ten kôň prebehol o hlavu toho alebo iného, ale že záujem, čo je zavesený na hlavu
         koňa, prebehol o jednu hlavu záujem suseda, ktorý sa pomýlil a zavesil ho na hlavu toho, čo
         zaostáva o pol hlavy. Sociedad rural urobila, čo bolo v jej moci, aby napomohla šport,
         šľachtenie konskej krvi, ale obecenstvo nemá pred očima taký nezištný cieľ a nechce ho
         oceniť. Používa ho ako žriedlo pohodlného zárobku, treba vedieť vynájsť a oceniť výdatnosť
         a silu koňa, vytrvalosť jeho údov, aby si za tú vedomosť mohol vstrčiť odmenu do vrecka.
         Majiteľ má odmenu, keď ich kôň prebehol druhých, zasluhuje ju za starosť okolo svojich
         koní. Inú odmenu, možno väčšiu, majú i takí, čo nemajú ani koňa. Sama hra ich ani
         nezaujíma, ale ich zaujíma, či ich záujem ostane navrchu. Stadiaľ vychodí i to rozčúlenie,
         napnutosť, výskanie, výkriky, nadávky, kliatby, urážky, posmeľovanie: všetko to, čo robí
         diváctvo behom toho výkonu. Nuž dostihy, vlastne preteky: obraz života, ako sa vykonávajú
         neprestajne na všetkých poliach ľudskej činnosti. Bez nich by nebolo pokroku, ostalo by
         hlivenie a lenivosť.
   </p>
   <p>
    Videli sme im čiastku, môžeme si predstaviť, aký je priebeh a pokračovanie. Naše záujmy
         tu nejdú opreteky; lepšie, keď sa vzdialime. Na hradskej pred parkanom zas nám padnú do očí
         ohorení od slnca, vyšľahaní patagónskym vetrom gauči. Sledujú spoza parkana, sediac na
         koni, podrobnosti tohto deja. Ich zaujíma sama hra, menovite kôň, stopujú mu výkony s
         pohnutím. Ak sa náhodou dobre vodí koníku domáceho pôvodu, to im je dosť, to im je odmena a
         radosť. Oni ľúbia úprimne všetko svoje domáce, čo videli vzniknúť a vzrastať pred svojimi
         očima, hoc i to nevyzerá pekne i ak sa nemôže dať napreteky s cudzím. Cenia cudzie,
         neznižujú mu cenu, ani nepodceňujú ho, ale nadovšetko ľúbia svoje.
   </p>
   <p>
    Oni sledujú vec kvôli nej. Mali by mať miesto nie za parkanom, ale tam niekde pred
         tribúnou, aby sa mohli pohodlne venovať svojej záľube. Pri nich by mali byť tí, čo sem
         prišli kvôli športu a majú jeho ciele pred očima.
   </p>
   <p>
    Najväčšiu pochvalu zasluhujú kone. Bez bočných ohľadov sa rútia napred, napriahajú sily,
         aby obstáli, vydobyli víťazstvo. Ich celá práca a vystupovanie je čestné a šľachetné.
   </p>
   <p>
    A vonku kočiare ustavične hrmia, dovážajúc tých, čo sa opozdili, ale môžu ešte zastihnúť
         mnoho čísel, použiť príležitosť ku hre na toho alebo iného behúňa. I povozy idú ako na
         dostihoch, pretekajú sa, aby čím viac ráz molhli obrátiť a tým viac zárobku dosiahnuť.
         Preteky presadené do života a naozajstné.
   </p>
   <p>
    Keď sa vrátime, po ruchu na závodisku, mesto zdá sa nám tiché, skoro mŕtve. I nie bez
         príčiny, ostalo temer prázdne. Obyvateľstvo je na výletoch a na závodisku, mestu sa akoby
         bol život vyčapoval, sťa chorému, ktorý sa stočil z krvi a leží polozamretý. Ulice sú
         prázdne a zamĺkle. Domy zatvorené, nemé, so spustenými záclonami. Visí nad mestom nálada,
         ktorú ľahko pozná a vycíti pracujúci človek a vďačne ju považuje za nedeľný odpočinok, lebo
         cez týždeň ustal v práci a trmácaní životom, ktorým treba prebŕdať, kde je práve najťažší a
         najprotivnejší. Týmto ustatým nedeľná nálada kľudu, alebo ako ju zbežne označujú, nudy,
         lahodí. Svet a kľukaté cesty, ktorými treba ísť za výdobytkami a prospechom, zabudnú sa
         aspoň v túto chvíľu; nastáva akoby oddych v pretekoch všedného života, zloží sa ťarcha a
         zbierajú sa nové sily vziať ju zajtra na plecia a vláčiť znovu. Keď sa beží opreteky.
   </p>
   <p>
    Je tichosť naokolo, iba čo sa čuje snáď i to zďaleka, akoby z druhého sveta, hrmenie
         koča, zas škrekot dieťaťa, ktoré mama predsa musela nechať doma, lebo ho nemohla odniesť na
         dostihy alebo na návštevu. Sú vôbec po mestách tie popoludnia všade akosi jednaké, ale iba
         v lete, keď sa obyvateľstvo vymelie do okolia.
   </p>
   <p>
    No o šiestej večer sa už vracajú z dostihov. Koče zas závodia medzi sebou; ktorý urobí
         viac ráz cestu na závodisko: Hrmia po uliciach, vysýpajú tých, čo doviezli na námestí alebo
         rovno pred ich bytmi a domami. Vracajú sa zaraz na závodisko, po druhých, čo sa snáď ešte
         opozdili. Na vysokej žrdi je stiahnutá zástava, návštevníci sa vysypali na cestu,
         spomínajúc príhody a podrobnosti dostihov. Vidno tváre spokojné, oživené a usmiate, ak
         stávky vypadli dobre, ale zas i nakysnuté a čo sa usmievajú nasilu, koho uhryzlo, myslí, že
         sa mu stala krivda. Nechcú povážiť, že je hra taká, že po nej býva i tých, čo vyhrali a
         nechybuje ani takých, čo prehrali. Keby nebolo výhry a prehry, dostihy by boli meranie a
         posudzovanie sily a rýchlosti koní: ale ktovie, či by bol na takých dostihoch, vlastne
         pretekoch, ten stisk a záujem toľký ako dneska.
   </p>
   <p>
    Mesto akoby ožilo, život sa doň zas vrátil. Matky, čo si dovolili utiecť z domáceho
         žalára trochu na slobodu a užiť pekného počasia, vracajú sa so strachom, prezerajú
         naponáhle dom, či nie je obrátený čím hore, tým dolu, prezerajú deti, či sa im nestalo
         niečo v ich neprítomnosti. Všímajú si zvlášte kojencov, či im fľaša tá, čo pripravila druhá
         osoba, nezaškodila; či nenastydli. V neprítomnosti matky, ľahko že ich vyniesli na dvor,
         počasie bolo lákavé a deti sa pýtajú von. Možno budú mať i zapálenie pľúc! Ak sa
         neprihodilo nič nového, je veselosť veľká. Ale sa stáva, že býva i plač, keď sa matka vráti
         takto z výletu. Dieťa nájde premenené, nepokojné alebo práve v plači. Tu hneď starosti
         každodenné rozoženú sviatočnú náladu; chvíľka veselosti minula a miesto nej sa robia sľuby,
         že nikdy-nikdy už nenechajú svoje deti v cudzích rukách, nedajú sa vyvábiť na prechádzky a
         kratochvíle.
   </p>
   <p>
    Ale život vo všeobecnosti tečie svojím riadnym tokom vzdor týmto nehodám. Mládež, čo
         prišla z dostihov, ostane vonku; prechádza po chodníkoch námestia, poslúchajúc hudbu bandy.
         Tá vyhráva v túto hodinu v kiosku na námestí. Počasie je príjemné ako málokedy, mládež
         využíva, čo môže, čerstvý vzduch a peknú hudbu. Jej čiastka, viac elegantná, spustila sa do
         hlavnej ulice; mužskí stoja na nárožiach, kochajúc sa pohľadom na osoby, čo sa prechádzajú
         chodníkom. Zídu na um dostihy, ibaže na týchto nehrá sa iba o peňažné výhry, ale i o druhé
         záujmy, také napríklad, čo dávajú životu kúzlo a pravý zmysel. Táto obyčaj vystávať na
         nárožiach pochodí vlastne z hlavných miest, kde sa tiež známi takto snímajú a trávia čas,
         určený k prechádzke, rozhovorom a pozorovaním. Pravda, naše mesto nie je tak veľké, aby
         toto postávanie mohlo byť tak príťažlivé a zaujímavé ako vo veľmestách.
   </p>
   <p>
    Keď skončí muzika, dámy sa utiahnu z ulice a námestia; páni idú do svojich klubov užiť,
         ako obyčajne pred večerou, svoj aperital.
    <sup>
     [
     <a class="footnote" href="#ftn.id2584896" name="id2584896">
      42
     </a>
     ]
    </sup>
    Pretriasajú sa zas príhody dňa, menovite, ak sa čo neobyčajného stalo na
         dostihoch; hádžu sa kocky, komu prichodí znášať útrovy počastovania, čo vyvádza ten v
         bielej kitli hosťom okolo stola. Mieša občerstvenia a nápoje znalecky, rozostavuje poháre a
         poháriky dľa vkusu a vôle každému z hosťov. Tu sa vybavia neraz mimochodom obchodné a iné
         záležitosti. Vôbec, kto má záujem plávať s prúdom, byť medzi rozhodujúcimi, stopovať
         zblízka prúdy spoločenského života, dozvedieť sa najnovšie novinky, vôbec kto chce sa držať
         napovrchu, urobí dobre, keď nezmešká tieto dostihy a závody. Pred týmto dlhým stolom stojac
         lebo práve sediac na vysokom stolci, užívajúc občerstvenia po skončenej práci a na skoku do
         domu ku rodinným radostiam a pôžitkom, ľudia sú snáď mäkší a prístupnejší než za písacím
         stolom vo svojich pisárňach.
   </p>
   <p>
    Je síce niekomu proti srsti liať pred obedom zbytočnú tekutinu do úbohého žalúdka. Ten
         neraz pýta hádam i netrpezlive vystíha niečo súcejšieho, než čo sa tu meria; ale človek je
         spoločenské stvorenie, jeho povinnosť je podrobiť sa obyčajam raz prijatým a uznaným,
         klamať žalúdok, dajúc mu miesto niečoho záživného tekutiny.
   </p>
   <p>
    Po večeri, kto nerád ostane doma alebo nerád ide spať so sliepkami, môže ešte zájsť na
         most cestujúcich. V nedeľu, ale i v stred týždňa, ak je počasie ako dnes, rado vyjde naň
         obyvateľstvo Punta Arenas dýchať morský vzduch. V zime a vo dňoch vetra nikomu by nezišlo
         na um prísť sa zimiť, ak je vietor, a ten sa cíti dvojnásobne. No dnes ho nebolo celý deň;
         i on mal svoj nedeľný odpočinok, zimy necítiť: dýše sa veľmi príjemne na tomto mieste, kde
         vzduch razí parami mora. Ale s tými parami ani v lete, bárs je i trochu teplejšie, nieto
         tej veľkej presýtenosti ako v krajoch horúcich. Je na moste kde-tu lavica pri zábradlí. Kto
         chce, môže si odpočinúť, môže sa i utiahnuť. Ak má čo komu povedať alebo sa čím zveriť,
         môže i to urobiť veľmi pekne pod hviezdami južného neba. Tie sú tu práve tak mlčanlivé ako
         i hviezdy severnej oblohy.
   </p>
   <p>
    Veľmi chvália znalci tunajšie letné noci, ba i zimné. Tie majú tú veľkú výhodu, že sú
         dlhé. Tma trvá temer od tretej odpoludnia, skoro do pol deviatej ráno. V lete sú zas
         skrivodlive krátke; z noci temer neostane iba súmrak, ktorý sa roztiahne až do svitania. V
         lete nieto veľkej príležitosti kochať sa nocou a jej krásami. Na Nový rok, vlastne na
         Silvestra, nieto takrečeno kedy vypáliť ohňostroje, bez ktorých sa akosi nesladí vstúpiť do
         roku nového. Ohňostroj, ako vieme, ak má účinkovať ako svedčí, vyhľadáva noc, i to noc
         tmavú. No už akokoľvek v lete alebo podjeseň, ba i v zime, noci sú krásne; na každý pád
         krajšie než deň. Pre ten vietor, čo vo dne kazí radosť, ale na šťastie ide s kurami spať a
         po noci dá pokoj svetu. Po takom dni, kde vietor besnel, večer sa predstaví ešte krajšie.
         Nebo a more je plné taju a poézie; východ slnca je úchvatnou hrou farieb. Zdalo by sa
         preháňaním, keby sme ju takú znázornili štetcom.
   </p>
   <p>
    Iste pre tieto noci má Punta Arenas tiež svojich nočných obyvateľov, snáď viac, než
         ktoré druhé mesto. Tí, pravda, nejdú obdivovať východy a západy slnca, ale na každý pád
         berú noc za deň a deň ti pretvoria v noc; veď naostatok i spať načim. Ale sa nedá tajiť ani
         to, že sa nájde dosť milovníkov prírody, ktorí robia opačne. Vstávajú zavčasu, menovite v
         lete a hneď zrána vyjdú do prírody, obyčajne na breh mora; prvej než sa prebudí patagónec.
         Nuž vyčerpal sa i denný poriadok nedele, už by nebolo čo iného robiť, veď naostatok sme sa
         prešli i tichým večerným vzduchom nad morom, ktoré pod nami čľapotalo tichučko, sťaby nám
         šepkalo, že je ozaj pekná a milá táto prechádzka, ale že naostatok i program treba zatvoriť
         a ísť na odpočinok. Tento kraj je bohatý na statok; nemohol by stroviť mäso, ktoré
         každoročne po kampoch pribúda. Toho nadbytku zbavujú kraj frigorifiky: vyvážajú ho na
         miesta, kde ho je primálo. Krem tých, čo sú v robote vonku, nachodí sa v Punta Arenas,
         založený tiež na účastiny, kde sa obriadi hodný počet statku. Pri ňom je zariadená továreň
         na mäsové konzervy a druhé články, ktoré sa dajú vyrábať z odpadkov mäsa a kostí. Je to
         podnik dôležitý, príhodne zariadený a dobre vedený. Tu sa neodhadzuje ničoho, nestratia sa
         ani nepatrné odpadky, ktoré sa hádam prvej zdali veličinou, ktorá sa nebrala do ohľadu.
         Toto podujatie dáva pekný čistý osoh svojím účastinárom. Z jeho ľadových skladov i mesto sa
         zaopatruje tu i tu mäsom: ibaže sa na toto mäso všeobecne šomre: že nie je tak chutné ako
         mäso čerstvé. Iní sú mienky, že toto mäso je práve tak dobré a chutné ako mäso čerstvé:
         mohlo by sa mu snáď vytknúť, že nedáva tak dobrej polievky, tak chutnej a mocnej totiž, ako
         čerstvé. Mäso z týchto skladov prichodí v zime na jatku, keď sú cesty pokazené po dažďoch a
         statok sa nedá ľahko doháňať z kampa. Držať ho nablízku nieto kde, mesto nemá toľkých
         pašienkov, aby sa do nich spratal všetok statok na zimu, čo by mohol vystačiť na dennú
         spotrebu. Pozemky, čo sú okolo mesta, už sú dávno v súkromných rukách a čiastočne využívané
         s väčším úžitkom, než by mohol dať pašienok. Mohlo by sa ešte najľahšie odpomôcť tomu
         nedostatku pilným obrábaním poľa tu na okolí, aby dávalo viac krmu a lepšieho, než môžu dať
         cele obyčajné pašienky.
   </p>
   <p>
    Majiteľ podniku v zime nejde predávať statok v malých čiastkach. Drží ho v nižných
         kampoch na pokoji, lebo preháňanie vždy a zvlášte v zime mu škodí. Statok sám v sebe
         oslabený v preháňaní, priveľmi ustane a môže ochorieť, tým viac, že ovce sú kotné,
         potrebujú pokoj. Keby ho išli vylučovať, statok sa zbíja do hŕby a nakazí sa prašinou, ak
         sa nájde dakoľko kusov medzi ním nečistých, ako sa môže ľahko nájsť. Prašina, keď sa v zime
         začne šíriť, je choroba medzi ovcami veľmi povážlivá. Bola by škoda kvôli mäsu na jatky
         vnášať do podnikov toľké nebezpečia a škody, keď beztoho sa môže nájsť pohodlný
         prostriedok. A prostriedok istý je frigorifik.
   </p>
   <p>
    Mäso z frigorifiku je dobré, vzdor opačnému tvrdeniu. Statok prišiel naň v jeseni, keď
         bol najlepšie vytučený a mal mäso najchutnejšie. Je ono hneď na pohľad veľmi pekné, tak
         zmrznuté. Každý kus je zastrčený do vrecka z bieleho čistého tylu, vidno mu zďaleka, aká
         bola čistota pri celom zaobchodení s ním. Pred varením netreba mu dať iba pomaly rozmrznúť,
         a pečienka z neho je veľmi chutná, chutnejšia než z mäsa čerstvého.
   </p>
   <p>
    Továreň tá je neďaleko mesta, kde má i niečo pozemkov. Je pri továrni oddiel na
         vytápanie loja. Loj sa málokedy vytápa v týchto časoch, a z väčšej čiastky zanikli
         podujatia, čo ho prvej topili, vlastne nepracujú; dnes nikomu by sa nevyplatilo kupovať
         statok kvôli loju a pre loj pohodiť mäso.
   </p>
   <p>
    V starých časoch, keď mäso nemalo odbytu, čo má dnes, bolo ináč: zmrznuté sa nevyvážalo
         vtedy ešte vôbec. Majitelia podnikov si nevedeli rady so statkom, lebo sa riadne množil a
         neubýval, ako vyžaduje dobré hospodárstvo.
   </p>
   <p>
    Mäsiar kúpil niečo, ale toho mohlo byť málo, skoro nič v porovnaní s ohromným nadbytkom.
         Majiteľ podniku bol rád, že sa mohol sprostiť starých oviec a dostať za ne čo-to. Vtedy to
         bolo, keď sa mäso predávalo odpoly darmo. Statok, čo nebol na držanie, išiel do dielní na
         vytápanie loja. Loj mal vždy odbyt dosť dobrý. Mäsová kaša, čo ostala v kotli, dávala sa
         ošípaným, ktorých sa chovalo v tie časy viac ako teraz; keď sa vytučili ako-tak, tiež išli
         na jatky. Tieto časy pominuli chytro. Roku 1906 už sa predávala hovädzina 35 centavov,
         baranina 20 cent., vôl stál 65 pečí, krava 60, jahňa 6, ovca 8. Od tých čias cena mäsa
         stúpala ustavične a cena statku tiež. Vôl sa môže kúpiť v Patagónii za tie peniaze dneska,
         ako kde inde, lebo vývozom statku, vlastne mäsa, ceny začali byť vo váhe s cenami inde.
         Rýchlejšia a ľahšia premávka vo svete, je riaditeľ cenám: povýši ich, kde boli prinízke a
         poníži, kde sa podvihli privysoko, uvádzajúc poriadok a rovnováhu vo veľkom a veľmi
         zložitom hospodárstve sveta. Ale ani premávka sama v sebe nebola by mohla tak chytro
         vyrovnať ceny, keby nie ľudský vynález, ktorý umožnil, že v ľadovej komore môže sa odrazu
         odviesť na tisíce statku vo stôsoch, práve tak, ako vrecia pšenice alebo kávy.
   </p>
   <p>
    Za mäsom, ktoré bolo za nič, banuje chudoba, ale tiež nemá k tomu príčiny. Povýšením
         cien statku, podvihlo sa bohatstvo kraja a svet nestratil ničoho, lebo má väčšie zárobky, z
         ktorých zas môže si kúpiť i mäsa, bárs je nie drahšie.
   </p>
   <p>
    Tak dnes už nieto tých podujatí na dochovávanie ošípaných ako kedysi, ktoré pracujú
         ešte, nepracujú v takých rozmeroch ako vtedy. Ošípané sa nekŕmia mäsom, aspoň nie ovčím.
         Ovčiarstvo zaviedlo si iné poriadky, staré ovce bez zubov sa nedržia po podnikoch; bolo by
         ich vinovatosť držať, keď môžu byť miesto nich mladé, ktoré prezimujú istejšie, majú jahňa
         lepšie a vlny omnoho viac a lepšej akosti. Ovca sa dnes môže predať výhodne i na mäso, ak
         sa nečaká, kým ostarie a bude bez zubov.
   </p>
   <p>
    Vo fabrikách na loj bývalo predtým roboty skoro cez celú zimu. Loj sa nalieval do foriem
         sťa švajčiarsky syr, v takých brúsoch predával sa do priemyslových závodov, najviac na
         mydlo a čosi sa ho predávalo do niektorých krajov i na jedenie. Mnoho sa z neho spracovalo
         iste i v dielňach na umelé maslo. Lojáreň mala okrem loja kožu, na nej ostalo neraz i vlny,
         že sa mohla predať na stranu. Naostatok sa vykŕmilo i ošípaných, z tých tiež čosi ostalo
         osohu. Z odpadkov pri vytápaní loja sa tvoril výtečný hnoj, ktorý sa upotreboval v
         záhradách tých podnikov, ktoré obyčajne pestujú i zeleniny vo veľkom. Dneska, pravda, úbohé
         ošípané miesto polievky z varenej baraniny musia sa uspokojiť mäsom starých kobýl. To nie
         je tak chutné ako varená baranina a ani kobylieho mäsa nieto tak často a ostanú im len
         droby a pľúca z bijárne. Ostatne im teraz dávajú krmu rastlinného viac než predtým, čo sa
         im toľme nepáči, bárs burgyňa nie je najhoršia. Ináče premena v kŕmení ošípaných je na
         osoh. Prasacina z takého kusa, čo sa vytučil na mäse, nemá chuť ako mäso z kusov, čo mali
         rastlinnú potravu. Tieto podujatia chovajú ošípané domáce, ale ich miešajú s berkshire
         alebo yorkshirom.
    <sup>
     [
     <a class="footnote" href="#ftn.id2585256" name="id2585256">
      43
     </a>
     ]
    </sup>
   </p>
   <p>
    Pri týchto podujatiach vídať väčšie kusy obrobenej zeme, tie ukazujú, aké je ona
         bohatstvo. Sadí sa burgyňa, niečo i zemiakov, seje sa ovos alebo i polovina, a dáva sa
         ošípaným ako zelina a tráva; kosí sa najviac, kým je zelená a zrno nezazrelo. Majitelia
         týchto podujatí musia dovážať plevy a otruby z druhých strán pre svojich chovancov: články,
         za ktoré sa platia veľké peniaze. Chovanie ošípaných nenie tak výnosné dneska, ako bývalo
         kedysi, kým sa pestovalo ako mimochodom ku využitkovaniu odpadkov v lojárňach. A ak musia
         dovážať zvonku za drahé peniaze, čo ošípaným treba, taký obchod vypadne nevýhodne. Keby
         snáď urobili vážnejší pokus, mohli by mať doma, čo musia kupovať inde. Ovos sa darí veľmi
         dobre, dozrel by úplne, keby ho nekosili zavčasu. Dozrel by snáď i jačmeň, menovite, keby
         sa siali rané druhy. Ďatelinu tu nesejú, bárs ďatelina je omnoho výnosnejšia a záživnejšia
         než ovsená slama, zvlášte keď sa z nej reže sečka.
   </p>
   <p>
    Roľníctvo je vôbec nevyvinuté, zaoberá sa ním málokto, i to povrchne. Ani sa nemá kto
         ním zanášať, jesto primnoho iných zdrojov výživy a zárobkov, ktoré sa hádam zdajú byť
         ľahšie, výnosnejšie a menej namáhavé než práca roľníka. Tí, ktorí roľníčia, nemajú od
         nikoho poučenia, ako by si prácu obľahčili; urobili ju výnosnejšou a zvlášte, akoby mohli
         využívať výdatnejšie svoje zeme.
   </p>
   <p>
    Na sever od mesta je vystavená mestská bijáreň, dosť primerane a výstavne. Cez ňu musí
         prejsť mäso, čo sa seká po jatkách v meste. Je už od rokov pod dozorom dobrých veterinárov;
         tí dozerajú na statok, ktorý sa bije. Mesto má povereníkov i vo frigorifikoch, čo dozerajú
         na mäso. Táto služba ide po frigorifikoch hladko, v meste sa seká mäso dobré a zdravé.
         Aspoň dosiaľ sa od mäsa neukázal ani jeden prípad nemoci.
   </p>
   <p>
    V najbližšom okolí mesta, ale zas i ďalej od neho, nachodia sa i mliekárne. Mliekáreň je
         podujatie dosť jednoduché: kus poľa, kde sa môžu pásť kravy v zime-lete. V záujme je
         majiteľa, aby mal krmu na zimu, ak by ho prikvačila tuhá. Stohy krmu a šopy nie sú veľmi
         značné; sena a či slamy nenájde sa na stučnenie, ale obyčajne sa nájde toľko, aby bolo, ak
         by bieda pritisla. Zimy sú nie tak zlé, ako sa predpokladá na túto zemepisnú polohu, krava
         nájde i v zime čo odhryznúť. Vieme, že vie vyhriebsť spod snehu pašu; nuž majitelia sa
         spoliehajú i na kravu, že sa bude hľadieť zachrániť. Poniektorí majitelia mliekární vedia
         veľmi dobre, že čo nasypeš do mlyna, to melie. Nahliadli, že treba sa o kravy lepšie
         postarať a majú riadne stajne, držia kravy na nej aspoň cez zimu, i kŕmia ich riadne. Držia
         už kravy jemnejších druhov, dojky dobré a ich statok vyzerá čisto a dobre.
   </p>
   <p>
    Väčšina drží kravy domáce, medzi ktorými natrafiť neraz na dojky výtečné, a nechávajú
         ich na slobode, ako iný rožný statok sa drží hockde v kampe. Kravičky sa zaobídu, ako
         vedia, i na mraze i v slote. Držia sa tiež zásady, ktorú i starý Lichard
    <sup>
     [
     <a class="footnote" href="#ftn.id2585383" name="id2585383">
      44
     </a>
     ]
    </sup>
    prízvukoval, že je krava mlyn. Čo nasypeš, to i melie. Mliekári, čo nasýpajú
         primálo a neraz i nič, nemajú čo posielať svojmu odberateľovi, keď nastanú najhoršie časy:
         dažde, alebo práve snehy. Mlieko je článok, ktorý sa nedá napodobniť ani múkou, ani druhými
         látkami. Naliať mu vody, aby ho bolo hodne, bolo by ľahko. Prijíma ju v akomkoľvek pomere,
         ale sa pozná zaraz, že je krstené. Také mlieko nerobí smotany a je veľmi riedke. Ak mu
         namiešaš súčiastok, čo doň nepatria, tie padajú na dno, usadia sa tuho a neraz priškrejú o
         nádobu, že ich ťažko z nej oškriabať.
   </p>
   <p>
    Dosť na tom, krava nemôže plniť svoju povinnosť v zime, ako by si majiteľ mliekárne
         prial: má ona druhú starosť, než dodávať mlieko gazdovi. Trápi sa a obhadzuje, aby našla
         čo-to, čím zaokryť potreby svoje, ktoré sú ozaj naliehavé. Dlhé dažde, s nimi premiešané
         mrazy, šibú a sušia úbohú kravu, zberajú z nej loj i mäso, ak nemá teplého prístrešia a
         dobrého záživného krmu. Krava, len čo sa ukážu dva-tri dni núdze a hladu, prvé, čo urobí,
         je, že zastaví odrazu vyrábanie mlieka. Vie, že je v ňom záživy a nerada by ju rozmrhať
         nemilobohu. Tak sa stáva, že v zime dáva najmenej mlieka, práve keď by sa ho minulo
         najviac, veď je v zime mnoho chorých a dengľavých, čo by mali byť na mliečnej chôve, aby sa
         mohli postaviť na nohy. Tí si musia vypomáhať v také časy zhusteným mliekom, čo sa predáva
         v puškách po obchodoch.
   </p>
   <p>
    Ale toto mlieko nemá tej chuti, čo mlieko živé a príde pridraho. Krem dopravy musí
         platiť clo z úvozu, čo je konečne slušné. V krajine sa nachodia tiež podujatia na vyrábanie
         takého mlieka. Štát má trochu povinnosť štítiť domáci priemysel pred cudzozemskými
         výrobkami, lebo je v ňom domáci kapitál a zárobok ľudu. Obecenstvu zas, čo potrebuje
         mlieko, tá daň zavadzia, noviny hromžia na ňu, jej privlastňujú drahotu a nedostatok
         mlieka. Podujatia zas, ktoré držia svoje kravy na stajni, majú síce i v zlých časoch
         mlieka, ale majú i väčšie trovy: hľadia ich teda zaokryť práve v tých zlých časoch, keď je
         o mlieko najväčšia núdza. A tak sa zdá, zaokrývajú ich, že sa nemajú prečo žalovať. Majú
         práve v zime najlepšie zárobky, keď iní mliekári vypriahnu a k tomu povďačnosť rodín, že im
         dodávali mlieko v najhoršie časy. Ani jedno z týchto podujatí nestačí vyrábať maslo, syr a
         druhé takéto články a nebude ich vyrábať tak skoro. Má odbyt na čerstvé mlieko na zimu, i
         leto, keby ho bolo snáď ešte raz toľko.
   </p>
   <p>
    Núdza o mlieko a jeho vysoká cena je otázka veľmi páľčivá a taká, ktorú obyvateľstvo
         znáša najťažšie. V tomto ohľade mohlo by sa snáď uviesť, že sa mesto snáď prenáhlilo,
         postaviac sa privčas do radu veľkých miest sebe na škodu a nevýhodu svojho obyvateľstva.
         Háji to miesto trochu primerave a bezohľadne. V strednej čiastke mesta je zakázané držať
         stajne. Ani kone sa nesmú držať na stajni, o kravách a ošípaných ani nehovoriac. Stajňa v
         meste naostatok nebola by tak nebezpečná, keby bola dobre stavaná, aby sa mohla držať
         čisto: keby mohla stekať hnojovka a mohla sa umývať a čistiť. Vo Viedni boli stajne v samom Burgu
    <sup>
     [
     <a class="footnote" href="#ftn.id2585516" name="id2585516">
      45
     </a>
     ]
    </sup>
    a Viedeň nebola mesto nečisté. Punta Arenas mohla dovoliť ešte za dakoľko rokov
         držať kravy i v samom meste. Deti by mali mlieko živé, nemuseli by piť nebezpečné mlieko
         mŕtve. Po dedinách sú stajne v blízkosti samých domov a nákaz sa tam málo vída vzdor tomu,
         že kanalizácie nieto a mnoho ráz chybuje i vody ku vymývaniu takých miest; V Santiagu na Alamedu,
    <sup>
     [
     <a class="footnote" href="#ftn.id2585535" name="id2585535">
      46
     </a>
     ]
    </sup>
    kde je hlavná prechádzka, prichádzajú každé ráno kravy; obyvateľstvo prichodí
         na také miesta, pije teplé mlieko, čo ženičky nadoja pred očima obecenstva: a Santiago zato
         je ešte vždy mesto veľmi značné a nie práve nečisté. Keď nie kravy, bolo by sa mohlo
         dovoliť aspoň kozy držať. Koza je zviera veľmi čistotné, skromné, temer neoceniteľné pre
         rodinu, zvlášte chudobnú. Uspokojí sa čímkoľvek, privykne i na mäso, vydrží biedu, má veľmi
         zdravé, chutné mlieko. Krem toho koza neroznáša chorobné zárodky: nieto sa od nej čo
         obávať. Pes je v tej veci nebezpečnejší alebo mačka a predsa sa mu dovolí bývať v dome. Na
         uliciach sú ich celé kŕdle a deti sa s nimi hrajú celé dni. Chudobný človek nesmie držať
         užitočné zviera v svojom dvore, ak chce bývať bližšie k svojej pisárni alebo obchodu, kde
         mu je každodenné zamestnanie. Nepatrní, chudobní hostinskí vylievajú pomyje a odpadky z
         kuchyne a jedálne do kanálov, miesto, aby mohli chovať na nich brava, ktorého by v zime
         mohli zaklať a svojich hosťov aspoň kedy-tedy potešiť prasacinou, dochovanou pri dome. Je
         ľúto pozerať na chudobných starých ľudí, ktorí dochodia z obvodu mesta do panskej jeho
         čiastky zbierať pomyje po hostincoch a odnášať ich na veľké diaľky svojim ošípaným.
   </p>
   <p>
    Punta Arenas počala sa vzmáhať a vzrastať odrazu a neočakávane. Bolo sa o nej rozchýrilo
         veľmi chytro, že sa v jej okolí vynašli ložiská zlata. Začali sa hrnúť ľudia, ktorí majú
         chuti skúsiť šťastie zo všetkých strán. Bohatstvo priťahuje zďaleka a menovite zlato,
         ktorého farba a lesk je pravý predstaviteľ bohatstva. Medzi tými, čo na ten chýr prišli,
         boli i Juhoslaviani. Menovite s pánom Popperom prišla ich odrazu celá výprava z Buenos
         Aires. Vodca tej výpravy nepochodil zle. Čo s ním boli, či sa tiež obohatili, o tom nikto
         nič nehovorí a dneska nie je ľahko zisťovať veci, čo sa tak dávno stali. Isté je, že jedna
         čiastka z nich zaviazla tuná. Tí iste nemohli nakopať zlata toľko, aby im vystalo na
         spiatočnú cestu a odmenilo ich námahy, ako si predkladali. No tí si našli iste pozdejšie
         druhú úspešnú robotu a tiež neobanovali, že tu ostali. Našli zlato, ale nie na ceste, na
         ktorej ho hľadali.
   </p>
   <p>
    No zlata bolo dosť, môže sa smelo povedať, že by sa ho našlo i teraz. Najhoršie je, že
         bude takých miest málo, ako tu v úžine Magallanesa alebo na Ohňovej zemi v zátoke San
         Sebastian, kde sa ho odrazu našlo veľké ložisko. Je viac roztratené na mnohých miestach a
         po troche. Je mnoho hľadania a ešte viac kopania a istota malá, či sa robota vyplatí. Nie
         je ľahko hneď natrafiť na ozajstné miesto, kde sedí zmok, čo ho nosí. Niektorí, čo také
         miesto našli, v krátkom čase zbohatli. Podajedni ostali tuná a mali základ ku ďalším
         podujatiam. Tí svoje zlato dobre vynaložili a vedeli s ním šafáriť. Iní sa s ním zobrali a
         odišli domov. So zlatom sa vynášalo bohatstvo z tohoto kraja. Nebolo to slušné ani v
         poriadku: zlato by bolo malo ostať tu dopomáhať ku rozkvetu a zveľaďku kraja. Nakoľko sa dá
         vyrozumieť, zlato, čo sa našlo, bolo uložené v nánesoch, kam ho voda doniesla spolu so
         štrkom a pieskom. Je v takom nánese naspodku, dakedy vo veľkej hĺbke na dakoľko metrov
         zamiešané medzi štrkom a pieskom, takže ho načim hľadať a vycúdiť. To je robota dosť
         babrivá, asi taká, ako keby sme mali v stohu slamy hľadať stratenú ihlu. Na prvý pohľad by
         pochyboval, či ho nájdeš v toľkej hŕbe a vycúdiš, ale kto má v tom zbehlosť, jemu to nie je
         nič nemožného ani tak ťažkého. Nebolo by treba len spáliť ten stoh, popol povymývať, nech
         by ho voda odniesla: ihla by sa našla kdesi na dne.
   </p>
   <p>
    Skoro práve tak sa cúdi i to zlato. Štrk alebo už piesok hádže na žľab, kde voda tečie
         dosť tuho a odnesie, čo môže uniesť, kamenie a piesok jej je ľahko poodnášať dolu žlebom,
         ale zlato je už priťažké; ono padá na dno, ak je dno trochu rapavé, ostane na ňom, naukladá
         sa, odkiaľ ho už netreba iba zobrať. Ale nie je ľahko naňuchať, ktorý nánes môže byť
         zlatonosný a ktorý nie. Na to sa vyhľadáva oko a skúsenosť a vari najväčšmi šťastie. Kopať
         až na dno a neraz tak hlboko a nenájsť ničoho, len piesok a štrk je sklamanie veľké. A
         často potká zlatokopa. Nie každý nánes máva zlaté dno.
   </p>
   <p>
    Ak si mu ho nenašiel zlaté, príde sa postarať, aby bolo vody, čo zlato vymyje z piesku a
         štrku. Ak jej nieto, musíš ju naraziť odkiaľsi, alebo piesok zlatonosný prenášať ku vode.
         Tieto podrobnosti rozhodne zlatokop sám na mieste, dľa rozumu a dobrej skúsenosti. Vtedy si
         pováži a vyráta, či nebudú stáť viacej zlatých zrniek, než to nájdené zlato, čo sa kamenia
         dá nazbierať v tom kamení a piesku. Kto nevedel vyviesť ako svedčí tieto účty a oklamal sa
         v nich, narobil sa, nahľadal a našiel, ale iba toľko a možno i menej, než ho robota stála.
         Čo sa prerátali, zlata sa im neušlo, ale lámavica ich neminula a tá im i ostala. Pracovať v
         zlom podnebí, v dažďoch a mokrine je práve dobrá príležitosť zadovážiť si lámku. Na zlých
         miestach sa robí v lete táto robota, ale sa zas stáva, že nejeden jarok v lete nechce
         pracovať, nenosí ani vody: na tých miestach neostáva ako pracovať v zime, vlastne v odmäk,
         keď je mnoho v jarkoch vody. A práve odmäk je najhorší, lebo v odmäk sa najľahšie nadobudnú
         choroby.
   </p>
   <p>
    Ale i zlatokopi sú ľudia, čo sa vycibria a nadobudnú skúsenosti. Zlatu sa nedajú vodiť
         za nos, vynájdu zvraty a fortiele, ktoré im ho pomôžu vybrať z piesku a kamenia. Majú
         kamaráta, čo sa vkradne a kdekoľvek ak nájde zlata najmenšiu stopu, prisvojí si ho a
         odnesie. Zlatokopovi neostane už potom druhá starosť, ako nepustiť z očí kamaráta, čo
         zobral zlato, aby sa mu nepodel s ním niekde a nestratil ako gáfor. Ten pomocník je živé
         striebro, ktoré, keď vyleješ kamkoľvek, kde je zlata, na piesok napríklad, vnikne všade a
         poneváč je ťažké, ide na dno. Je na zlato veľmi upriamené, kde ho napopácka v tej ceste,
         pojme ho sebou a či skôr ho zhltne, v takom množstve, koľko ho nájde. Zlatokopovi už potom
         netreba, ako lakomca prejedného dostať do moci, prisiliť ho, aby vrátil, čo zobral. Znajú
         fortiele, ako vytiahnuť živému striebru zlato, čo je v ňom i živé striebro zas dostať do
         moci, aby bolo na druhý raz na ich službu. Fortiele, ktoré by bolo prinudné tu vysvetľovať,
         iba treba podotknúť, že i živé striebro sa vyvŕši, kto sa mu chce dávať priveľmi do
         známosti. Kto s ním nevie zaobchodiť dobre a nepozná mu chodníky, ono sa vkradne i doň, dá
         sa mu do zubov, že sa vykývajú a vypadajú sťa zuby starých hrablí.
   </p>
   <p>
    Za zlatom sa vláčili najviac ľudia chudobní; nejeden opustil dom, ženu a deti a dal sa
         zvábiť od jeho pekného lesku. Ostatne sa mu klania celý svet, slúži mu, hoc ani sa
         neukazuje v podobe teľaťa, ako si ho zlial kedysi Izrael na púšti. Klania sa mu všetko: tí,
         čo ho majú veľa, i tí, čo ho nemajú. Tí čo ho majú hodne, dozvedeli sa, že okolo Punta
         Areny kdesi ho je hodne a prišli tiež, alebo len poslali svojich ľudí, aby ho išli
         pohľadať. Boli to ľudia, čo celý život sa len zapodievajú hľadaním zlata, banskí inžinieri,
         ktorí i v druhých krajinách ho hľadali a kopali. Niektorý mal meno známe ako skúsený baník
         zlata a na ich slovo sa dalo mnoho a verilo sa im, že čo rečú, je pravda. Títo znalci našli
         ho i tu na mnohých miestach, lebo kto hľadá, nájde. Na tie zeme, kde bolo, zapísali sa, aby
         tam nik nesmel kopať, iba komu oni dovolia. Za ten zápis zaplatili štátu predpísaný
         poplatok podľa rozsiahlosti v hektároch. Lebo zlato by malo patriť naostatok štátu, zeme sú
         jeho, alebo národa so všetkým činom, čo je v nich a na nich. Ale prečo by nemohol dať štát
         do árendy svoje zeme za dobré peniažky? Prenajímateľ nech skúsi šťastie, či nájde v nich
         zlaté zrnká, ale predsa nech zaplatí, čo prislúcha.
   </p>
   <p>
    Tí, čo prenajali takýchto zemí so zlatým bohatstvom dakoľko kusov odrazu, neišli ich
         sami prekopávať. Dali znať svetu, že by bolo neslušne a snáď i neskromne, keby toľké zlato
         malo ostať v jedných rukách. Že je slušnejšie i užitočnejšie, keď sa oň podelia s druhými
         za nepatrný poplatok, ba skoro za pletku. Čo ti je zaplatiť dva loty zlata, keď môžeš zaň
         dostať o dakoľko mesiacov dva-tri funty, alebo čo len pol funta zlata? Dali svoje dobré
         právo na diele; diel zapísali na pekný papier, bol i väčší i onakvejší od tej bankovky, čo
         prišlo ju zaň dať. Razilo z nich naďaleko, že sa prilepí na ne mnoho zlata. A podiely na
         tých papieroch sa predávali a kupovali po krajoch ďalekých a ľuďom, čo nikdy neslýchali o
         Punta Arene.
   </p>
   <p>
    Je i tvrdohlavých, čo držia pančuchu tuho zaviazanú, práve tú, v ktorej držia svoje
         turáčky. Sú to tí, čo hovoria: „Kto by bol blázon, aby išiel kadekomu predať hneď funt
         alebo dva zlata za dva loty? Keby taký článok bol za tie peniaze na predaj, sami by ho oni
         kúpili a nešli po svete núkať. Nuž neveria, iba tomu, čo majú v tej pančuche; na sľuby
         nedajú mnoho a povedia ti doprosta: lepší vrabec v hrsti, ako zajac v chrastí: inými
         slovami, že majú radšej tie dva loty v pančuche, než všetko zlato, čo je rozosiate kdekade
         v zemi, keď nevedieť kde a ako ho z nej vypoďkať. Ešte ti povedia rovno do očí: „Bratku,
         keby to tak bolo, ako hovoríš, a mal zlata toľkú hŕbu, bol by si ty blázon volať nás do
         dielu!“ Prenajímatelia zlatých prielohov a záhonov vedia si dať rady i s tými, lebo čo oči
         nevidia, srdce neuverí: Zohnali najhorších neveriacich, ešte im platia diurná, hostia ich
         po ceste, ľudí, ktorí uveria, čo vidia na svoje oči. Po dobrej trakte ich doviedli k tomu
         zlatu, vykopali zeme toľko funtov, preosiali ju na mise, čo je ako vahan, či bude čo na ňom
         na dne alebo nie, keď sa vymyje. A čo oči vidia, srdce uverí. Našlo sa zlata v deviatich
         funtoch toľko miligramov: kto vie rátať, ľahko vyráta, koľko ho bude v toľkých kubických
         metroch. Kope sa na druhých miestach, skúša, všade sa ho čosi nájde; kde viac, kde menej.
         Potom už ľahko vyrátať, koľko ho bude na celom takom prielohu.
   </p>
   <p>
    Vyšlo na kilá, a veru i na centy. Videli, presvedčili sa na vlastné oči, rozviazali i tú
         pančuchu. A predsa sa len stalo, že šupáky, čo išli na tie papiere a lúčili sa ťažko s
         pančuchou, tie sa nikdy viac nevrátili a nestretli s ňou. Zo zlatých kíl a centov nevyšlo
         ani grama zlata. Vyplnilo sa na nich staré porekadlo o vrabci a zajaci. A škoda, bolo
         čierno na bielom, a svedkovia boli, i neveriaci Tomáši: ľudia, čo zasluhujú dôvery.
   </p>
   <p>
    Príčiny tých mnohých nepodarených pokusov, skúšok a nezdarov pri vymývaní zlata
         vyratovať a rozberať do podrobností po nečase neviedlo už ku navráteniu groší, čo sa dali
         vyvábiť z pančúch, ale predsa sa môže spomenúť, že sa nestalo bosoráctvo: zlato sa
         neprepadlo do zeme, čo sa ukázalo vo vahanoch, keď zem prehrabali. Robotníci, čo narábali s
         vahanmi, fajčili a vedeli, čo fajčili a kde padá popol zo zlatonosných cigariek.
   </p>
   <p>
    Ale ľad sa prelomil, nevera mala zubadlo a musela mlčať. Spoločnosti na podiely sa
         množili s krásnymi účastinami, rástli ako huby po daždi. Účastiny sa predávali na burzách
         alebo sa aspoň značili: to všetko prvej, než otvorili roboty okolo zlatej zeme. Treba
         uznať, že pri pokusoch nefajčilo sa všade. Zlato, čo sa našlo vo vahane, pochádzalo zo
         zeme. Tie spoločnosti i ďalej pokročili, začali kopať a vymývať. Ale ani pri nich nikdy
         nevyšlo, ako by bolo malo dľa výpočtu. Vždy ho len vychodilo menej. Pekné účastiny začali
         klesať, sťa keď sa uľahne našuchorená kopa sena, alebo keď sa rozpúšťa na slnci pekný zámok
         zo snehu. Mali pekný zovňajšok, ale kvôli nemu nik ich nešiel kupovať. Dneska už stratili
         cenu úplne. Slúžia kde-tu ako rozpomienka na tie časy, keď bolo v tomto meste účastinárov a
         milionárov skoro toľko, koľko obyvateľov.
   </p>
   <p>
    Boli to časy ozaj zlaté v Punta Arenas. Tí, čo ich zažívali a hrali snáď i zástoj v ich
         behu, keď na ne pomyslia, nie sú istí, či to nebol iba sen. Nežilo sa v šedej skutočnosti,
         ale vo svete vybájenom, umele vytvorenom, ktorého ovzduším miesto prachu a piesku ako
         dneska, keď duje vietor, poletoval zlatý prach a padal po ľuďoch a pomeroch. Peniaze
         poukrývané po útulných kútoch a truhlách vychodili na svetlo božie, prisúšali sa, išli do
         obehu, kolovali medzi ľuďmi sťa jarky, ba rieky a prúdy. Neboli pripútané na jedno miesto:
         prechodili z ruky do ruky: pomáhali vyrábať nových boháčov, starých osvedčených zas socať
         medzi veľké stádo nemajetných a chudobných. Kupčenie s podielmi išlo neprestajne. V Punta
         Arenas bola i burza: bolo ich, čo v nej bývali pečení-varení, kupovali a predávali. Za
         dlhým stolom, kde boli kalíšky a poháriky, odbavovali sa dôležité diela. Lietali tisíce z
         ruky do ruky a v tomto kolovaní bohatstva odkvaplo i tým, čo stáli na strane. Noví boháči
         boli žičlivejší než starí, dávali oročky a trakty. Šampanské tieklo a rozlievalo sa. Bolo
         mnoho zárobku a každá služba sa platila štedro. Robili sa výpravy po kampoch, hľadalo sa,
         kutalo a kopalo na všetky strany. Tvorili sa nové a nové spoločnosti. Všade sa nachodilo
         zlata a bohatstva. Sprostredkovatelia a priekupci zaberali účastiny na hŕby a niesli ich do
         veľmiest v Južnej Amerike na odpredaj. Nachodili kupovateľov, odpredali za výhodné ceny
         miestnym kupcom a priekupcom a vracali sa do bohatého mesta s pekným zárobčekom. Podnikali
         sa i ďaleké výpravy na lodiach a loďkách, po ostrovoch a ostrovčekoch a kanáloch, ktorých
         je celá sieť na západ od Ohňovej zeme a okolo nej. Majitelia takých lodiek a ich námorníci
         zarábali pekné peniaze, dostávali neraz podiel z podujatia, ak vypadlo dobrej, ako zvláštnu
         odmenu. Nežilo sa skutočným triezvym životom pod jarmom tvrdej skutočnosti, ale vo snách a
         predstavách, výparoch zlata a bohatstva, ktoré zo všetkých strán kynulo.
   </p>
   <p>
    Po horúčke nasetalo vytriezvenie. Účastiny mnohých veľkých spoločností ostali bez ceny,
         prestali sa značiť na burzách vo veľmestách. Miestna burza zavrela a spustla, vyhasol oheň,
         nebolo v nej ruchu a vandrovania veľkých peňazí z ruky do ruky. Vytriezvenie nadišlo, keď
         začali práce okolo zlata niektorých veľkých spoločností. Vysvitlo, že sa neukazoval
         výsledok, aký sa očakával. Po príčinách sa veľmi nepátralo. Sklamanie bolo priveľké, proti
         vedeniu sa šomralo. Presakovali chýry, čo podujatiam neosožili a podkosili dôveru
         obecenstva, bárs boli nedokázané a často vymyslené. Že vraj, keď sa robili skúšky so zemou,
         koľko je v nej zlatého obsahu, stali sa veľké nedopatrenia. Zlata že bolo v zemi, čo sa
         podrobila skúške, ale že nevedieť, skadiaľ ta prišlo. I o tých cigarkách sa povrávalo.
         Jemný hercegovský dohán, čo sa vtedy fajčil, padal do podozrenia, že je zlatonosný. Vcelku
         sa môže povedať, že mnoho Spoločností založilo sa na dobrom podklade. Nebolo všetko
         vybájené a zámky v povetrí. Bolo zlata, miestami ho bolo hodne. Spoločnosť sa utvorila
         čestne, účastiny sa vydali v úmysle začať s prácou bezodkladne a tuho, aby sa dostalo
         účastinárom pekného podielu a aby sa podvihla cena účastiny.
   </p>
   <p>
    Ale čo by sa ušlo z čistého osohu na jednu účastinu, keď ich je toľko, keby sa začalo
         pracovať vahanmi, motykou a lopatou, na zdĺhavý starosvetský spôsob? Rozvážili si lepšie
         veľkí účastinári a správcovia tých spoločností a uzniesli sa pracovať rozumne, ale na veľko
         a intenzívne s pomôckami vedy a novej skúsenosti: nie na starosvetský ťažkopádny spôsob.
         Nech kopú a prehadzujú zem stroje: tie môžu pracovať i výdatne i usporiť ľudských síl. Keď
         sa zeme prehádže sto ráz toľko, sto ráz toľko zlatého prachu sa vydobyje a rozdelí medzi
         účastiny.
   </p>
   <p>
    Doštverali stroje ohromné, ponášajú sa na tie, ktorými sa čistí dno v niektorých
         prístavoch, zanesených gliaňom, aby sa mohli lode priblížiť ku brehu. Tieto stroje bolo
         načim vliecť na ďaleké pusté miesta, kde ani cesty nebolo na desať, snáď i dvadsať párov
         volov. Keď boli na mieste, bolo ich treba čistiť, obriadiť a postaviť na miesto. Majitelia
         záprahov, karreteri, mali zárobku, nie najhoršieho: z bohatstva sa ušlo niečo i chudobe,
         nie všetko samým účastinárom. Stroje sa pohli konečne, začali zem prehŕňať a dvíhať, hádzať
         do žleba, vymývať. A navymývalo sa dosť i prášku. Spozorovalo sa ako zvláštnosti pri týchto
         strojoch, že čipít nebolo medzi práškom. No ani prášok nie je bez ceny: keď ho je váha.
         Stroje sa osvedčili, pracovali dobre, urobili dosť roboty i zarábali. Ale i dosť hodne
         trovili. Ich robota bola ohromená: dvíhali zem vo vedrách, vysýpali ju do žlebov a
         prehŕňali, krem toho niesli na pleciach všetkých, čo im boli na obsluhu; čo dozerali,
         poprávali, čistili, čo ich viedli, aby nezlyhali. Stroje niesli Správu účastinárskeho
         spolku, ktorá z podujatia žila i s rodinou: správcov, riaditeľov, dozorcov, strojvedúcich a
         stroj obsluhujúcich. Keď páni účastinári mu riekli: „Teraz môžeš trochu povoziť i nás, na
         to sme ťa kúpili,“ stroj zasekol a povedal: „Nemôžem, verte mi, nemôžem. Čo moc to moc.“
   </p>
   <p>
    A skutočne zastal naostatok, nemohol uniesť tú zložitú sústavu, čo naň zaľahla.
         Osobníctvo bolo načim počať prepúšťať, vymývanie zlata zaseklo. Zas len vysvitlo, že
         najistejší zárobok, čo zarobíš svojimi rukami: že sa pomaly ďalej ujde. Spoločnosť mala
         zeme na sebe a poneváč sa ich netýkala, neraz tieto isté zeme vzali do prenájmu robotníci,
         začali ich prehrebať a vymývať po starosvetsky, motykami, lopatami bez dozorcov, správcov a
         riaditeľov, bez strojov a strojvedúcich: zas bolo po troche i prachu, ba i čipita sa neraz
         ukázala. Na fľaše prachu sa vycúdilo z tých zemí a donášalo do mesta na odpredaj.
         Účastinárske spolky sa zrútili, účastinári prišli o svoj kapitál, účastiny pekné a úhľadné
         neboli už súce iba na pamiatku: hľadanie zlata umelým spôsobom novými pomôckami zlyhalo.
         Ale sa darilo dosť dobre i po zrútení toho priemyslu, keď sa ho chytil primitívnym
         spôsobom. Tu nikto nehaní nové pomôcky a výdobytky, ale sa ukázalo, že úradnícke
         ústrojenstvo, čo sa prilepilo na ne a hľadelo z nich žiť, ohlušilo ich dobré strany a
         výhody a nedalo sa im osvedčiť. Práca okolo zlata je plodná, keď je práca ozajstná, a nie
         výtvor sústav a obyčají prenesených z oblasti verejnej správy. Taký zložitý výtvor dusí
         prácu, cicia jej šťavy.
   </p>
   <p>
    Chudobný človek, keď má zárobček, čo mu dostačí k vyžitiu a zaokryje jeho potreby,
         uspokojí sa s ním vďačne, zvlášte nech mu zvýši ešte niečo ako odmena, že bola práca
         namáhavá. Výdavky spoločnosti, ktorá robí sama a na svoju päsť, nie sú tak veľké. Kúpi
         najpotrebnejších potravných článkov, ako múky, strovy, cukru, kávy, ostatok sa zaopatrí na
         mieste. Nájde sa kdekoľvek guanako. Jeho mäso nie je práve mäkké, ani veľmi šťavnaté, ale
         robotný človek má dobré zuby a zdravý žalúdok: jemu ujde, keď nieto nič lepšieho. I konské
         mäso zbaví v núdzi.
   </p>
   <p>
    Mnoho ľudí v kampe ho jedlo ako každodenný chlieb, kým neboli kampy plné oviec a lichvy
         a neťažkali si preto. Zapíja sa tá chova jednoduchá čajom alebo mate; čaju a mate ide málo
         na deň, netroví sa zaň toľko ako za dobré víno, koňak alebo šampaň. Čo sa vyrobí prášku,
         ten príde všetko skoro ako čistý zárobok. Narobili sa síce dosť, netraktovali sa grófsky,
         ale zarobili pekný groš. Jedno s druhým vyšla im slušná denná pláca a im je to dosť. Nie sú
         ani inžinieri, ani strojvedúci ba ani dozorcovia podujatia, aby museli mať veľké platy v
         zlatých funtoch šterlingov.
   </p>
   <p>
    Čo zarobili, zarobili sami pre seba. Mali ešte výhodu, že boli v práci sami sebe pánmi a
         nemali koho slúchať, ako seba.
   </p>
   <p>
    Táto robota teraz, predtým v móde a výnosná, leží temer úhorom. Vyšla z módy, vyžila sa
         akosi. Po tuhej horúčke nastala ochablosť a hlivenie. Účastinárske spoločnosti sa rozsypali
         ako umelé útvary bez zmyslu a podkladu, ich zlatonosné zeme prešli na jednotlivcov. Za tie,
         kde bolo ozaj zlata, platia tí jednotlivci eráru ročný poplatok v očakávaní lepších časov.
         Oni nevyužívajú svoje zeme, ale ich držia a nedajú ich využívať druhým bez dobrého
         poplatku. Chudobní robotníci, ktorí by vďačne kopali na svoju päsť, mali by im platiť
         poplatok, ktorý sa zdá robotnému človeku priveľký a nespravodlivý, lebo by pohltil veľkú
         čiastku jeho zárobku. Majiteľ si myslí: „Nevyužívam ho ja, ale ho nebudeš využívať ani ty.“
         A robotník si myslí vari: „Dočkaj času ako hus klasu. A ktovie komu sa zunuje prvej: tebe
         platiť, alebo mne čakať.“ Erár sa smeje a myslí si: „Vy sa naťahujete, ale mne ostane
         poplatok i zlato.“ Zlatá hrivna leží v zemi, nevyužitá. A zišla by sa, keby bola zliata do
         kusov alebo práve do mincí. Je toho zlata všade veľmi málo akosi.
   </p>
   <p>
    Práca zlatokopa, ak má pracovať ako robotník, nie je veľmi ľahká. Lepšie, keď sa dá na
         ňu človek mladý, zdravý, otužený a privyknutý robote. Len taký môže preniesť ťažkosti a
         námahy toho života. Starí, osvedčení zlatokopi sa tej roboty spustili a zriekli sa jej
         výhod a kúzla, lebo ako každá robota má stranu, ktorá vábi a okúzľuje, bude ju mať i
         kopanie zlata, menovite keď sa darí. Nedovoľuje im starosť a jej neduhy ísť zasa narábať
         čakanom a lopatou, obuť si nepremokavé čižmy o sárach do pol stehna a kožúšky, ibaže
         nepremokavé a bez vlny. Našli si medzitým pohodlnejšie zamestnanie, mnohému je i terajšie
         výnosné, možno výnosnejšie než zlato, ktoré je nestále a vrtkavé. Čo dochádzajú noví, tí sa
         nedávajú veľmi na tieto roboty: nájde sa pre nich práce pohodlnejšej a istejšej na druhej
         postati. Ale tu i tu sa utvorí i dnes spoločnosť medzi chlapy, čo náhodou nemajú druhej
         výnosnejšej roboty, idú kopať a vymývať na pozemky, kde musia zaplatiť prenajímateľovi
         poplatok. Bárs ich i poplatok niekedy zabolí, predsa i v tejto robote im vždy vyjde dobrá
         denná pláca. Im je to výhoda veľká, lebo pracovali okolo zlata v taký čas, keď nebolo inej
         roboty a keď by boli museli zaháľať. Z toho by sa dalo zatvárať, že zlato sa ešte
         nevyčerpalo, že ho ešte zostalo na podložku.
   </p>
   <p>
    A za toľké roky muselo sa ho hodne vykopať. Keď sa pracovalo strojmi, vyrábalo sa zlata
         kedy viac, kedy menej. Jeden z nich, čo bol na rieke zlatonosnej v Ohňovej zemi, vyrábal ho
         za týždeň 1130 gramov, ale boli týždne, keď ho bolo 3445 gramov. Podľa povrchných výpočtov
         za tri roky, roky šťastné a bohaté, vydobylo sa zlata okolo 600 kíl. Je ťažké a zaberá
         veľmi málo miesta: ale 6 metrických centov je predsa hodne zlata i na objem.
   </p>
   <p>
    Bolo by užitočné udať, skadiaľ pochodí zlato, čo sa nachodí v nánesoch, obyčajne riek
         alebo na brehu mora. Muselo sa ta dostať odkiaľsi, lebo pravdepodobne voda ho ta doniesla.
         Kto by mal na tú otázku určitú odpoveď, sotva by ju dal na verejnosť, ale najprv by zapísal
         zeme na svoje meno, v ktorých je taký drahocenný poklad a začal by ho kopať a vymývať. Mal
         by iste prácu výnosnú, tá by sa vyplatila lepšie než zlatokopom, čo dosiaľ našli ložiská. V
         ich nálezoch, iste, čo bolo zlata, bolo len ako na ukážku: akoby predvoj toho, čo je kdesi
         schované a z ktorého čo-to odšutrovala voda a vliekla so sebou, kým jej stačil dúšok.
   </p>
   <p>
    Vyzerá, že v tomto kraji sa kedysi stali veľké prevraty a pohromy. Čo nemalo pevnej
         súvislosti, sa porúčalo. Brehy sa rozpadli a popadali na hŕbu sťa naše zámky, boli
         porúcané, keď na ne udrel nepriateľ, takže neostalo z nich iba hŕba kamenia. Tie prevraty
         iste vyvolalo zemetrasenie, ktoré zrútilo staré útvary a povrchu zeme dalo inú tvárnosť.
         Znalci tvrdia, že celá pampa v časoch prvotných bola pod morom. Podzemné sily podvihli vraj
         dno mora o päťdesiat stôp, takže sa more muselo vyliať a tou cestou zašutrovalo nánesom na
         dakoľko stôp vysokým holé dno mora, nánesom, čo pochodí z rozrúcaných brál a vrchov. Že
         bolo more na pampe, na to poukazuje sklad mušlí, ktoré vidno na mnohých miestach a tvrdí
         sa, že ich je všade. My sme našli na Argentínskom plese ohromné bralo, ktoré je vystavené
         temer celé z mušlí.
   </p>
   <p>
    Nasledovalo by z toho, že my tu chodíme na ohromných zrúcaninách prastarých útvarov,
         ktoré sa obrátili v štrk a piesok a dávno pokryli zemou a zarástli trávou. Spod tých
         zrúcanín zlatokopi vyťahujú zlato ako naši vykonávači, prekopávajú zrúcaniny starých hradov
         a hľadajú pod nimi staré predmety, čo sa pod ne zapotrošili a ostali pod zemou celé
         stoletia, aby sme z nich mohli si utvoriť obraz toho, čo bolo vtedy, keď zámky boli
         nedotknuté a obydlené.
   </p>
   <p>
    Následkom veľkých prevratov a tak rozsiahleho spustošenia prvobytných vrchov, zlato, čo
         sa v nich nachodilo, dostalo sa do nánesov a je pod nimi zakopané. Na ktorých miestach? Na
         tú otázku nemá nikto určitej odpovedi. Iba zlatokopi si zadovážili isté skúsenosti a držia
         sa ich pri robotách. Čakajú napríklad veľké búrky na mori, keď je vlnobitie veľmi tuhé.
         More premieša piesok, čo je pri brehu, zrúca bralá a rozdrobí ich na kusy, podmýva brehy
         alebo i nábrežia, ak sú vŕškovité, keď do nich mocne bije a útočí. Po takých veľkých
         búrkach nájde sa na takých miestach vždy čosi zlata, viac alebo menej. Z toho by
         nasledovalo, že zlato by bolo v tých bralách, čo sa drobia a možno v samom mori skadiaľ ho
         voda vyhadzuje na breh, keď sa more prudko rozmieša. Skúsení znalci i baníci hľadali po
         Ohňovej zemi zlato, že mu nájdu snáď žilu, ale ani jeden nenašiel nikde stopy žily. Ostatne
         hľadať žilu zlata po tunajších vrchoch nie je robota vďačná a ľahká. Pravrchy v tomto
         kraji, čo idú pevninou až po jej južné výbežky a pokračujú po ostrovoch, ktorých je ako
         hrachu rozosiate tu, kde sa končí pevnina Ameriky, tie ani na pevnine, ani na ostrovoch nie
         sú práve prístupné, aby vábili k sebe pozorovateľov. Môžeme prejsť popri nich na miestach,
         kde sú prístupnejšie alebo preplávať popri ostrovoch alebo úskaliach a predsa nebudeme mať
         pochopu, z akého druhu kameňa sú tie vrchy vyvedené. Je príroda v tomto najjužnejšom kraji
         pečlivá a kryje svoje taje. Vrchy a bralá ani na pevnine, ani po ostrovoch netrčia holé.
         Hanblivé sa pokrývajú tu trávou, alebo najviac hustou horou a chrastinou. Hore bližšie ku
         vrcholcom, kde hora nestačí, pokryjú sa hrubou kôrou snehu alebo ľadu. Na takej pôde ani
         znalec útvarov zemských, ani baník nemôže robiť ľahko výskumy a hľadať také jemné
         podrobnosti, ako je hľadanie zlatej žily.
   </p>
   <p>
    V okolí mesta našlo sa zlato v koryte potoka, čo sa spúšťa z blízkych vrchov. Ako sa to
         zlato v potoku našlo, nemôže sa ľahko povedať.
   </p>
   <p>
    Je to potok nepatrný, v odmäky alebo v tuhé dažde je dosť veľký a prudký a dá mnoho
         roboty mestskej správe, aby mu mohla prekaziť výčiny, ktoré robí v také časy. No i tento
         potok bol v dobách prastarých ozrutný a mocný. Odkiaľ vychodí, vo vrchoch, otvoril si
         cestu, ohromnú rozsadlinu, ktorou sa vyčapoval do mora. V tie časy, odkiaľ prišiel,
         dovliekol to kamenie, štrk a piesok, v ktorom sa nachodí zlatý prášok. Zlato musí byť teda
         vo vrchoch kdesi, odkiaľ ho voda doniesla, keď potok bol ohromne prudká rieka, čo mala
         sily, hnala všetko pred sebou až sem dolu. Či je tam uložené kdesi snáď v starých nánesoch,
         či snáď tvorí súčiastku hôr idúc nimi v žilách, dnes sa nedá povedať. Ale môže sa stať, že
         sa mu raz vynájde hniezdo, skadiaľ ho voda vyniesla a uložila pod vrstvu štrku a piesku.
         Ľudí nalakomilo, čo pod ňou našli, kvôli nemu prehadzujú hrubé vrstvy, vymývajú a prenášajú
         ich na druhú stranu, len aby sa z nej vybral drahocenný kov. Vábi ich mocne, priťahuje
         silou neodolateľnou; ale nedá toho uspokojenia, ako keď smädný zahasí svoj smäd dlhým
         dúškom chladnej čerstvej vody: nemôže uspokojiť, lebo je ho málo, nikdy nie toľko, koľko by
         ho bolo treba, koľko by ho chcel mať človek v rukách.
   </p>
   <p>
    Keď sa mu nájde hlavné hniezdo, z ktorého sa toto semiačko rozosialo všade, ale po
         troche, bude zlatého kovu zas hojne, nový príboj a zas sa v ľuďoch chytí horúčka.
         Pravdepodobne tie časy zlaté my sotva dožijeme, snáď ich nedožijú ani tie ohromné kopadlá,
         ktoré ostali pohodené, kde zhrdzavejú na daždi a vo vetre, čakajú sťa dáke kostry ohromných
         predpotopných potvor, ktoré sem strojníctvo zanieslo, že nám budú na pomoci, a ktorým
         nezbýva, ako sťažovať sa, že bola ich robota jalová, lebo neboli na svojom mieste. Budúce
         pokolenia snáď si budú hlavu lámať, ak ich tam nájdu, kieho beťaha porábajú tieto podivné
         riadiky.
   </p>
   <p>
    Hneď pri Punta Arenas vynašlo sa vari väčšie bohatstvo než samo Jeho Veličenstvo zlato;
         kamenné uhlie, čierne diamanty. Nie je síce čierne, ale je predsa uhlie. Ložisko jeho sa
         rozkladá práve v tých vrchoch, z ktorých vyviera a medzi ktorými tečie potok, ktorého
         riečište malo i zlatonosný piesok. Sú to vrchy strmé, lesnaté. V nich je vlaha i stred
         leta. Sú to doliny dosť hlboké a na hĺbku snáď pritesné. Slnce nemá prístupu, aby ich mohlo
         prehriať a presušiť. Ale v lete ešte len, ešte: no v zime ho iste málo vídať v tomto kúte,
         najviac ak sa dotkne bokov i to len hore vyššie v poludných hodinách.
   </p>
   <p>
    V baniach sa pracuje už niekoľko rokov a ťaží uhlie pre dennú potrebu. Čím kopanie ide
         hlbšie, uhlie sa popráva v akosti a je tým čistejšie. Z mesta je vystavená železnica do
         týchto baní, iba úzkokoľajná síce, ale tá vyhovuje na tento čas potrebám. Dováža každý deň
         toľko uhlia do mesta, koľko sa ho môže spotrebovať. Bez neho neviem, ako by si obyvateľstvo
         dalo rady. V zime je viac mokro než zima, v pľušti treba kúriť, ináč by sa všetkého chytila
         plieseň. Voda presakuje zo všetkých strán do domov, od spodku zeme, ktorá je ako kaša, cez
         krovy, ba i cez steny. Vkráda sa cez obloky a dvere, ak je v nich špára. To sú dni, že sa
         cíti každý nepohodlne a rád sa ťahá k teplej peci, aby mu vyťahala vlahu zo šatstva. Dva by
         na to už nevystačili, sú z roka na rok drahšie; nie je ďaleko, že ich vôbec nebude, ani na
         predaj, ak sa bude s nimi zaobchodiť ako dosiaľ.
   </p>
   <p>
    Niet temer leta, aby nevyhorel hodný diel hory: ako a prečo sú tieto ohne každý rok, kto
         by vedel povedať. Vyhorí hora na koreni, ale neraz zhoria i drevá, prihotovené na odpredaj,
         čo sa v stôsoch sušia a čakajú, kým sa budú môcť odviezť. V taký čas chudobní ľudia
         utratili svoje peniaze, čo vstrčili do tohto obchodu. Strhne sa znezrady oheň v hore,
         nevedieť prečo a ako, lebo nieto horárov, ktorí by nad horami dozerali a mali vedieť, čo sa
         kde robí. Rozšíri sa ozaj ako oheň: živé stromy alebo drvá prihotovené na predaj ľahnú v
         krátkom čase popolom. Chudobný človek za niekoľko hodín stratil všetko, čo si zhonobil a
         môže ísť zas nádenníčiť. Ísť hasiť taký oheň, ak už dosiahol rozmerov, sa vlastne ani nedá.
         Niet na takú robotu sveta a neraz i voda chybí. Vyťať široký výhon okolo hory, čo sa
         chytila, je spôsob veľmi spoľahlivý: ale odkiaľ vziať sveta, vyviesť takú robotu v krátkom
         čase, a nemal by kto platiť náklady na takú ohromnú prácu. Nie je ľahko vyťať dakoľko sto
         jutár hory na takých neprístupných miestach a za krátky čas. A prichodilo by horu nielen
         vyrúbať, ale i drvá vyťahať, aby nemalo čo horieť, keď ku výseku príde oheň. V takýchto
         ťažkostiach sa obyčajne nepreloží krížom slamy. Čaká sa hltajúc ťažký štipľavý dym, ktorý
         sa chvíľami spustí do samého mesta v nekonečné letné dni, zastrúc i slnce, ak je nie skryté
         za oblakmi, zaľahne v uliciach a tisne sa do domov. To sú dni obyčajne tiché, kde nieto
         vetra, teda najkrajšie letné dni, na ktoré čaká každý, že okreje a zohreje sa na teplom
         slnci. Oheň práve tieto dni premení obyvateľstvu na ozajstné utrpenie. Je v tom vzduchu
         ťažké nielen dýchanie, ale ani hlava sa necíti dobre. Na ľudí príde rozčúlenosť, nepokojné
         vyčkávanie, kedy sa už strhne vietor, aby očistil trochu povetrie. Alebo snáď či obráti a
         nezačne hnať oheň na druhú stranu, kde je hora pretrhnutá, v ktorom páde oheň by sám od
         seba vyhasol. Nie je v týchto okolnostiach šťastie malé pre mesto, že má v blízkosti
         rozsiahle ložisko uhlia, z ktorého sa môže zaopatriť okurom a ohrevom, ak by bolo treba i
         bez hôr.
   </p>
   <p>
    Železnička, čo ide do baní, hoc veľmi krátka, dodáva mestu života a veselosti. Je
         dobrodejka. Dováža mu každý deň teplotu a svetlosť, práve to, čo nám slnce dodáva trochu
         nedbale a najhoršie v mesiace, keď by sa malo o nás najväčšmi starať. V zime ešte ani
         nebrieždi, keď zavíta prvý vlak z bane, zvoniac celým mestom. V Chiliach je zavedené na
         železniciach, že na rušni pri hlavnom komíne je zvon. Keď sa vlak blíži k dedine alebo
         mestu, keď vchodí a vychodí z nádražia, čo sú pri stroji, začnú zvoniť; sám strojvodca je
         neraz zvonárom a najčastejšie topič. Zvonenie potrvá, kým vlak nevyjde z obydlených miest.
         Dáva sa tým zvonom výstraha ľuďom a snáď i statku, že vlak je v blízkosti. Na cestách, kde
         prechodia koľajnice, nieto brán a ochranných trámov, čo sa spustia, keď má vlak tadiaľ
         prejsť. Nevidno na tratiach mnoho tých strážnikov, čo stoja pred domcom so znakom, či je
         čiara slobodná alebo nie. Sám vlak dáva výstrahu obecenstvu, nech sa má na pozore, kto
         prechodí, aby sa mu čo nestalo.
   </p>
   <p>
    Kto cestuje prvý raz tými krajmi a čuje to zvonenie, nevie, čo to znamená. Ja som sa
         nazdával, že to zvonia v dedine, že bude snáď nejaký miestny sviatok. Keď sa to isté
         opakovalo na každej stanici, prišiel som na to, že sa zvoní na vlaku a nebude znamenať
         cirkevný sviatok. To isté zvonenie prebúdza cestovateľa i v mestách, ak je hostinec pri
         nádraží. Trvá dosť dlho, kým cudzinec privykne držať ho vo spojení s výkony železnice a nie
         s cirkevnými obradmi. Naša železnička hneď za rána, často pred svitaním, sa ozve, prebúdza
         obyvateľstvo tým zvonom, sťaby ho tešila, že sa oň stará a nedá mu ostať bez článku, ktorý
         mu dáva teplotu a svetlo.
   </p>
   <p>
    Vôbec v celom kraji má byť mnoho kamenného uhlia. Ložiská sa rozprestierajú, tak sa zdá,
         horami, okrajmi Cordiellery po pevnine, ale i po ostrovoch, ktoré sú tu rozosiate tam, kde
         pevnina prestáva. Znalci, čo lepšie prezreli útvar a vrstvy zeme na týchto stranách,
         myslia, že kdesi tvorili jeden kus zeme i s pevninou. Že vrchy, či na ostrovoch, či na
         pevnine nemajú veľkej odchodnosti v útvare a zložení, dosvedčuje práve tento nález uhlia v
         ich výbežkoch už ako na pevnine, tak na podajedných ostrovoch. Okolie mesta má na mnohých
         miestach znaky uhlia. V okolí Ultima Esperanza nájdené sú stopy na mnohých miestach. Vidno
         mu stopy na plese Argentínskom, teda už na druhej strane vrchov. Dosť ľahko, že je to
         väčšie ložisko, čo prechodí hraničnými vrchmi z Chíl, snáď súvisí s rozsiahlym ložiskom
         okolo Ultima Esperanza. Snáď keď sa preskúma pôda ešte lepšie, nájdu sa stopy i medzi
         ložiskom tunajším a tými, čo sa našli okolo Ultima Esperanza. Mnohé miesta sú už zapísané
         na mená jednotlivcov, čo ležia na pevnine a ostrovoch, kde sa našli stopy uhlia a
         objavitelia ich zapísali na seba, aby mali zabezpečené právo na vykorisťovanie.
   </p>
   <p>
    Na niektorých takých miestach sú už otvorené jamy, z nich sa už dobýva uhlie pre domácu
         potrebu a vyváža sa na predaj. V kampe niektoré podniky nekúria už drevom, ale dobrým
         uhlím, ktoré majú na svojom pozemku. Boli i vystavené niektoré ukážky uhlia z okolia Ultima
         Esperanza: už uhlie veľmi dobré, ktoré sa ligoce tuho na lomných plochách a vyvinuje
         teplotu značného stupňa, dľa pokusov, čo sa s ním previedli.
   </p>
   <p>
    Nachodí sa v zemi ukryté ohromné bohatstvo, ktoré sa kedysi bude tiež využívať. Kedy sa
         to stane? Bola v projekte i železnica z mesta do Ultima Esperanza. Bárs je odobrená od
         vlády, nevie sa ešte, kedy bude vystavená. Krajina sa s ňou neponáhľa, lebo uhlie jej
         nechybí na tento čas. Má ho inde najmenej tak dobrého, ako to, čo sa našlo na týchto
         stranách. Uhlie z ložísk okolo Loty je dobrej akosti, užívajú ho priemyselné podniky,
         železnice v krajine i veľké lode zaoceánske, čo držia čiaru do Južnej Ameriky z Liverpoolu.
    <sup>
     [
     <a class="footnote" href="#ftn.id2586716" name="id2586716">
      47
     </a>
     ]
    </sup>
    Tieto ložiská sú nateraz neupotrebené a tak sa zdá, ostanú nadlho len k
         zaokrývaniu miestnej spotreby. Tá je v meste už dosť značná, ale v kampe a odľahlej Ultima
         Esperanza je nepatrná. Ich vplyv mohol by byť veľký na priemyslový vývin tohoto kraja a
         mohol by mu dať veľkého rozmachu: ale dnes ešte nieto znakov, že by sa mal vôľu pohnúť.
         Podmienky k nemu sú naporúdzi, ale kraj nie je taký obydlený, aby hustota obyvateľstva
         potískala ľudí ku podnikavosti, hľadaniu novej cesty na zabezpečenie blahobytu svojich
         obyvateľov.
   </p>
   <p>
    Nie je prenáhlenosť vždy na úžitok pri priemyslových podujatiach. Nezdary a sklamania
         zastrašia ľudí a vezmú im chuť ku podujatiam na dlhý čas: také naučenia majú sa dlho na
         pamäti a nezabúda sa na ne ľahko. A nezdar sa prihodí ľahko, už či nešťastnou náhodou alebo
         snáď prerátaním, ktoré má korene v chybnom preskúmaní a posúdení okolností, ktoré treba
         vziať do ohľadu, prv než sa začnú vkladať peniaze do podujatia. A sklamanie bolo i tuná.
   </p>
   <p>
    Spoločnosti na kopanie zlata, videli sme, že všetky pochodili zle, rozpadli sa a
         stratili kapitál, čo vynaložili na práce. Ale nielen pri zlate sa stalo nešťastie:
         nešťastie potkalo i jednu spoločnosť, ktorá mala za cieľ dobývanie medi a na predpráce
         vynaložila veľké peniaze.
   </p>
   <p>
    Boli neurčité chýry, že na niektorých miestach má byť medi: ale roku 1904 námorníci,
         náhodou Juhoslaviani, našli kameň, ktorý mal veľmi tuhý lesk a bol žltý. Kto ho našiel,
         nazdal sa, že našiel zlatú rudu. Pri skúmaní vysvitlo, že je to ruda veľmi bohatá na meď.
         To bolo v časy horúčky zlatovej, kde ľudia boli ulakomení na také podujatia. Od nálezcu
         zakúpili jeho tajomstvo za dakoľko tisíc pečí, prehliadli pôdu a našli na miestach hodne
         medenej rudy. Pozemok zapísali na seba a založili spoločnosť Cutter Cove
    <sup>
     [
     <a class="footnote" href="#ftn.id2586778" name="id2586778">
      48
     </a>
     ]
    </sup>
    na podiely, ktoré sa hneď odpredali. Začali kopať a prišli na žilu dosť
         rozsiahlu, z ktorej poslali viac ráz ukážky na preskúmanie vo väčších rozmeroch a pokusy s
         rudou vypadli všetko ku spokojnosti účastinárov. V takých okolnostiach Spoločnosť povýšila
         kapitál vypustením nových účastín, objednali sa stupy na mletie rudy, postavili sa pece,
         malá trať na dovážanie rudy a domy pre robotníkov a úradníctvo veľmi pekne stavané. Táto
         spoločnosť pracovala iba rok. Sotva započala riadne ťažiť, žila sa stratila a neostalo, ako
         prestať pracovať a oželieť všetky náklady, čo sa urobili na tak rozsiahle stavby a
         zariadenia. Na tieto trovy a predpláce vyšiel celý kapitál spoločnosti, takže účastinári
         utratili svoje peniaze.
   </p>
   <p>
    Keď sa bolo pozabudlo trochu na tento nezdar, do ktorého boli vtiahnuté i osoby, čo
         nebývali v meste, zas napadla obyvateľstvo horúčka a začalo sa lepšie hýbať.
   </p>
   <p>
    Bolo presvedčenie, že sú tu kdesi sklady takého oleja, odborní znalci, čo prezerali a
         skúmali útvar zemskej kôry, tiež boli náchylní predpokladať, že taký nález nebol by
         nemožný. Behom času predpoklady začali sa temer považovať za istotu. Bolo mnoho ľudí, čo
         cítili zápach oleja vo vzduchu, hľadali a nachodili mnoho miest, v ktorých razilo týmto
         zápachom.
   </p>
   <p>
    Veľké plochy pozemkov boli zapísané na mená jednotlivcov, ktorí ich vzali od eráru, do
         prenájmu na vykorisťovanie. Utvorili sa zas veľké Spoločnosti a začali vŕtať na mnohých
         miestach, ktoré boli najpodozrivejšie. Zápach petroleja nie je síce príjemný, vzdor tomu
         očakával sa netrpelive, či na daktorom mieste nevybúši veľkou silou a nerozšíri sa po celom
         okolí; a obyvateľstvo bolo by ho vdychovalo iste s rozkošou. Vŕtanie na mnohých miestach
         vniklo do väčších hĺbok, už-už sa zdalo, že na jednom mieste natrafili na žilu, ale žiaľ
         toto očakávanie sa nesplnilo. Toto sklamanie vzalo chuť spoločnosti vynakladať peniaze na
         drahé vŕtanie a spoločnosti sa radšej rozpustili, než aby pokračovali v diele, ktoré
         neukazovalo úspechu. Strovilo sa na pokusy hodne peňazí, ale zato nikto nedával vinu
         nikomu. Bola to práca veľmi čestne a správne vedená, úmysel bol šľachetný: nik nebol na
         vine, že sa nádeje nesplnili. A naostatok ani tie peniaze na to vŕtanie nevynaložili sa bez
         osohu. Tí, čo mali podozrenie, že sa kdesi skrýva olej, konečne sa uspokojili a nahliadli,
         že je daromná vec chodiť za zápachom: na ložisko petroleja nie je ľahko natrafiť. V týchto
         hľadaniach sme my všetci ešte nevidomí. Matka-zem vie dokonale skryť svoje poklady, taje.
         Iba kde-tu, ako náhodou, vyzradí z nich niečo. Olej je práve taký článok, že keď ho začneš
         usilovne hľadať a vŕtať po zemi, málokedy sa dá nájsť. Zdá sa, že je osožnejšie ísť hľadať
         vodu, aby si natrafil na olej. Tak sa stalo v Comodore Rivadaria,
    <sup>
     [
     <a class="footnote" href="#ftn.id2586875" name="id2586875">
      49
     </a>
     ]
    </sup>
    kde sú dnes toľké žriedla, že hľadali vodu a našli petrolej. Comodoro
         Rivadaria, predtým nepatrné hniezdo, je dnes najbohatšie mesto Argentínskej Patagónie.
   </p>
   <p>
    Hovoriac o kutaní po pokladoch, ukrytých v zemi, ani vlastne nám nezíde na um, že my sme
         ako dedičia, čo spoliehajú na dedičstvo po otcoch a chcejú si z neho budovať stánky
         blahobytu a bohatstva. Hľadáme zlato a drahé kovy, ktoré sa rozosiali v zemskej kôre, keď
         ona bola premiešaná a rozrúcaná ohromnými otrasmi a všeobecnou pohromou, kde vyšli navnivoč
         celé čiastky sveta, rozsiahle kusy pevniny, pochované boli odrazu ohromné priestranstvá
         lesov, akých už dneska nikde nevídať. My z týchto zrúcanín vyťahujeme dnes drahé kovy a
         kamene, uhlie a oleje a obohacujeme sa tým, čo bolo v pradávnych časoch záhubou tých, čo
         boli pred nami. Keby sa neboli stali prevraty a pohromy, ohromné lesy boli by sa popálili
         alebo pohnili behom vekov, a my nemali by sme dnes veľkých ložísk kamenného uhlia.
   </p>
   <p>
    My, bárs sme nepatrní a sebeckí, že sme celú zem zabrali pre seba a svoju potechu tiež
         ani nevediac, ako staráme sa o tých, čo prídu po nás, aby im niečo tiež po nás ostalo.
         Museli sme nechať veľké plochy pôdy, lebo nie je súca na obrábanie. Je na nich mokro, že
         siatina by poprela, ale predsa na nich rastie husté rastlinstvo bárs zakrpatelé. Každý rok
         ženie nová úroda a čo bola predošlého roku, tá ostane pod ňou zamretá. Pod tým rastlinstvom
         ostala kôra na miestach hrubá, inde tenšia z úrod a rokov predošlých, poukladaných jedna na
         druhej, a trochu nahnilých. Behom dlhých vekov, ak prídu tieto miesta pod zem, môže sa
         stať, že prejde na našich potomkov tento dar z našej doby, už nie tak bohatý a skvelý ako
         naše bane na uhlie, ale predsa užitočný, lebo ho budú môcť tiež upotrebovať na okur a na
         ohrev. Ostatne môže sa i to stať, že my i tieto začiatky ložísk využijeme. I teraz ich
         sekajú na štvorhranné kusy ako tehly a keď sa vysušia, horia ich.
   </p>
   <p>
    Na druhej strane kanála, čo nás delí od Ohňovej zeme, je malé mestečko Porvenir, ktoré
         leží skoro v rovnej čiare proti Punta Arenas. Je obydlené z veľkej čiastky Juhoslovanmi,
         oni tvoria skoro väčšinu obyvateľstva. Medzi nimi je čosi ostrovanov, ale dosť málo;
         ostatní pochodia najviac z pevniny dalmatskej; prisťahovali sa z väčšej čiastky už
         dávnejšie a v Porvenire sa osadili. Nepochodia z prímorských miest a dedín, ako skôr zo Záhoria,
    <sup>
     [
     <a class="footnote" href="#ftn.id2586973" name="id2586973">
      50
     </a>
     ]
    </sup>
    dedín, ktoré padnú už vzdialenejšie od mora na pevnej zemi, za horami, čo sú
         vrchy, ktoré sa spúšťajú celou Dalmáciou od severu na juh, deliac ju na pás Prímoria a
         druhú širšiu oblasť Záhoria. Ľud veľmi zachovalý, čestný, pracovitý a varovčivý. Uspokojí
         sa s málom, neľaká sa námahy, vydrží zlé časy, zimu a vodu. Vôbec sa vynájde i tam, kde
         druhým zdá sa, že sa nedá vydržať. Málo ich bude medzi nimi, zvlášte staršími, čo neprešli
         ťažkú školu kopania zlata a máloktorý, ak kopal, kopal nadarmo. Ak vyrobil dačo, nešiel to
         prehajdákať. Tak každý má skromný groš ku menším podujatiam. Z mladších zas, ktorí prišli,
         keď zlatová horúčka minula, máloktorý ak nepracoval po veľkých podnikoch Ohňovej zeme, čo
         ich má Sociedad Explotadora
    <sup>
     [
     <a class="footnote" href="#ftn.id2587015" name="id2587015">
      51
     </a>
     ]
    </sup>
    vzorne zariadené. Oni sú robotníci hľadaní a vážení pre silu, vytrvalosť a
         spoľahlivosť v práci. I starší, keď sa odhodili od zlata, dali sa na robotu okolo statku.
         Niektorí, ale nie mnohí, zaoberali sa i obchodom: i pritom sa im dobre darilo.
   </p>
   <p>
    Čílska vláda uznala za dobré urobiť pokus s osádzaním osadníkov. Dala vykrojiť kus
         kampa, čo je v okolí Porvenira, ktorého jedna čiastka bola do tých čias v prenájme
         spoločnosti Explotadory, podelila ho na neveľké parcely, 1 — 2 tisíc hektárov, že ich dá
         predbežne do prenájmu, na verejnej dražbe, kto dá najviacej. Pritom poskytla isté výhody
         obyvateľstvu Porvenira. Boli to kusy primalé ku založeniu podnikov, ako sú kde inde v
         kampe. Vláda mala pred očima urobiť vážny pokus prinútiť prenajímateľov ku práci v malom,
         aby tak ľahšie vznikla osada. Vedelo sa hneď od počiatku, že vláda bude mať nezdar.
         Pravdepodobne, že nenájde prenajímateľov na také malé kusy. Tým samým mal utrpieť porážku i
         mocný ruch, ktorý bol práve vtedy vznikol a dosiahol veľkých rozmerov a ktorý šiel za tým,
         aby Ohňová zem čilenská bola rozdelená na kusy, odňatá veľkým spoločnostiam a daná do
         prenájmu v kusoch menších, aby sa zeme využívali lepšie a osoh z nich rozdelil sa medzi
         mnoho statkárov, čím by vznikla na juhu republiky mocná trieda majetných neodvislých
         občanov, ktorí by mohli dať väčšieho zveľadku územiu než Spoločnosť, ktorej účastinári
         bývajú z väčšej čiastky mimo územia a zo svojich veľkých zárobkov máločím môžu prispieť ku
         pokroku územia. Vcelku námaha veľmi pekná a užitočná pospolitosti.
   </p>
   <p>
    Keď nastal deň dražby, dostavili sa na ňu zvlášte naši krajania z Porvenira a ich bližší
         priatelia, osadení tu v meste. Vtedy mala vlna a mäso ceny veľmi dobré. Každý hľadel dostať
         sa ku kusu zeme a dať sa na podujatie tak výnosné. Zeme, bárs v malých kusoch, prenajali sa
         za ceny vysoké, o akých do tých čias sa neslýchalo. Mnoho kusov sa prenajalo za väčší
         poplatok na rok, než bola pri predošlých odpredajoch kúpna cena zeme. Mnohý pochyboval, či
         prenajímatelia ich budú môcť platiť a neutratia svoje peniaze a svoju prácu.
   </p>
   <p>
    Keď bola dražba odbavená, noví majitelia začali sa spriahať jeden s druhým do spolku,
         aby im vo spoločnosti vyšiel ľahšie kus kampa na zimovanie a letovisko i aby mohli mať
         spoločné stavby a kúpele pre statok a nemusel každý osebe znášať tieto značné výdavky na
         zariadenie podnikov. Pozakladali si na malých kúskoch podniky na 500, 1000, 2000 oviec. Na
         taký troškársky spôsob tu sa ešte nepracovalo. Využívala sa zem vo veľkých kusoch s väčším
         počtom oviec, 10 — 20.000. Skúsení ľudia vedeli, keď sa pracuje na málo, tento obchod sa
         nevypláca pre veľké trovy, s ktorým je spojený.
   </p>
   <p>
    Keď minul rok-dva, bolo každému divné, že títo malí majitelia nielen že nevypriahli, ale
         skôr, že sa počali vzmáhať.
   </p>
   <p>
    Statok im bol pekný, ovce tučné, že dávali vlny sťa v najlepších podnikoch. Pri
         konečných účtoch vysvitlo, že malému majiteľovi jeho málo oviec dalo snáď toľko dôchodku,
         ako veľkým majiteľom ich značné čriedy. Mali na každú skoro ovcu po dvoje jahniat, tučných
         a veľkých, ktoré mäsiari vďačne kupovali hneď spod cecka a dobre platili. Vlna bola čistá,
         ťažká a odpredávala sa ako najlepšia vlna z územia.
   </p>
   <p>
    Druhé prekvapenie bolo, že z Porvenira začalo sa do mesta dovážať seno, pravda, z
         ovsenej slamy. Bolo dobrej akosti a kosilo sa ho mnoho, že ho ostalo na predaj i na domácu
         potrebu. Seno sa prvej dovážalo z Chĺl, dovoz bol vtedy loďami veľmi drahý, takže seno v
         cene veľmi poskočilo. V časy takej drahoty prišlo na tunajší trh seno z Porvenira a bolo na
         poľahodu, lebo doprava z Chíl bola veľmi nepohodlná nedostatkom obchodného ľodstva, ktorý
         sa cítil tu ako inde v čase svetovej vojny snáď väčšmi než inde, kde bolo tak ohromné
         pobrežie a domáceho loďstva nebolo nadostač, aby všetky kraje mohlo obslúžiť, dovážaním
         sena z Porvenira. Na obchodných lodiach ostalo viac slobodného miesta pre iné články, na
         ktoré tiež sa počal cítiť nedostatok. Hneď akosi vtedy so senom začali sem dovážať i
         zemiaky, ktoré prvej dochodili z Chiloe a platili sa draho pre dražobu dopravných
         prostriedkov.
   </p>
   <p>
    Pokus vlády v Porvenire vypadol veľmi poučne. Pracovití osadníci dokázali, že zem
         tunajšia má vysokú cenu a môže platiť i väčší prenájom, keď sa niečo pilnejšie obrába. Noví
         osadníci svoje zeme rozdelili; lepšie kusy dali pod pluh, horšie nechali na pašu; na zeme
         siali ovos a sadili zemiaky, repu, burgyňu a kapustu. Osadníci mali svoju výživu
         zabezpečenú na celý rok zo zeme, čo na nej mohli dochovať. Ovce, ktorých držali pomerne
         málo, začali opatrovať trochu pečlivejšie. V zime im pohadzovať sena, v tie časy, keď inde
         ovce a rožný statok musí hladovať. Preto ich ovce narástli väčšie, lebo v zime, keď im je
         krm najpotrebnejší, dostávali ho nadostač, takže nevychudli a neoslabli. Za to sa dočkali
         jari tučné a mocné, mohli dať pekné jahňatá, ktoré bolo ľahko odpredať na jatky za veľmi
         dobrý groš. Majú vlnu dobrú a značne ťažšiu než inde. Ovca tučnejšia dľa skúsenosti má vlnu
         hustú, dlhú a mastnú, navidomoči jemnejšiu než ovca, čo v zime znáša dlhý pôst. Nemá po
         kožuchu tých záplat vypĺznutých, ktoré sa ukazujú na ovciach ubiedených. Taká vlna má i
         cenu lepšiu, i je majiteľovi na ruku váhou i akosťou.
   </p>
   <p>
    Pochybovači nad zdarom tohoto podujatia, ktorým sa prenájom videl, že je pridrahý, ako i
         bol pridrahý, presvedčili sa, že sa noví osadníci neprenáhlili. Obrátili sa ku zemi o
         pomoc, začali ju obrábať a tá sa im odmenila za trochu tej roboty a námahy, že prenájomné
         ceny im nevypadli veľké a ťažké, skoro vyzeralo, že zodpovedajú dôchodku zeme.
   </p>
   <p>
    Treba vziať do ohľadu pri posudzovaní týchto pomerov, že títo ľudia boli doma roľníci,
         narodili sa a odrástli po poľných prácach v borbe so zemou nie tak štedrou ako tu, ale vždy
         dobrou, lebo žičí tým, čo sa okolo nej znoja a odpláca, nakoľko môže ich mozole. Privykli
         prizerať sa každej jari na div vzkriesenia božej prírody a každého leta na väčší div ešte
         ako zem sa oblieka vo sviatočné rúcho, ozdobila sa kvietím a nesie v náručí rôzne dary
         štedré a bohaté tým, čo na ne čakajú a ktorí by bez nich zhynuli. V Amerike sa zaoberali
         druhými prácami, ale zato neopovrhovali pluhom a motykou. Ale keď sa im dostalo kúsok
         vlastnej zeme, vďačne sa vrátili k nemu, ku vznešenému odznaku plodnej, užitočnej práce.
         Začali obrábať svoje zeme sami, svoj statok riadiť.
   </p>
   <p>
    Dokázali, že statočná práca oplodňuje zem, dáva jej novú tvárnosť; premeňuje pomery,
         lebo z púšte vykúzľuje bohatú úrodu a pripravuje veselú žatvu. Vysvitlo ich prácou, že
         podelenie zeme na malé kusy je veľmi dobrý obchod pre erár a podmienka ku bohatstvu kraja.
         Ktovie, či tento pokus nepohne vládu vykrojiť druhý kus zeme a dať ho v menších kusoch do
         prenájmu.
   </p>
   <p>
    Na Ohňovej zemi nekope sa už zem a neprehŕňa, aby sa vyberalo zlato v malých zrnkách z
         jej útrob. Zlato už netreba ísť hľadať po pustých miestach, kde ho ľahko nájsť kdekoľvek s
         istotou a bez obavy, že sa budeš trápiť a namáhať nadarmo. Obrábanie zeme je najistejšia a
         najkratšia cesta ku hľadaniu zlata. Potvrdí sa to najzrejmejšie v časoch, keď obchod
         zasekne, dielne prestanú pracovať, úver na peňažnom trhu sa skráti, zárobky prestanú alebo
         sa zmenšia: nastane hlivenie a zamretie vo všetkých odvetviach ľudskej činnosti, keď nadíde
         neistota, pochybnosť a úzkosť od vecí, čo prísť majú, lebo sústava spoločnosti sa skazila,
         stroj jej ruchu a pohybu zadrhuje a nechce sa hýbať. V tej všeobecnej tiesni a neistote
         jediný roľník si stojí pevne a so sebadôverou hľadí v ústrety budúcnosti. On si je
         povedomý, že všeobecná kríza nad ním nemá moci. Budúcnosť jeho rodiny je zabezpečená: zem
         ju zachráni od hladu: jeho plodiny sú také, že nájdu ľahko odbytu i vtedy, keď priemyslové
         výrobky plesnejú po skladoch pohodené, lebo bez potravných článkov nikto sa nezaobíde. V
         takých časoch vysvitne, pravda, že obrábanie zeme je najistejší spôsob nadobývania zlata. A
         stav roľnícky, dobre založený a vedený, je základ spoločenskej sústavy a hlavné bohatstvo a
         bezpečnosť krajiny.
   </p>
   <p>
    V slobodných hodinách neraz sa robia plány, stavajú sa i zámky vo vzduchu, predpovedá
         sa, že sa stane to a to vtedy a vtedy: tá a tá premena, ktorá bude mať tie alebo tie
         príčiny a následky. Neraz si tvoríme i predstavy, čo za nové pomery a poriadky uvedú vo
         svete. Blúdenie po nivách na krídlach obrazotvornosti je neraz prázdna kratochvíľa, mravné
         zabíjanie času pri lenivých, čo si nevedia dať rady v prítomnosti; ale je neraz i útecha,
         keď začne na nás priťažko doliehať tieseň a úzkosť. V týchto blúdeniach dosť nezriadených
         po lúčinách budúcnosti príde ti odrazu pred oči Punta Arenas, nová, iná od dnešnej, v rámci
         budúcnosti.
   </p>
   <p>
    Nie je nik Libuša, aby obsiahol rozumom veky a stoletia, roztrhla hustý závoj, ktorým je
         skrytá budúcnosť. Obrazotvornosť, akú máme, ak by chcela preskočiť hrádze a predbehnúť jeho
         tichý rovnomerný tok, musela by sa prvej napiť na žriedlach nielen poézie, ktorá predvádza
         beh a pomery v ruchu ozdobnom a sviatočnom, ale predovšetkým nazrieť hlboko do dielne, v
         ktorej pracujú veľkí duchovia vedy bez prestania, vystihujú tajomstvá prírody, zaberajú jej
         sily a energie ku prospechu a ku pohodliu ľudstva. Na také nazretie nezbýva obyčajnému
         človeku času, aby vycvičil svoje oči. No vzdor tomu, nakoľko môže čerpať priemerný človek
         zo svojej skúsenosti bez zvláštnych pomôcok, môže sa stať prorokom aspoň v tom, čo má
         nadísť v blízkej budúcnosti.
   </p>
   <p>
    V týchto časoch teda, ktoré nie sú veľmi ďaleko, od ktorých nás nedelia stoletia, Punta
         Arenas bude dosť veľké, veľmi dôležité bohaté mesto. Rozšíri sa za vŕšky, kde sú dnes ešte
         len pasienky, trochu močaristé, menovite v jari, keď sa snehy rozpúšťajú. Močiarov toho
         času nebude ani v meste samom, ale ani v jeho blízkom okolí. Veľká továreň na hlinený riad,
         ktorá bude pracovať kdesi za mestom, bude vyrábať medzi iným riadom drenážové rúry, ktorými
         bude môcť stekať voda pohodlne, čo dnes zavadzia po dvoroch, po uliciach ba i pod samými
         domami, ktorá v poli, kde nemá odtoku, hatí daromne rastlinstvo v jeho vzraste. Nebudú sa
         stavať domce krehké z lát a doštičiek, oblečené do zinkových plôch: stavby, klietky
         položené na drevených stĺpikoch, zasadených hore koncom v močaristej zemi sťa ten zámok, čo
         sa krúti na stračej labke. Kolíky ľahko nahnijú, podkľaknú sa pod domom a zradia ho, že
         ostane vo vzduchu a visia, nevedieť na čom. Sami obyvatelia nie sú si istí, či je to ozaj
         dom alebo len klietka, položená kamsi podivne, v ktorej obyvateľstvo sedí, čakajúc deň a
         hodinu, kedy mu bude vyletieť z nej a ísť hľadať nové lepšie kraje. Mnohé kolíky stratia
         pod sebou a okolo seba pôdu, lebo sa zem ľahko podomelie pod nimi. Stoja potom už pod
         domom, odokryté odpoly a rozkývané sťa tie zuby, čo sa vytisnú z ďasna a ledva čakajú, aby
         vypadli. Dom, čo je na nich, oprie sa o zem, ktorá je predsa istejšia od kolíkov. Domy sa
         budú stavať napospol z tehál na zemi suchej a budú odpočívať na pevných základoch. Byty
         budú nad pivnicami, lebo každý dom bude mať pod sebou pivnicu, aby bolo kde držať zásoby na
         zimu. Obyvateľstvu tiež sa zunuje žiť naverímboha zo dňa na deň, aby bolo z ruky na
         vidličku: nevediac iste, či zajtra bude čo položiť na tú vidličku a doniesť do úst, ak
         obchodník na nároží zatvorí napríklad svoj obchod a nedodá, čo treba do kuchyne.
   </p>
   <p>
    Každá rodina bude mať svoj dom pre seba. O grunty nebude núdze, chvalabohu, tých je
         nadostač na území Magallanesa; zem sa môže priberať zo všetkých štyroch strán sveta. Nie
         sme v New Yorku, azda aby sme sa museli štverať do samých nebies, už či po schodoch a či
         pomocou strojov a zvláštnych dvíhadiel, sťaby železnicou, ktorá ani nejde po zemi, ale
         kolmo do oblakov. Severným Amerikánom pristane šíriť sa a vyrastať dovysoka. Nám je
         pohodlnejšie, keď už chceš rásť, rozrastať sa do šírky. Je vec dobrá a užitočná, žiť v
         spoločnosti s druhmi, ale je prirodzenejšie nažívať si jeden pri druhom a nie jeden nad
         druhým, že môžeš nazrieť tým, čo sú pod tebou do hrncov a rajníc, čo to varia a smažia. I
         galiba môže sa strhnúť, menovite medzi gazdinami, že horná nazerá tej dolnej do domácnosti
         a zato musí prijímať a hltať vôňu, keď priškrie pečienka alebo ukypí mlieko tým dolu.
         Priateľstvo je vždy trvalejšie, čím ťažšie sa im schádzať. Lepšie sa im zísť, keď to sami
         vyhľadávajú než nevdojak, pri ktorejkoľvek príležitosti.
   </p>
   <p>
    Úrad staviteľský na mestskom dome vraj neodobrí nákres domu a nedovolí ho počať stavať,
         ak niet pri ňom dvora a čo-to záhradôčky. Presvedčil sa, že dom, keď nemá dvora a
         záhradôčky, je smutný a otupný; vyzerá sťa tulák, ktorého vysotili odpoly nahého na verejnú
         hradskú. Dom okyptený a neúplný nemôže si ani muž obľúbiť, radšej sa bude hľadieť vykrádať
         z neho a hľadať širší priestor po kluboch, po uliciach Punta Areny, kde sa prechádzajú
         večerom i dámy. Ešte by mohol na daktorej zabudnúť oči, vrátiť sa domov zamyslený a
         roztržitý a mať v hlave myšlienky, ktoré nepristanú do domu a rodinného kruhu: na druhý deň
         by hľadel ísť ešte včaššie hľadať tie širšie rozhľady. Ešte horšie by bolo, keď by sa
         vrátil z klubu a mal plnú hlavu, ako mu karty chodili a motali sa po nej miesto užitočných
         myšlienok všakové kombinácie pockera alebo makao.
   </p>
   <p>
    Nie je dobre, keď je myseľ muža rozptýlená po poliach tamvonku, kde nemá čo hľadať;
         lepšie, keď mu nedlie mimo domu, ale bude prirastená oň a tých, čo v ňom bývajú. Nech si
         každý bedlí okolo svojho domu, kde mu je ohnisko, na ktorom sa zohrieva, a jeho domácnosť,
         ktorá mu má plniť dušu a srdce. Keď vybaví denné práce, nech sa vráti do svojho domu, k
         žene a deťom a nech sa cíti pri nich ako doma. Po dlhom vysedávaní v pisárni, po námahách a
         nepríjemnostiach dňa, nech ide do záhrady polievať kapustu a repu, plieť burinu škodlivú,
         bárs i húsenice oberať, prekopávať a okopávať zemiaky a burgyňu alebo i cviklu ako veľký
         cesar Dioklecián. Veľký nie preto, že podmanil mnohé národy Rímu, ale že sa vedel zaobísť a
         dobre cítiť bez moci a slávy a po trampotách panovania vedel ešte obdivovať prírodu a jej
         dielňu, v ktorej ona vyvádza každý deň veci podivné a nové. Nech pritiahne k týmto
         užitočným a dôležitým robotám i svoje deti, jednou cestou nech im vštepuje užitočné
         naučenia do duše, dobré zásady a cnosti, ktoré on v svojom svedomí považuje za dobré a
         čestné. Treba povážiť, že dobrá škola, opatrená znamenitými silami a potrebnými pomôckami,
         vyučuje, rozmnožuje vedomosti, vštepuje i isté zásady tvojmu synovi do srdca: ale sú zásady
         viac všeobecného rázu a významu. Otcu a materi ostáva vždy úloha vychovávať svoje deti,
         upevniť dobré zásady a podoprieť prostriedkami dennej skúsenosti a vštepiť im zásady svojej
         rodiny, ktoré nesú tvoj odznak a prifarbenie. Na tebe — otcovi je nadovšetko ukázať cestu
         synovi príkladom, poučením, ako sa vedomosti a zásady presadzujú do života, aké majú v ňom
         zaujímať miesto a ako sa vynímať, keď sú na ňom. Ostali by mŕtvou literou, keby si sa
         nesnažil dať im miesta i v skutočnom živote.
   </p>
   <p>
    Ak sa trochu pečlivejšie posvätíš svojej domácnosti, menovite deťom, vykvitne ti mnohý
         úžitok. Budeš najprv spokojnejší, lebo vieš, kde sú tvoje deti, čo robia, čím trávia svoj
         čas. Nebudeš sa vracať nočnou hodinou znepokojený do domu, či nenájdeš daktoré so zlomenou
         nohou, čo zlomilo na moste, pri strkaní vagónčekov, do ktorých sa nakladá tovar z bárčisk,
         či neochorelo od záškrtu alebo zapálenia pľúc, kým si ty hral v klube pocker alebo
         preferans. Nebudeš sa vkrádať do bytu so strachom, či ťa nečaká domáca búrka, keď
         ustarostená žena vyčkávala do svitania, kedy už prídeš, lebo nemôže zaspať, kým sa všetko v
         dome neutíši. Čaká a sužuje sa, kde si, čo robíš, v akých dobrodružstvách tráviš večery a
         noci, kým sa ona doma zhrýza a vädí pri kŕdli detí rozpustilých a neposlušných.
   </p>
   <p>
    Môžeš byť istý, keď si bedlíš deti a domácnosť, že vyplníš veľmi dôležitý bod
         občianskych povinností. Vlasť ti bude povďačná, že si jej odchoval súcich občanov,
         povďačnejšia, než by bola za najkrajšie reči, čo rozsýpaš v kruhoch kamarátov, ktoré znejú
         ako prázdny zvon, ak si ich nezdolel uviesť do života, dať im výrazu aspoň v svojej
         vlastnej rodine. Podobal by si sa tým mlynom, čo hurtujú naprázdno, keď im zrno vyšlo a
         hanbia sa prestať mlieť, aby svet nepovedal, že im chybí mlyva. Tak radšej melú nasucho,
         omamujúc susedov čmudom zahoreniny. Podobal by si sa trochu snáď i tým zametačom, čo radi
         zametajú pred cudzím domom a v svojom majú smeti a nečistoty na fúry.
   </p>
   <p>
    Dom je hrad rodiny, v ňom je jej pevnosť a bezpečnosť. Nech je teda zariadený tak, aby
         muž odchodil z neho každé ráno s ľútosťou a vracal sa doň radostne večerom. Nech nájde v
         ňom, čo mu treba, aby sa nemusel vykrádať z neho, hľadajúc inde, čo mu doma chybí, zábavu a
         zabudnutie denných starostí. Republika spočíva na rodine. Rodina musí byť pevná a vydarená,
         ak má poskytnúť pevné základy vlasti.
   </p>
   <p>
    Domy sa budú stavať z dobrých tehál, čo pália v tunajších tehliarňach. Sú to tehly
         dobrej akosti: nie kavaly zeme, zlepenej dovedna kadejako, že ledva držia dovedna; tehly,
         čo zvonia sťaby bronzové, keď ich poklepeš. Podobajú sa tým tehlám, čo sa pálili v starom
         Ríme a zachovali sa dodnes, sťaby boli včera vyšli z pece. Prečo by dnes nemohla byť tehla
         ako pred dvoma tisícmi rokov: látky, z ktorých sa vyrába, ostali predsa tie isté. My sme
         tiež pokročili čosi, naše skúsenosti a známosti sú o dvetisíc rokov staršie, mali by sme
         teda i tento výrobok vystaviť aspoň tak poriadne ako tí prastarí tehliari v Ríme a ešte
         starší v Babylone a Izrael v Egypte. Aby sa užíval cement ku malte pri takých skromných
         stavách, je trochu pridrahé. Tehla s vápnom, maltou tvorí tiež múr pevný a trvalý. Vápno
         vypáliť je ľahšie, než drahocenný cement, na ktorý treba najprv masu umiesiť, a vypáliť ju
         dokonale a potom rozomlieť na jemnú múčku. Na Muráni trčia celé kamene z múra, držia sa
         múra iba kúskom malty a predsa ho nevyvážiš z miesta, kde ju majster prilepil na múr,
         pravda, dokonalou maltou. Veľké paláce, čo sa stavajú v strede mesta, stavané sú s
         prepychom z cementu. Majú mramorové stĺpy, veľkolepé schody, všetko z mramoru v rozličných
         farbách: odráža sa účinnejšie jeho bohatosť farieb, keď sú na dlažbe ako z mozaiky. Mramor
         dodávajú ohromné mramorové dielne, rozložené za mestom. Založila ich veľká účastinárska
         spoločnosť na využívanie rozsiahlych mramorových lomov na ostrove Cambridge. Stadiaľ sa
         dováža mramor vo veľkých kusoch a na mieste je tesaný a hladený na stavby a umelecké ciele.
         Vápenec, z ktorého sa páli výtečné vápno, pochádza tiež z toho bohatého ostrova.
   </p>
   <p>
    Mesto sa veľmi roztiahlo do dĺžky i do šírky a má rozlohu veľmi rozsiahlu, najviac
         preto, že každá rodina chce mať svoj dom osebe, ba pri ňom ešte záhradku. Čo boli predtým
         oddelené osady alebo výletné miesta, dneska už temer súvisia s mestom, tvoriac mu ako
         predmestia. Prejsť z jedného konca na druhý bolo by už trochu zdĺhavé a namáhavé. Ale tomu
         ľahko odpomáha tramvaj; ide dĺžkou celého mesta, ale má odbočku dohora až po ostatné domy.
         Kto nerád chodí pešky tak ďaleko, môže sa odviesť za nepatrný poplatok z jedného miesta na
         druhé. Keby mal v tom rozhodovať, ja by vo vozňoch elektrickej tramvaje, čo bude v Punta
         Arenas, nedal napraviť sedadlá na krove. Majú síce výhodu, že sú za pol ceny; chudobný svet
         môže v nich veľmi lacno cestovať. Nedal by ich ta položiť, lebo by bolo toho vzduchu primoc
         a bol by iste tuhší ešte pri rýchlom vezení. Tu by muselo prísť do povahy to slovo, tak
         často spomínané, „clima“. Ale i keby nebolo podnebia, čo sa stavia proti nim, mnohému sa
         nebudú páčiť sedadlá za pol ceny. Na tramvaji najlepšie nech platia všetci pol ceny, ale
         nech sa vozia jednako. Komu sa ťaží voziť s inými, nech ide autom.
   </p>
   <p>
    Tramvaj je hnaná elektrickou silou. Ústredná stanica elektrickej sily je pri uhoľných
         baniach, sila sa rozvádza podzemnými vodidly. Mesto prišlo o ozdobu tých stĺpov, čo stoja
         dnes po uliciach s vypnutými drôtami, že tvoria nad ulicami celú sieť; ale aby sa vyhlo
         oštare, ktorú teraz máme pre drôty elektrického osvetlenia a zas i telefonickej siete, že
         keď sú verejné pochody so zástavami, tí čo ich nosia, musia ich skláňať, keď prechodia
         popod sieť. Keď sú pritom alegorické vozy a sú trochu privysoké, tu treba tiež dávať pozor,
         aby sa čo nezadrhlo o drôty. Vyhlo by sa i nešťastiu, že sa môžu pretrhnúť drôty, keď
         napadne náhodou trochu viac snehu, než môžu drôty uniesť. Taký pretrhnutý drôt premení sa
         ľahko v oko, ktoré môže sa zakosídliť okolo hrdla, kto sa nepozorne vezie v aute, ako sa
         stiahne kosílka na hrdle kvíčaly alebo poľného zajaca.
   </p>
   <p>
    Z mohutnej centrály rozvádza sa sila po meste na osvetľovanie a vykurovanie mesta. V
         domoch už majú sporáky na elektrinu. Pečienka na ražni bola by už zriedkavosťou a robila by
         sa len pri zvláštnych príležitostiach, pri výletoch a slávnostiach. Kúrenie sa deje v
         peciach a kaminoch
    <sup>
     [
     <a class="footnote" href="#ftn.id2587821" name="id2587821">
      52
     </a>
     ]
    </sup>
    vkusne a neraz umelecky vyvedených. Materiál týchto pecí a črepov, z ktorých sú
         zložené ako i kusy kaminy a ohniská a kozuby, pochodí z továrne na hlinený tovar, ktorá by
         mala vždy mnoho roboty. Ohňovzdorné tehly, ktoré sú potrebné pri týchto zariadeniach na
         kúrenie a varenie, pália sa tiež na mieste z výtečného a súceho kameňa. Tehliarne a továreň
         na hlinený tovar sa uchýlili ku bani na kamenné uhlie. Majú i palivo naporúdzi, tam sú i
         ložiská najlepšej hliny a výtečná škridla na ohňovzdorné tehly.
   </p>
   <p>
    Úzkokoľajná železnica, ktorá dnes obveseľuje život mestu zvonením a pískaním, patrila by
         skoro do múzea. Ľudia by sa zastavili a smiali, keď by čuli rušeň fučať, syčať, vôbec robiť
         toľký hurt nič po nič. Ku baniam a továrňam ide podchvíľou tramvaj, vagóny sú pohodlné a
         krásne. Na poludnie a večer sa nastýba mnoho vozňov, jeden k druhému, aby vystačili veľkému
         ruchu na tejto čiare ku priemyslovým závodom. Tou tramvajou sa premelie skoro každý deň i
         hodne zaháľačov. Hory, čo sú okolo baní, priťahujú tento svet. Sú vysušené, močiare
         sčapované; niektoré húšťavy, čo kazili dojem, sú prekliesnené. Tu vám je pred očima
         veľkolepá a milá patagónska hora, čo pozostáva temer zo samých bučkov. Správa mesta dala
         vysadiť tieto drahocenné hory, aby sa mal kde uchýliť priateľ prírody, alebo človek
         oslabený chorobou a skľúčený vekom alebo ťažkou namáhavou robotou, už či telesnou alebo
         duševnou. Tá istá správa dala zozbierať všetky mastné papiere a noviny, prázdne bľachové
         pušky, v ktorých si výletníci v starých časoch nosievali merindu: v papieroch syr, chlieb,
         pečienky, salámy a šunky a v puškách nakladané ryby a ovocie. Keď sa tieto historické
         pamiatky zobrali a spálili, neostalo by už ničoho, čo by upomínalo cestovateľa na
         patriarchálne staré časy, keď nás podnik železničky dal vyvážať v nedeľu ráno vo vagónoch s
         lavicami, v ktorých sme sa poberali radostne do hory, kde sme pri vatrách jedli našu
         pečienku, upečenú na drúku, otvárali tie bľachovice s konzervami najviac ovocnými, alebo
         rýb, ale tiež naplnenými kašou z čiernej pečienky šťopaných husí; keď sme sa večerom
         vracali osviežení horou, hoc na druhý deň mali podajedni niečo i lámavice v krížoch ba i
         medzi plecami. Nuž následky vysedávania po zemi, ktorá, darmo je, bývala vždy mokrá a bola
         veľká a prvá dodávateľka lámavice.
   </p>
   <p>
    Teraz sú tu cestičky a chodníky prerobené, čo vedú na všetky strany. Môžeš sa prechádzať
         v tienistej hore a vdychovať jej vôňu. I patagónska hora má svoju zvláštnu vôňu a nie
         nepríjemnú, má svoju hru farieb, svetla a tône, odtieňov a odbleskov, hlboký dych smútku i
         úsmev milý. Môžeš cez ňu ísť ku krásnym žriedlam, z ktorých Punta Arenas pije svoju vodu
         čerstvú, naozaj čistú. Voda je vyťahovaná pumpami rovno zo zeme, panenskej, odvádzaná
         cievami do mesta, bez filtrov a druhých umelých pomôcok. Obyvateľstva je mnoho; jeho počet
         veľmi vzrástol a jednostaj vzrastá najviac prirodzeným prírastkom a niečo i príchodom ľudí
         z iných strán. Prítok ľudu vždy ešte trvá, najviac následkom blahobytu v meste a veľkého
         priemyslového ruchu.
   </p>
   <p>
    Vzdor takému vzrastu obyvateľstva vody je všade nadostač, netreba s ňou gazdovať a
         správa pitnej vody nepretrhne ani na chvíľu jej prítok po vodovodoch. Prestalo mesto
         vyberať poplatok za vodu, ktorá sa merala kedysi na metre a platilo sa dľa toho, koľko jej
         kto spotreboval. Poplatok ten mestská správa zrušila, lebo sa jej zdalo, že je nič iného,
         ako pokuta za čistotu už či osoby a či domu. Dnes môže obyvateľ mesta spotrebovať vody,
         koľko sa mu páči, mesto mu za to nič nepovie. Veľkolepé žriedla vynahrádzajú ľahko všetku
         spotrebu a obyvateľ nemusí gazdovať na vode.
   </p>
   <p>
    Od počiatku novembra do konca februára je v týchto horách ruch veľmi živý. Prichodí do
         mesta cudzincov z roka na rok viac, stráviť letné mesiace v najjužnejšom meste Americkej
         pevniny, v krásnej a ozdobenej Punta Arene. Najviac ľudí z veľkomiest Južnej Ameriky: z
         Buenos Aires, Santiaga, ba i samého Montevidea,
    <sup>
     [
     <a class="footnote" href="#ftn.id2587968" name="id2587968">
      53
     </a>
     ]
    </sup>
    bárs má svetochýrnu sezónu práve v lete na svojich krásnych pobrežiach. Títo
         bohatí rozmaznaní hostia, čo sa vyznajú v Paríži ako i Nizze a majú svoje nároky, bárs
         platia dobre za pohostenie, sú rozdelení po nádherných hostincoch, rozložených napospol na
         nábreží, menovite v romantickej čiastke, ktorá vedie do Leňa Dura. Tieto vŕšky hneď pri
         mori otvárajú pohľad na more, až do ostrova Ohňovej zeme, ktoré je rozbúrené často, že sa
         melie na dohľad oka penou, sťaby bolo pod snehom, ale často sa i uľahne, zaleje sa čistou
         modrinou a hrá sa, čľapotajúc o brehy čistým pieskom. Viac k juhu otvárajú pohľad na divú
         reťaz Cordillery, ktorá beží naším polostrovom, na ktorom je Punta Arenas a neraz i v lete
         sa pokryje bielym plášťom. Pohľad z mora je veľkolepý na túto čiastku mesta. Vŕšky sú
         vysadené cyprusom, krásnym to borom patagónskej krajiny. Medzi jeho sýtou, skoro tmavou
         zeleňou, sú rozosiate svetlejšie odtiene vrbiny, rakyty a pri nich svieža zeleň jelše a
         brezových hájikov. V záhyboch tých tienistých vŕškov sú ukryté hostince, v ktorých sa celé
         leto hemžia cudzinci. Cesta do Punta Arenas, ktorá vedie z tejto strany samým nábrežím,
         poskytuje zvláštny pohľad so svojím bujným stromoradím až do samého mesta. Sú i tu mohutné
         borovice a bujné vŕby, obstrihané a husté.
   </p>
   <p>
    Druhé miesto, kde sú krásne domy a medzi nimi i dakoľko hostincov, je nad veľkou, dosť
         širokou a hlbokou úžľabinou, čo je na južnej strane mesta. Tou hlbokou trhlinou, kde by
         mohlo sa zmestiť dvadsať Váhov, tečie potôčik, ktorý je v lete veľmi nepatrný jarok. Úboče
         z jednej a druhej strany sú vysadené horou. Zhora vyzerá, sťaby bol prestretý koberec,
         zložený z rôznych odtienkov zelene, rozsiatej v ostrovčekoch a radoch. Medzi horou sa
         nachodia plochy zelenej bujnej pažite a v nich sťa pestré klystky, okrúhle hriadky kvietia.
         Kto hľadí na ten milý obraz, neuveril by, že táto úžľabina bola kedysi pustá. Z úbočí na
         miestach vymokala zelenkastá voda, sťa keď sa cedia z odreniny nezdravé, nečisté šťavy.
         Kde-tu kde bol suchší fliačik, pásli sa kravy, ale ešte najviac kozy. Nedali odužieť kroviu
         kalafatov, ktoré sem osud zavial, že tu živorili smutne, poobhrýzané od kôz.
   </p>
   <p>
    Tres Puentes, Rio Seco,
    <sup>
     [
     <a class="footnote" href="#ftn.id2588048" name="id2588048">
      54
     </a>
     ]
    </sup>
    Chabunco poskytujú obraz iný než v staré časy. Holé miesta sa vysadili znovu
         horou a stromovím. Na lepších miestach, kde je zem súca, obrába sa na všetky strany. Tu sú
         už stavy majetných roľníkov s veľkými záhradami. Majú tu všetko pohodlie ako i obyvatelia
         mesta. Mesto sa temer roztiahlo po Chabunko, takže skoro nikde nebadať pretrhnutia. Majú
         vodovody, kanalizáciu i elektrické osvetlenie. Okolo Chabunka sú tiež pekné hostince pre
         cudzích hostí a mešťanov. Tí sem robievali i za starodávna svoje výlety v nedeľu a sviatok
         a privykli tu hľadať občerstvenia. Teraz radi posielajú svoju rodinu stráviť tu letné
         týždne.
   </p>
   <p>
    Ulice v Punta Arene vyzerajú inakšie než za bývalých časov. Nasýpanie štrkom, dobrá
         kanalizácia, ktorá vrstvy zeme spremiešala, vodu, čo sa stanôvala pod vrchnou jej kôrou,
         odviedla do mora, veľká premávka, čo sa predsa melie ulicami už či po chodníkoch pre peších
         a či po ceste pre povozy, to všetko spolu dodalo pôde pevnosti a väčšej hutnosti, ulice sú
         tvrdé a spoľahlivé: ich zem sa aspoň už neulieha pod ťažším povozom, ulice stvrdli. V
         najväčšie dažde podjeseň alebo pred jarou nevídať tých ohromných mlák ba skoro lagún
         stojatej vody po nich. Zmizli diery a jamy, do ktorých sa nevyplácalo stúpiť ani náhodou,
         lebo sa ti blata nalialo za sáru. Cesty sú vyliate ulicami a hladké ako stôl; neozýva sa po
         nich ohlušujúci hrmot kočov a povozov, ako vtedy, keď sa drgľovalo po zvariačikoch. Nevídať
         sa pohybovať tých podivných stavieb, čo sa volali kedysi karreta, ktoré mávali po dva páry
         i po viac párov volov, zapriahnutých, ak boli naložené niečím, čo zavážilo, ktoré sa
         vliekli pomaly akoby slávnostným pochodom, nestarajúc, čo si počnú druhé povozy, čo by sa
         chceli pohybovať rýchlejšie. Čo by mali tu hľadať karrety a ťažkopádne voly? Tú službu môžu
         vykonávať rýchle a pohodlné nákladné autá, ktoré tiež vídať prechodiť ulicami. Kĺžu sa po
         hladkej ceste, že ich ledva i počuť. Ak sa prevážaš mestom a čo ako dlho by si sedel v
         aute, trávenie ti nebude mať z toho pohybu, poľahody ako kedysi, keď ťa poriadne sepkalo a
         neraz prehadzovalo z boka na bok. Kde sa dve ulice križujú, na vodorovnej už nieto tých
         dvoch jarkov, do ktorých voda stekala zo strmých ulíc, do ktorých, ak hupnul ford na obe
         kolesá odrazu, následkom roztržitosti toho, kto mu bol na kormidle, vyskočil, že ti hrkli
         zuby, a mohli ti i jazyk odseknúť, ak si ho nedržal, kde ho vlastne patrí držať, za zubami
         na najlepšom jeho mieste. Pre tie jarky tí, čo bývali na kormidle takých povozov a dávali
         si pozor, aby na každej kvadre nerobili také nebezpečné skoky, vymysleli dosť dobrý
         fortieľ: hľadeli pri opatrnej vozbe vnísť do nich kosom, najprv jedným kolesom a potom
         druhým. Tých, čo dnu sedeli, neseplo ani nepodhodilo tak tuho, ale zase bolo trochu
         nepohodlné tebe, čo si šiel po chodníku. Nikdy si sa nenazdával, kam sa ide obrátiť ten
         povoz: či sa dá rovným smerom a či skrúti pod uhlom 90° a pôjde priečnou ulicou, v ktorom
         páde ti nebolo prejsť cez ulicu z jedného chodníka na druhý: alebo či nevyjde na chodník,
         kde prechádzajú úbohí peší. Lampy auta ako oči dákej potvory obracali svoju svetlosť tu
         jedným, tu druhým smerom, a ty na chodníku stál si nerozhodne, hľadajúc, kam sa vystúpiť
         povozu, čo mení smer tu na jednu, tu na druhú stranu. Bývalo ti neraz ako tomu učňovi
         škuľavého mäsiara, ktorý na bijárni keď mal dať volovi kyjakom po hlave, tým škuľavým okom
         hľadel na úbohého učňa. A ten, netušiac, čo majster má za lubom, spýtal sa ho so strachom:
         „Pán majster, kde idú búšiť: ta, kde hľadia a či ta, kde cieľajú?“ A majster, ktorý tiež
         zabudol, čo má za chybu, odpovedal: „Nuž pravdaže, blázon, kde pozerám!“ Naľakaný učeň
         nečakal, kam kianica padne, ale vzal nohy na plecia a hybaj domov.
   </p>
   <p>
    Pre peších na oboch stranách ulice sú chodníky hladké a príjemné, popri nich idú rady
         tienistých stromov, najviac, pravda, vŕb. Vŕba sa nebojí patagónca. Keď besnie, ona sa mu
         smeje a uhne sa, pomysliac si: „Múdrejší ustúpi!“ Keď prestane besnieť, ona sa zase
         vyrovná, ako bola.
   </p>
   <p>
    Stromoradie popri chodníkoch vysádzali z väčšej čiastky školské deti, keď je slávnosť
         stromu, pekný sviatok, ktorý sa svätí po školách. Sviatok sa zapáčil i obyvateľstvu mesta,
         takže i ono sa ho zúčastňovalo, zvlášte keď sa sadilo toto stromoradie. Dar detí si začalo
         držať vo vzácti, nedalo útle stromky lámať a kynožiť surovcom, ktorých sa konečne nájde
         všade a ktorým pekná vec oči kole. Keď sa vymývajú ulice, mesto hľadí dať i týmto stromom
         dostatočnej vlahy, takže v krátkom čase narástli a zduželi a z vďačnosti za opateru a lásku
         začali dávať chodníkom tôňu a pekný zelený rámec. Ulice na obvode mesta, bárs nemajú
         veľkých výstavných domov, vyzerajú prívetivo v tejto zeleni, domy čo zachovali starosvetský
         kroj a neboli prestavené, majú tiež čosi veľmi milého.
   </p>
   <p>
    Tri široké cesty, čo obkľučujú prostriedok mesta, sťaby mu to bolo srdce, z ktorého
         vychádza životná šťava a rozlieva sa ulicami až na samý obvod, tvoria akoby rámec okolo
         neho, pravda, iba zo troch strán, lebo na štvrtej strane je more, tie vyzerajú skvele, keď
         pozeráš tak z mora, skadiaľ sa dajú prehliadnuť až dohora na kopce. Nie je to už suchopár,
         holota, šedasté, všedné rúcho. Popri domoch idú chodníky so stromoradím, pri ňom cesta pre
         povozy, z jednej a druhej strany prázdny pás, čo ostane medzi oboma cestami, je vysadený
         hustou horou. Černejú sa bujné smreky, medzi nimi žltkastá zeleň vŕb, zas temnejšia farba
         jelše, brezy alebo osiky na miestach rady, na iných, kde sú stromy v skupinách, väčšie
         fľaky. Tieto sady tiež povysádzali behom času školské deti. Keď odrástli a boli už
         odrastení občania, radi spomínajú pekné slávnosti vysádzania stromov, na ktorých bralo
         podiel občianstvo a úrady. Občania nepodceňovali pred deťmi význam stromovia, skôr im
         dodávali chuti, aby ho sadili, pestovali s láskou. Sú miesta na jednej z týchto širokých
         ciest, kde je pomník záslužného muža a čosi pod ním kondor na vysokom podstavci s reťazou
         roztrhnutou, vystavený na tomto mieste ako odznak slobody a neodvislosti národa: tie miesta
         okolo pomníka vysadili stromovím, ale ponechali pažiť okolo nich. V tablách pažite sú
         vkusné hriadky kvietia všetko tunajšieho. Z jari kvitnú druhy kašky vo farbách rozdielnych,
         pozdejšie králiky, cíperie, klince, zvonky, fialky, astry, nechtíky, ba i nevädza a divý
         mak.
   </p>
   <p>
    Široká cesta, čo vedie do baní a tá, čo ide popri Závodisku na pampu, má tiež v
         prostriedku hustý a tienistý pás hory.
   </p>
   <p>
    Keď sa morom plavíš a blížiš k mestu, prostriedok jeho sa ti predstaví v sviežom zelenom
         ráme. Fľaky a zas rady stromov a krovia v rôznych odtienkoch zelene vyzerajú z diaľky sta
         cifry a zúbky na vyšívaní, kvetinové hrady sťa kytice, priložené ku tomu rámu. V tom
         nádhernom ráme domy a paláce majú vysoko; hlavné námestie medzi skupinami domov vyníma sa
         ani zelená oáza. Na jeho prostriedku, kde sa obe diagonály snímajú, stojí na vkusnom
         podstavci veľkolepý pomník Hernanda Magallanesa.
    <sup>
     [
     <a class="footnote" href="#ftn.id2588262" name="id2588262">
      55
     </a>
     ]
    </sup>
    Jeho mohutná postava stojí nad stromami s čiapkou v ruke, pozdravujúc okolie a
         nebo a hlásajúc, že sa stali dve dôležité udalosti v tomto kraji. Prvá roku 1520, keď
         neohrožený plavec vynašiel úžinu a preplával ňou z jedného oceánu do druhého a druhá r.
         1920, keď prešiel tadiaľto veľký umelec, ktorý zasadil vynálezcovi Magallaneskej úžiny
         tento pomník, najväčšiu okrasu a pýchu tohto mesta.
   </p>
   <p>
    Idúc morom k mestu, vidíš úžľabinu, ktorou tečie z baní potôčik Rio de la Mina; tu, čím
         bližšie k moru je plytkejšia. Na strane od mesta začína z nej vyrastať briežok, čím diaľ,
         tým väčšmi sa dvíha a šíri do územia ku vrchom. Na jeho najvyššom bode je budova, pod
         ktorou je nádržka pitnej vody, čo v prvé časy sa rozvádzala mestom po filtrovaní. Ale ako
         mesto zrástlo, táto voda už nestačila, urobili sa vodovody rovno zo žriedel a tým sa už
         rozváža čerstvá čistá voda po meste a predmestiach. Je vždy jednaká i čistá. V dažde a
         odmäky sa nezamúti ako kedysi voda, čo dochodila z plesa.
   </p>
   <p>
    Pri nádržke je kríž nie veľmi veľký, na murovanom podstavci. Zasadili ho sem, tak sa
         zdá, prví obyvatelia. Tento kopec, na ktorom je kríž, akoby bdel nad mestom a jeho
         obyvateľmi, volá sa Vrch Kríža, Cerro Santa Cruz.
   </p>
   <p>
    Po hrebeni tohto kopca idú na juh, prídeš ku druhej úžľabine, čo sa tiež berie k mestu a
         ňou nepatrný jarček, ktorý v lete neraz i vyschne. Tieto dve trhliny, ktoré idú do hôr a v
         horách samých robia trhlinu, majú medzi sebou vŕšky, na ktorých sú horné čiastky neba.
         Pohľad na tieto dve úžľabiny z mora bol smutný, boli holé a v úbočiach mali akoby odreniny.
         Vŕšky šedé a holé, na nich tiež rozosiate šedé domce, medzi nimi prázdne ulice a holé
         intravilány alebo nezastavané pozemky: to všetko dávalo mestu výraz smútku. Veľká prázdna
         plocha na vrchu okolo kríža, hoc bolo na nej čosi trávy, zďaleka sa nevynímala veselo. Keď
         si vyšiel na ňu, mohol si prezerať mesto, rozdelené na štvorce, štvorce šedasté; medzi nimi
         stuhy ulíc a ciest trochu belšie. Hľadiac na domy zvysoka, videl si im najviac jednotvárne
         krovy zo žliebkovaného zinku. Bárs ich natierajú už kvôli trvácnosti, lebo kov na daždi
         ľahko hrdzavie, zink je zanovitý a vracia sa o krátky čas na pôvodnú šedosť. V tej
         jednotvárnej všeobecnej šedi štvorcov vynikli iba dve skupiny. Jedna okolo chrámu s ústavom
         Saleziánov, meteorologickou šutou vežou, palácom miestodržiteľa a súdobným dvorom, väzením
         a vôbec verejnými budovami a palácmi jednotlivcov; druhá skupina, nie tak rozsiahla, bol
         ústav Don Bosco na druhej strane potoka de la Mina so stavbou skoro podkovovitej podoby,
         ktorej jeden roh tvorí vysoký nedokončený ešte chrám. Táto masa nebola rozsiahla, ale bola
         vysoká a medzi šeďou malých okolitých domcov vyzerala ako veľmi značná budova.
   </p>
   <p>
    Nuž vcelku, kto pozeral, či od mora na mesto, či z vŕšku nadol, mal pred sebou pohľad
         trochu jednotvárny, šedý a holý na všetky strany. Oko nemalo na čom okriať, ani sa
         zastaviť. Ak bol kde chĺpok zelene, zakryla ho skupina susedných domov. Mali trochu pravdu
         tí, čo sa sťažovali, že im je tu smutno. Ľudia, ktorých osud sem zaniesol zo Santiaga alebo
         Valparaisa na tieto kraje, cítili sa ozaj ako v cudzine. Chybovalo slnce, chybovalo teplo,
         veselé okolie, zeleň stromov a bohatstvo farieb, keď sa dostaneš von z mesta, alebo ak len
         zájdeš dakoľko kvader a prídeš na daktoré väčšie námestie. Chybovalo im všetko, privyknutým
         od malička na veselé výhľady a vábne obzory s kvetinami, priestranstvami a záhradami. Nie
         div, že hľadeli čím skorej pokonať svoje diela a vrátiť sa zas, kde je veselšie. Kto bol
         viazaný stálejšími zväzky na toto okolie, mal snáď väčšie záujmy alebo snáď povinnosti,
         ktoré nebolo zanedbať: ten sa konečne uspokojil, hľadel sa vžiť do nových pomerov a
         privyknúť im: no vzdor najlepšej vôli nemohol utíšiť túžbu za druhými krajmi, na ktoré
         privykol od mala.
   </p>
   <p>
    Láska ku prírode, zmysel za okrasu domu a jeho okolia, dal mestu druhú tvárnosť. Medzi
         domami prázdne pozemky zmizli; utvorili sa z nich pridomové záhrady. Prázdne, holé miesta,
         ako čo bolo okolo kríža, sú vysadené stromovím a zelenajú sa naďaleko, kynúc cestovateľovi
         na more, keď je ešte ďaleko. Do nich vbehujú rady stromov, čo idú popri chodníkoch, sťaby
         sa na takých miestach naschvál schodili a utvorili valnú hromadu. Spomedzi zelene zdajú sa
         biele steny domov, že sa smejú pod červenými krovy zo škridiel.
   </p>
   <p>
    Bolo by spomenúť priemyslové podujatia, ktoré skrsli medzi tým časom: ale viedlo by
         priďaleko opisovať rozvoj priemyslový vo všetkých jeho odvetviach. Niektoré, čo i teraz
         pôsobia, sme spomenuli už. Továreň na kože, čo nemala veľkého úspechu na počiatku,
         pretvorila sa v ozajstnú továreň, opatrenú novým zariadením, ako sú továrne v Sev. Amerike.
         Jej výrobky si vydobyli zaraz dobrý chýr v krajine i za hranicou, lebo kože Magallanesa sú
         veľmi dobrej akosti, keď sú dobre opatrené. Pri nej sú dielne na obuv, ako to bolo dávno v
         úmysle, tie vyrábajú obuv tiež nepremokavú, podobnú temer ruskej juchte. Drahý decht
         brezový je nahrádzaný tukovými látkami, ktoré sa vo frigorifikoch môžu skúpiť lacnejšie.
         Prišla i tá obuv po nečase, temer ako naposmech, sťaby mala za blázna obecenstvo. Kým bolo
         vody a bahna viac ako patrí, obuv sa nosila premokavá: teraz, keď je sucho, blata skoro
         nevídať, začala sa vyrábať v samom meste dobrá nepremokavá obuv. No tá sa vždy zíde, ľuďom
         zamestnaným v kampe a i v meste, čo sa musejú vláčiť po daždi. Druhé veľké podujatie je
         účastinársky spolok na vymývanie, česanie, pradenie vlny, veľká súkennícka dielňa. Bola v
         projekte dávno i táto továreň, ale i tak je zavčasu, lepšie pozde ako nikdy. O vlnu nebude
         mať núdze nikdy.
   </p>
   <p>
    Za mestom sú rozsiahle dielne na spracovanie mramoru. Píli, kreše, hladí, políruje sa
         dľa objednávok. Dováža sa v kusoch z ostrova Cambridge, ako ho tam lámu a vyberajú z
         ložiska. Nachodí sa tam mramor rozličných farieb, takže si ho môže objednať, kto ho
         potrebuje, ako sa mu páči.
   </p>
   <p>
    Denníky puntarenské tlačia sa na domácom papieri, ktorý sa dorába na území z dreva,
         ktorého je nadostač. Táto výroba ide na pohon vodný: nech i voda prispeje svojou hrivnou ku
         pokroku kraja. Teraz majú na čom šomrať i noviny; čo by naostatok robili, keby nemali na čo
         šomrať alebo len vytýkať. Ešte ich mrzí najväčšmi divý patagónec, ktorý ešte vždy duje,
         bárs nemôže nosiť toľké oblaky prachu, ako za našich časov a vnuci ho neprežrú ani
         polovicu, čo poprežierali otcovia a dedovia. Keď duje tuhý vietor, hneď sa pozná na
         článkoch, lebo sú hneď ostrejšie a zadieravejšie. Ináče ich postavenie sa tiež pozmenilo.
         Majú odberateľov toľko, že si môžu dovoliť častejšie výlety do Viňa del Mar, menovite v
         zime, aby pookriali na slnci toho krásneho mesta a nadobudli novej sily do skrehnutých
         údov.
   </p>
   <p>
    Mesto, môže sa povedať, zvíťazilo vôbec v každom ohľade. Vzrástlo zázračne, okrášlilo sa
         a odelo sa do nového rúcha; pláva v blahobyte, ktorý sa rozlial sťa more do šírky, našiel
         cestu i do hĺbky medzi samé vrstvy ľudu. Blahobyt vyrovnal temer rozdiely stavu a majetku,
         čo prvej delili ľudí, a niektorým snáď i strpčovali život. Blahobyt tiež vyhládza protivy,
         keď je všeobecný, skoro ako nešťastie, keď prikvačí na všetkých jednako. Ako mesto rástlo,
         zaberalo do šírky a do dĺžky, všetko, čo bolo nedobré, nesúce a zastaralé, cúvalo pred jeho
         víťazným rozmachom a stratilo sa kdesi v diaľke. Zamkli i bývalé majere, mliekárske podniky
         totiž, čo boli v samom susedstve mesta. Zeme na pašienky už nieto; tie sa obrábajú pilne a
         výdatne. Miesta, čo sa neobrábajú, premenené sú v parky, pažiťové plochy. Kde boli
         mliekárne, tam skoro všade sú krásne hostince.
   </p>
   <p>
    I sama pampa bola prinútená cúvnuť pred týmto víťazným pochodom. Bývalé podniky
         ovčiarske premenili sa behom času v majetné osady, ba celé mestečká. Sami majitelia veľkých
         podnikov, čo boli bližšie k mestu, dali sa na novoty. Hospodáriť na starý spôsob sa im
         nevyplácalo. Zem prichodilo využívať dôkladnejšie a odovzdať ju pod pluh roľníka.
         Obyvateľstvo sa rozmnožilo, potrebovalo prácu a výživu. Zem mu dala prácu a výživu, ona
         vzala celú tu pätoru na chovu: a nikto nemusel mrieť hlady. Na bývalej pampe vylihujú a
         žviakajú stáda kráv a teliec. Ovce sa dochovávajú ako predtým, ale v zime sa kŕmia senom,
         keď príde núdza. Medzi Punta Arenas a Ultima Esperanza idú denne vlaky; na nich je premávka
         veľmi živá. Bane na uhlie, čo sa otvorili i v Ultima Esperanza, priemyslové podniky, čo sa
         tam založili, privábili do toho kraja mnoho sveta. Je tam obyvateľstva skoro viacej než v
         samej Punta Arenas. Zemiaky sa nedovážajú z Chiloe, vrece zemiakov sa nepredáva po
         dvadsaťpäť alebo tridsať pečí. Na všetky strany sa ich sadí toľko, že ich je dosť pre
         obyvateľstvo, pre ošípané, ba i pre rožný statok. Založili sa i pálenice na lieh a továreň
         na škrob, na zemiakovej kaši sa tučia tu voly, ktoré prichodia na bijáreň v Punta Arenas.
         Ich mäso je veľmi chutné ale i drahé. Vzdor tej drahote nikto nehromží a nehundre na
         mäsiarov a statkárov. Mäso môže byť i veľmi drahé; tí, čo ho jedia, nemajú sa čo žalovať,
         keď majú zárobky také, že si môžu dovoliť i drahého mäsa i druhých dobrých vecí.
   </p>
   <p>
    Denníkom puntarenským bolo najmrkotnejšie, keď museli prestať vyhúdať a šomrať na vládu,
         že nezrušila úvozný poplatok a či clo na cudzozemské zhustnuté mlieko. Bolo im ťažko
         zaobísť sa bez šomrania, ale museli sa ho predsa zriecť, keď nemalo zmyslu. Cudzozemského
         mlieka už od rokov neprišla do mesta ani jedna kisňa. Nikto nepojedol pochabé huby, aby
         šiel vodu nosiť v riečici a vlievať do mora. Zhustnuté mlieko v puškách sa teraz riadne
         vyváža do cudzozemska, čo sa v tomto kraji dorába. V Morro Chico je továreň na zhusťovanie
         mlieka. Účastinári sú napospol okolití statkári, oni dodávajú mlieko zo svojich podnikov do
         tejto továrne, krem toho na iných miestach sú založené syrárne a masliarne. Ich výrobky sa
         nemôžu spotrebovať v tomto kraji a musia si hľadať odbyt v druhých provinciách republiky a
         v cudzozemsku. Vídať po kampe čriedy bravov, vypasených na srvátke, na buriakoch, ako
         prichodí nazvať zemiaky prosté a ťažké, čo sa sadia na krm pre statok a pre pálenice.
         Burgyne sa sadí veľmi mnoho, lebo sa darí a od nej tučnie i rožný statok, zvlášte kravy i
         ošípané. Šunky a klobásy sa už vyvážajú na všetky strany, i do cudzozemska, lebo tu sa
         nemôžu spotrebovať.
   </p>
   <p>
    Po uliciach Puntareny nevídať už tých známych talíg o dvoch kolesách, ani vozíkov o
         štyroch kolesách, v ktorých sa kedysi rozvážalo mlieko po meste. Taliga sa zastavila,
         pohonič zodvihol ohromnú medenicu, na ktorú prišiel rad, aby sa z nej delilo, podstavil pod
         ňu pravé koleno miesto druhého podstavca a stojac takto v divnej rovnováhe na jednej nohe a
         na druhej akosi podtiahnutej, prelieval mlieko z veľkej medenice do malej, ktorá je prijatá
         a uznaná ako merťuk. Keď navylieval tých merťukov toľko, koľko prichodilo do medenice,
         zišiel z povoza a zazvonil na dverách, dva alebo tri razy; toľko ráz, koľko mal zazvoniť na
         gazdinú dľa dohovoru. To aby vedela zaraz, kto zvoní a mohla odniesť ku domovým dverám
         kastról alebo hrniec na mlieko a nemusela sa zas vracať po nádobu, dva razy konať tú istú
         cestu. Ešte bolo ešte, ak nebolo dažďa, alebo vetra. Ak ho bolo hodne, mliekár iste
         doniesol na domové dvere v mlieku i čosi dažďa alebo piesku, čo vietor nesie neraz oblúkom
         a rozsieva, kde môže. Miesto týchto obchodníkov, čo pracovali v podrobnosti, rozvážajú
         čerstvé mlieko druhé medzítka a na druhý spôsob. Z ulice a jej premávky zmizli postavy tých
         obchodníkov s mliekom, a či ich pristane menovať priemyselníkmi a trochu i podujímateľmi, a
         vo všeobecnosti bolo by ich azda označiť tyranmi, neraz bezohľadnými a ukrutnými. Dľa tej
         stupnice ako sa krátili dni, zvestujúc, že sa blíži zima, začal byť akosi menej zdielny a
         prívetivý, stal sa akosi zarytejší a zanovitý, daktoré dni sa ukazoval až záhadný, kým po
         takej príprave, akoby nemom ale dosť zrozumiteľnom úvodnom slove, neprikročil k veci a
         nedal jedno ráno domácej panej alebo kuchárke na známosť, že sa kravy začínajú prisúšať, že
         mlieka ubúda, takže od toho a toho dňa sa prestane dodávať do domu ako dosiaľ. „Doneste
         teda aspoň polovicu,“ prosila znepokojená domáca pani. „Ani polovice nebude odkiaľ, mnoho
         kráv prischlo, nie na polovicu, ale nadobre.“
   </p>
   <p>
    Bolo sa domácej panej darmo prosiť a naliehať. Neostávalo jej, ako objednať v obchode
         kisňu, v ktorej sú pušky zhustnutého mlieka, hotové, aby v takých pádoch prišli na pomoc a
         zapchali citlivú medzeru, ktorú vyboril v domácom poriadku ukrutný dodávateľ čerstvého
         mlieka.
   </p>
   <p>
    Ich miesto zaujal dodávateľ veľký z jedného veľkostatku, čo leží na čiare Punta Arenas —
         Ultima Esperanza; dodávateľ mlieka ozaj čerstvého, čo sa nadojilo zavčas rána a bolo v ten
         istý deň dopravené do mesta.
   </p>
   <p>
    Tento majiteľ má kŕdeľ pekných dojných kráv, o akom malý podujímateľ nemohol ani snívať,
         ktoré sa opatrujú pečlive a zaopatrujú naše mesto mliekom spoľahlive v zime, v lete. Majú
         sa ku tej službe z poriadky, takže sa môžu zamieňať, kedy ktorá má vstúpiť do služby. Je
         napred určené, kedy odučí svoje teľa, aby potom, keď vyplnila túto hlavnú úlohu, poneváč
         materstvo je prvá povinnosť a má všade prednosť, mohla ustúpiť medzi kamarátky, čo svoje
         mlieko prepúšťajú podniku na riadne dodávky do mesta. Nejedna krava, aby ostalo mlieka na
         zimu, musí sa prispôsobiť a obetovať: dať sa na materstvo v taký čas, keď sa na to v
         obyčajných okolnostiach ani nepomýšľa medzi kravami. Ak sa dakedy i stávalo, že ju
         materstvo prikvačilo, v taký čas, stalo sa iba ako riedka náhoda, zvláštna hra okolností.
         No pečlivý podujímateľ také výnimky uvádza dneska do úžitku zúmyselne, dľa výpočtu, ktorý
         si vypracoval a ustálil šafár veľkostatku. Má podrobné zoznamy a zápisy, v nich je
         zaznačené, ako ide poriadka, kedy ktorá krava vstúpi do služby a kedy vypadne z nej, aby
         mohla mať akýsi odpočinok, v ktorom sa môže pripraviť, ako sa patrí, ku starostiam
         materským, ktoré jej nastanú, keď jej nadíde čas venovať sa výlučne odchovaniu svojho
         potomstva. Ak ju materstvo zastihlo v čase neobvyklom, mimo obyčajnej sezóny, z toho nebude
         mať ani ona, ani jej teliatko nijakej škody; šafár veľkostatku napraví a vynahradí
         dvojnásobnou starostlivosťou, čo by snáď nepriaznivé počasie chcelo pokaziť. Vychodí kravám
         skoro najedno, kedy príde rad na ne, vybavovať svoje povinnosti: či v období priaznivom či
         nepriaznivom.
   </p>
   <p>
    Na tento spôsob sa môže ľahko urobiť, že veľkostatok so svojím veľkým kŕdľom kráv,
         všetko chýrnych dojok osvedčenej nizozemskej srsti môže v zime-lete dodávať mlieko mestu v
         potrebnom množstve. Taký mliekársky podnik naostatok nie je jeden, ale ich je viac: nedá sa
         skoro myslieť, že by mesto mohlo ostať bez mlieka. Roznáša sa v medeniciach zatvorených,
         každá veľkosti, ako potrebuje domácnosť, opatrená je zápinkou na vrchnáku a na nej zámočka.
         Jeden kľúčik z nej má šafár podniku, druhý domáca pani. Roznášateľ nepotrebuje stáť na
         jednej nohe, skôr musí vystrieť obe nohy, skočiť a oddať plnú medenicu vo dverách
         patričného domu; prevziať medenicu prázdnu od včerajška, ktorá sa má vrátiť na veľkostatok.
         Tam ju pečlive vymyjú, kefami vydrhnú, aby v nej nič neostalo prilepeného, vyčistia ju
         prehriatou parou, prv než sa do nej vleje mlieko vydojené a prevarené. Čisté a bez zárodkov
         chorobných musí sa dostať domácej panej do ruky.
   </p>
   <p>
    Ostatne tento spôsob nenie nič nového. Je dávno prijatý a uvedený do života na mnohých
         stranách, lebo sa osvedčil.
   </p>
   <p>
    Mlieko je tekutina, bez ktorej sa nemôže obísť riadna domácnosť. Je podmienkou
         spokojnosti a verejného zdravia. Musí mať zabezpečený svoj vlastný obeh ako krv v telesnej
         sústave má mať zabezpečený svoj vlastný spôsob, ako sa má ľahšie dodávať a neraz dopravovať
         i zďaleka na miesto určenia čisté a nezmenené v zaručenej akosti, aby ho mala každá
         domácnosť bez ťažkostí i najskromnejšia.
   </p>
   <p>
    Ba čím je skromnejšia, potrebuje, aby bolo tým lacnejšie a lepšie. Prestali zlaté časy
         roznášateľa, hoc nehodno zle hovoriť o blížnom, keď otváral medenice a zatváral dľa vôle a
         dľa osobnej náklonnosti; lebo neraz ju otvoril, kde hádam nepatrilo a držal jej vrcheň
         prikrytý, keď by ho bolo bývalo naddvihnúť. V tých pádoch nebral do ohľadu okolnosti,
         naliehavú potrebu, napríklad oslabenie alebo nemoc, kde pýtali mlieko od neho, ale skôr
         osobnú náklonnosť alebo, kde mu ponúkli odmenu. Hovorilo sa, že cestou vykonával na nich
         obrady, ktoré ináč vykonávajú len pred krstiteľnicou v prítomnosti kmotrovcov, a to práve v
         tie časy, keď o mlieko bývala najväčšia núdza. Pritom nehľadel, aby voda bola najčistejšia,
         ale skôr, aby sa to robilo na takom mieste, kde nebolo svedkov.
   </p>
   <p>
    Prestali i zlaté časy, keď sa dalo odovzdať i mlieko odstáte, ktorému sa sňalo, čo malo
         navrchu, a spodky sa zmiešali so zajtrajším mliekom a rozposlali po domoch. Bolo podivenia,
         že také mlieko nemá smotany ani kože. Ale mliekári to ľahko odôvodnili, že mlieko pochodí z
         novej paše, alebo že je od nových kráv; indy sa vyhovárali, že je zima a mlieko sa dojí
         tenšie, podnebie že vyjedá nielen ľuďom tučnotu, ale i hovädám a sníma i z mlieka smotanu a
         necháva vodu.
   </p>
   <p>
    Ako sa mohli kravy nizozemské privyknúť na suchopárnej pampe, ktoré sa pasú vo svojej
         vlasti na bujných šťavnatých lúkách? Ten div urobila voda, ktorú narazili na polievanie
         pampy. Pampa sa dosť skoro premenila na nižných polohách v zelenú lúčinu s kvetnatou bujnou
         pašou. Zaplavovanie pampy sa mohlo vykonávať v riadnych obdobiach veľmi pohodine, iba bolo
         treba vyviesť druhé stavby na navážanie a rozvážanie vody. Tieto sa vyviedli domácim
         kapitálom, ktorého sa našlo na mieste. Silu na dvíhanie a čerpanie vody poskytovala zas
         najviac voda sama. Veľké rieky, ktoré padajú z Cordillery mali jej veľký nadbytok,
         rozhádzavali ho ohromnou silou a rýchlosťou, kým sa rútili dolu krkolomnými stenami a
         strminami na rovinu, na úpätie vrchov. Technici, inžinieri vodných stavieb vedeli ich
         dostať do ruky, sputnať a zapriahnuť roľníkom a veľkým majiteľom pozemkov ku osohu.
         Pašienky sa ich porastu pretvorili chytro v krásne a úrodné polia, na ktorých sa môže
         sadiť, siať, kopať, na ktorých sa kosí ohromné množstvo trávy a zberá veľké množstvo ani už
         nie na noše, ale na vozne zemiakov a iných kŕmnych plodín.
   </p>
   <p>
    Mladé pokolenie sa hodne popravilo. Nevidno toľko úbohých detí s krivými nohami, ba
         takrečeno bez nôh chodiť po uliciach mesta. Blahobyt nielen vzrástol, ale sa i rozlial do
         šírky, navštívil i domácnosti pomerne nemajetných. Život bol pohodlný, zabezpečený nielen
         bohatým triedam, ale i nemajetným. Rodiny bývali v dobrých domoch, zdravých a suchých,
         ktoré sa v zime dali dobre vyhrievať. Deti neboli odsúdené tráviť celé mesiace v zime tu v
         prehriatej kuchyni pri sporáku vo výparoch jedál a prádla, tu zas v noci v studených
         mokrých spálňach, preplnených, kde sa celá rodina držala dovedna, aby jej bolo teplejšie a
         zgazdovalo sa na ohreve. Krem toho každá rodina mala hodný kus výživy zabezpečenej popredku
         a pre všetky prípadnosti. Záhradôčka, bárs malá, bola veľkou oporou domácnosti. Matky
         neboli preháňané biedou a starosťami po obchodoch pýtať na úver, čo malo ísť do hrnca.
         Nemuseli chodiť po dielňach na roboty, ako už podajedny museli prvej chodiť; robota to dosť
         neužitočná: lebo nie je tak výnosná, aby mohla rodinu vyživiť a ani výdatná pre podujatie.
         Žena, ktorej myseľ blúdi ta, kde sú deti, a nebedlí na to, kde sa pracuje, nemôže svojou
         robotou mnoho prospechu preukázať dielni, kde pracuje. Nemuseli tiež odbehávať od domu a
         detí po všakových dobročinných odboroch a ustanovách hľadajúc mimoriadnu prípomoc v tiesni
         pre svoje deti. Mohli sa venovať opatere detí telom i dušou bez rozptýlenia mysle. Matky
         vyšších tried nahliadli konečne, že materinské mlieko nedá sa nahradiť kravským mliekom
         alebo práve mŕtvym z konzervy. Začali kojiť svoje deti na svojich prsiach, dávať im nielen
         potravu, ale obetovať i svoju silu, svoje zdravie, mladosť i krásu, oddávať im svoje srdce,
         dušu svoju a cnosti svoje s láskou a oddanosťou. Stali sa ozajstnými matkami a nie
         pestúnkami a macochami. Ich pekný príklad strhol i matky z ľudu, takže bola len výnimka,
         vidieť matku siahať ku fľaši. Kde nastala táto smutná nutnosť, tu bolo naporúdzi dobré
         mlieko kravské zabezpečenej akosti. Umelé chovanie nebolo tak nebezpečné, ako bývalo v
         časoch predošlých, kým nebolo dobrého mlieka.
   </p>
   <p>
    Po obede i v zime, keď slnce vyskočí a zahreje, môžeš vidieť deti v záhradkách pri dome
         i na uliciach v ich vozíkoch, ako sa prevážajú a radujú na čerstvom vzduchu alebo i spia. V
         lete, ak práve neprší, sú tiež celé dni vonku. Besný patagónec im škodiť nemôže. Stromovie,
         čo je okolo domov a po uliciach, krotí ho výdatne: na čistých uliciach nieto prachu a
         piesku, aby sa vo vetre prenášal v oblakoch z miesta na miesto.
   </p>
   <p>
    V zdravých bytoch a následkom toho, že sa mesto osušilo, ozdraveli a zosilneli i matky,
         takže sa mohli ľahko venovať svojim povinnostiam. Mlieko sa im vrátilo, a ony ho rady
         dávajú svojim deťom, lebo sa neboja, že by im mohlo škodiť, ako sa bávali prvej. Na
         cintoríne nevidno, ako kedysi, nekonečné rady čerstvých malých hrobčekov.
   </p>
   <p>
    Punta Arenas i v tomto ohľade sa preporodila.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523004" name="ftn.id2523004">
        1
       </a>
       ]
      </sup>
      Koncept neuverejnenej práce.
     </p>
    </div>
    <div class="footnote">
     <p>
      <sup>
       [
       <a class="para" href="#id2523065" name="ftn.id2523065">
        2
       </a>
       ]
      </sup>
      <span class="emphasis">
       <em>
        Santiago
       </em>
      </span>
      — Valparaiso, je veľký prístav a veľké obchodné
               stredisko v Južnej Amerike pri Tichom oceáne; Santiago de Chile je hlavné mesto Chile
               pri rieke Mayocho, s univerzitou a rôznymi kultúrnymi i obchodnými
               ustanovizňami
     </p>
    </div>
    <div class="footnote">
     <p>
      <sup>
       [
       <a class="para" href="#id2523140" name="ftn.id2523140">
        3
       </a>
       ]
      </sup>
      <span class="emphasis">
       <em>
        avenida
       </em>
      </span>
      (špan.) — trieda, bulvár
     </p>
    </div>
    <div class="footnote">
     <p>
      <sup>
       [
       <a class="para" href="#id2523268" name="ftn.id2523268">
        4
       </a>
       ]
      </sup>
      <span class="emphasis">
       <em>
        Cordillera
       </em>
      </span>
      — Kordillery, vysoké a obrovské horstvo, ktoré sa
               tiahne pozdĺž celého západného pobrežia Ameriky v niekoľkých rovnobežných
               pásmach
     </p>
    </div>
    <div class="footnote">
     <p>
      <sup>
       [
       <a class="para" href="#id2506474" name="ftn.id2506474">
        5
       </a>
       ]
      </sup>
      <span class="emphasis">
       <em>
        Magallanes
       </em>
      </span>
      — Magallanesova úžina, prieplav na južnom okraji
               Južnej Ameriky, medzi pevninou a Ohňovou zemou
     </p>
    </div>
    <div class="footnote">
     <p>
      <sup>
       [
       <a class="para" href="#id2504701" name="ftn.id2504701">
        6
       </a>
       ]
      </sup>
      <span class="emphasis">
       <em>
        o Jakube alebo na Brtomila
       </em>
      </span>
      — t. j. v lete; Jakuba je 25. júla
               a Bartolomeja 24. augusta
     </p>
    </div>
    <div class="footnote">
     <p>
      <sup>
       [
       <a class="para" href="#id2504738" name="ftn.id2504738">
        7
       </a>
       ]
      </sup>
      <span class="emphasis">
       <em>
        robal Eleginus meclovinus, pecherej atherinichthus nigricans, centolla
                  lithodes antarctica, coro spytilus, jež echinus
       </em>
      </span>
      — druh treskovitých
               rýb… druh pustovníckeho raka… morský jež
     </p>
    </div>
    <div class="footnote">
     <p>
      <sup>
       [
       <a class="para" href="#id2504754" name="ftn.id2504754">
        8
       </a>
       ]
      </sup>
      <span class="emphasis">
       <em>
        brujett
       </em>
      </span>
      (z tal.) — rybia omáčka
     </p>
    </div>
    <div class="footnote">
     <p>
      <sup>
       [
       <a class="para" href="#id2504834" name="ftn.id2504834">
        9
       </a>
       ]
      </sup>
      <span class="emphasis">
       <em>
        opol bolský… z Dlhej Lúky… a ostrova Visa
       </em>
      </span>
      — opolo je v
               Dalmácii názov pre málo kvasené bledočervené víno z tmavého hrozna. Bol je obchodné
               centrum v Dalmácii na ostrove Brač; Vis je juhoslovanský ostrov v Jadranskom mori,
               oddelený Viským prieplavom od Hvaru a Korčuly. Všetko sú to vinárske centrá.
     </p>
    </div>
    <div class="footnote">
     <p>
      <sup>
       [
       <a class="para" href="#id2504876" name="ftn.id2504876">
        10
       </a>
       ]
      </sup>
      <span class="emphasis">
       <em>
        Pučisćania, Supetrania, Milnarania, Slivaniania
       </em>
      </span>
      — obyvatelia
               dalmatínskych obcí na Brači (Pučišće, Supetar, Milna a Perković — Slivno)
     </p>
    </div>
    <div class="footnote">
     <p>
      <sup>
       [
       <a class="para" href="#id2505642" name="ftn.id2505642">
        11
       </a>
       ]
      </sup>
      <span class="emphasis">
       <em>
        netreba veľkých príprav, ani toľkých, ako ich musel urobiť mladý Čajka,
                  keď mal podstavovať svoju horáreň
       </em>
      </span>
      — narážka na postavu Hviezdoslavovej
               Hájnikovej ženy
     </p>
    </div>
    <div class="footnote">
     <p>
      <sup>
       [
       <a class="para" href="#id2505807" name="ftn.id2505807">
        12
       </a>
       ]
      </sup>
      <span class="emphasis">
       <em>
        barba
       </em>
      </span>
      (z tal.) — fúz, brada; v prenesenom význame starec,
               starký
     </p>
    </div>
    <div class="footnote">
     <p>
      <sup>
       [
       <a class="para" href="#id2505827" name="ftn.id2505827">
        13
       </a>
       ]
      </sup>
      <span class="emphasis">
       <em>
        lokarda
       </em>
      </span>
      (tal.) — druh makrely (scomber colias)
     </p>
    </div>
    <div class="footnote">
     <p>
      <sup>
       [
       <a class="para" href="#id2505838" name="ftn.id2505838">
        14
       </a>
       ]
      </sup>
      <span class="emphasis">
       <em>
        skuž
       </em>
      </span>
      (chorv.) — makrela obyčajná (scomber)
     </p>
    </div>
    <div class="footnote">
     <p>
      <sup>
       [
       <a class="para" href="#id2505879" name="ftn.id2505879">
        15
       </a>
       ]
      </sup>
      <span class="emphasis">
       <em>
        vstúpili do loďky strýca Charonta a previezli sa na druhú
                  stranu
       </em>
      </span>
      — narážka na Charonta, postavu z gréckej mytológie, ktorá
               prevážala duše zomrelých do podsvetia
     </p>
    </div>
    <div class="footnote">
     <p>
      <sup>
       [
       <a class="para" href="#id2505950" name="ftn.id2505950">
        16
       </a>
       ]
      </sup>
      <span class="emphasis">
       <em>
        a tutta forza!
       </em>
      </span>
      (tal.) — zo všetkých síl
     </p>
    </div>
    <div class="footnote">
     <p>
      <sup>
       [
       <a class="para" href="#id2505970" name="ftn.id2505970">
        17
       </a>
       ]
      </sup>
      <span class="emphasis">
       <em>
        brudet
       </em>
      </span>
      (z tal.) — rybacia omáčka
     </p>
    </div>
    <div class="footnote">
     <p>
      <sup>
       [
       <a class="para" href="#id2578416" name="ftn.id2578416">
        18
       </a>
       ]
      </sup>
      <span class="emphasis">
       <em>
        Sandy Point
       </em>
      </span>
      (angl.) — Pieskový štít
     </p>
    </div>
    <div class="footnote">
     <p>
      <sup>
       [
       <a class="para" href="#id2578575" name="ftn.id2578575">
        19
       </a>
       ]
      </sup>
      <span class="emphasis">
       <em>
        Plaza
       </em>
      </span>
      (špan.) — námestie
     </p>
    </div>
    <div class="footnote">
     <p>
      <sup>
       [
       <a class="para" href="#id2578675" name="ftn.id2578675">
        20
       </a>
       ]
      </sup>
      <span class="emphasis">
       <em>
        Ohňová zem
       </em>
      </span>
      — súostrovie pri južnom výbežku Južnej Ameriky.
               Pestovali sa tam ovce a dobývalo zlato. Pôvodní obyvatelia boli Indiáni. Žilo tam
               veľa chorvátskych vysťahovalcov.
     </p>
    </div>
    <div class="footnote">
     <p>
      <sup>
       [
       <a class="para" href="#id2578706" name="ftn.id2578706">
        21
       </a>
       ]
      </sup>
      <span class="emphasis">
       <em>
        Tehuelči
       </em>
      </span>
      — Patagónci, domorodí Indiáni v Patagónii v južnej
               Argentíne
     </p>
    </div>
    <div class="footnote">
     <p>
      <sup>
       [
       <a class="para" href="#id2506717" name="ftn.id2506717">
        22
       </a>
       ]
      </sup>
      <span class="emphasis">
       <em>
        kvadra
       </em>
      </span>
      (zo špan.) — kvadru Kukučín vysvetľuje ako ľudový
               názov manzany (doslovne jablko) t. j. štvorcového priestoru o sto metroch z každej
               strany, ktorý je uzavretý štyrmi ulicami
     </p>
    </div>
    <div class="footnote">
     <p>
      <sup>
       [
       <a class="para" href="#id2507026" name="ftn.id2507026">
        23
       </a>
       ]
      </sup>
      <span class="emphasis">
       <em>
        Červený kríž… Bol založený koncom 1903 ako Prvá pomoc proti nehodám a
                  úrazom, pozdejšie r. 1905 13. V. sa pretvoril v spolok Červeného kríža
       </em>
      </span>
      — dr. Matej Bencúr — Martin Kukučín za svojho pobytu v Južnej Amerike sám pôsobil v
               Juhoslovanskom Červenom kríži, v Juhoslovanskom dobročinnom spolku, v Družstve
               juhoslovanských hasičov, v ženskom krúžku Katarina Zrinska, v Juhoslovanskej národnej
               obrane v Južnej Amerike a v mnohých iných spolkoch. O jeho verejnej činnosti v Južnej
               Amerike sa píše viac v stati Milostislava Bartulicu (Niekoľko slov o práci dr. Mateja
               Bencúra v Punta Arenas) a Luku Bonačića-Dorića (Dr. Matej Bencúr, jeho život a dielo
               v Magallanes) v sborníku Martin Kukučín v kritike a spomienkach, SVKL, Bratislava
               1957, 740 — 748.
     </p>
    </div>
    <div class="footnote">
     <p>
      <sup>
       [
       <a class="para" href="#id2507198" name="ftn.id2507198">
        24
       </a>
       ]
      </sup>
      <span class="emphasis">
       <em>
        len veľmi málo matiek sa tu nájde, ktoré koja svoje deti
       </em>
      </span>
      — o
               tomto probléme Kukučín uverejnil podrobnú stať v Živene (XII, 1922, 205 — 208 a 224 —
               227), pod názvom Úryvok z jednej práce, ktorú uverejníme spolu s ostatnými
               Kukučínovými článkami v 20. zväzku.
     </p>
    </div>
    <div class="footnote">
     <p>
      <sup>
       [
       <a class="para" href="#id2580948" name="ftn.id2580948">
        25
       </a>
       ]
      </sup>
      <span class="emphasis">
       <em>
        Bomba Chile
       </em>
      </span>
      (špan.) — čílska striekačka; v hasičskom spolku
               sa tak volali jednotlivé sekcie hasičov
     </p>
    </div>
    <div class="footnote">
     <p>
      <sup>
       [
       <a class="para" href="#id2580971" name="ftn.id2580971">
        26
       </a>
       ]
      </sup>
      <span class="emphasis">
       <em>
        Dobrovoljno hrvatsko Vatrogasno Društvo
       </em>
      </span>
      (chorv.) — Dobrovoľné
               chorvátske hasičské družstvo
     </p>
    </div>
    <div class="footnote">
     <p>
      <sup>
       [
       <a class="para" href="#id2581633" name="ftn.id2581633">
        27
       </a>
       ]
      </sup>
      <span class="emphasis">
       <em>
        farár cirkve presbyterskej
       </em>
      </span>
      — reformovanej cirkvi, rozšírenej
               v Anglicku a Amerike, v ktorej presbyteri vykonávajú biskupskú funkciu
     </p>
    </div>
    <div class="footnote">
     <p>
      <sup>
       [
       <a class="para" href="#id2581682" name="ftn.id2581682">
        28
       </a>
       ]
      </sup>
      <span class="emphasis">
       <em>
        Zásad Kollára „Sám svobody kdo hoden“
       </em>
      </span>
      — citát z predspevu
               Kollárovej Slávy dcery
     </p>
    </div>
    <div class="footnote">
     <p>
      <sup>
       [
       <a class="para" href="#id2581866" name="ftn.id2581866">
        29
       </a>
       ]
      </sup>
      <span class="emphasis">
       <em>
        patagónec
       </em>
      </span>
      — drsný vietor v Patagónii
     </p>
    </div>
    <div class="footnote">
     <p>
      <sup>
       [
       <a class="para" href="#id2582017" name="ftn.id2582017">
        30
       </a>
       ]
      </sup>
      <span class="emphasis">
       <em>
        roble
       </em>
      </span>
      (špan.) — dub
     </p>
    </div>
    <div class="footnote">
     <p>
      <sup>
       [
       <a class="para" href="#id2582578" name="ftn.id2582578">
        31
       </a>
       ]
      </sup>
      <span class="emphasis">
       <em>
        čipita
       </em>
      </span>
      (zo špan.) — kožená sieť, užívaná ako torba
     </p>
    </div>
    <div class="footnote">
     <p>
      <sup>
       [
       <a class="para" href="#id2582588" name="ftn.id2582588">
        32
       </a>
       ]
      </sup>
      <span class="emphasis">
       <em>
        pepita
       </em>
      </span>
      (špan.) — zrno zlata
     </p>
    </div>
    <div class="footnote">
     <p>
      <sup>
       [
       <a class="para" href="#id2582621" name="ftn.id2582621">
        33
       </a>
       ]
      </sup>
      <span class="emphasis">
       <em>
        bracera
       </em>
      </span>
      (tal.) — menšia nákladná plachetnica
     </p>
    </div>
    <div class="footnote">
     <p>
      <sup>
       [
       <a class="para" href="#id2582849" name="ftn.id2582849">
        34
       </a>
       ]
      </sup>
      <span class="emphasis">
       <em>
        sa odriekol trónu Dioklecián… kvôli kapuste
       </em>
      </span>
      — C. M. Aurelius
               Valerius Diocletianus, rímsky cisár v r. 284 — 305 (239 alebo 245 — 313) vzdal sa r.
               305 vlády a odišiel na odpočinok do Salony, kde si dal vystaviť krásny palác, záhradu
               a oboru
     </p>
    </div>
    <div class="footnote">
     <p>
      <sup>
       [
       <a class="para" href="#id2583260" name="ftn.id2583260">
        35
       </a>
       ]
      </sup>
      <span class="emphasis">
       <em>
        calle Roca
       </em>
      </span>
      (špan.) — Skalná ulica
     </p>
    </div>
    <div class="footnote">
     <p>
      <sup>
       [
       <a class="para" href="#id2583383" name="ftn.id2583383">
        36
       </a>
       ]
      </sup>
      <span class="emphasis">
       <em>
        Guonod
       </em>
      </span>
      — Charles Guonod (1818 — 1893), francúzsky skladateľ,
               tvorca viacerých opier
     </p>
    </div>
    <div class="footnote">
     <p>
      <sup>
       [
       <a class="para" href="#id2584004" name="ftn.id2584004">
        37
       </a>
       ]
      </sup>
      <span class="emphasis">
       <em>
        corrida
       </em>
      </span>
      (špan.) — preteky
     </p>
    </div>
    <div class="footnote">
     <p>
      <sup>
       [
       <a class="para" href="#id2584021" name="ftn.id2584021">
        38
       </a>
       ]
      </sup>
      <span class="emphasis">
       <em>
        „castellano“
       </em>
      </span>
      (špan.) — španielsky názov pre spisovnú
               španielčinu. Kastília tvorí stred a jadro Pyrenejského polostrova. Je v nej hlavné
               mesto Španielska Madrid.
     </p>
    </div>
    <div class="footnote">
     <p>
      <sup>
       [
       <a class="para" href="#id2584170" name="ftn.id2584170">
        39
       </a>
       ]
      </sup>
      <span class="emphasis">
       <em>
        bolnica
       </em>
      </span>
      (chorv.) — nemocnica
     </p>
    </div>
    <div class="footnote">
     <p>
      <sup>
       [
       <a class="para" href="#id2584433" name="ftn.id2584433">
        40
       </a>
       ]
      </sup>
      <span class="emphasis">
       <em>
        Sociedad rural
       </em>
      </span>
      (špan.) — Vidiecka poľnohospodárska
               spoločnosť
     </p>
    </div>
    <div class="footnote">
     <p>
      <sup>
       [
       <a class="para" href="#id2584454" name="ftn.id2584454">
        41
       </a>
       ]
      </sup>
      <span class="emphasis">
       <em>
        hipodromo
       </em>
      </span>
      (špan.) — jazdiareň, dostihová dráha
     </p>
    </div>
    <div class="footnote">
     <p>
      <sup>
       [
       <a class="para" href="#id2584896" name="ftn.id2584896">
        42
       </a>
       ]
      </sup>
      <span class="emphasis">
       <em>
        aperital
       </em>
      </span>
      (zo špan.) — aperitív
     </p>
    </div>
    <div class="footnote">
     <p>
      <sup>
       [
       <a class="para" href="#id2585256" name="ftn.id2585256">
        43
       </a>
       ]
      </sup>
      <span class="emphasis">
       <em>
        berkshir… yorkshir
       </em>
      </span>
      — berkshir je druh ošípaných vychovaných v
               anglickom Berkshire krížením domácich ošípaných lincolnshvisých i essexských a
               farebným prasaťom čínskym, románskym a predovšetkým neapolským; yorkshirské prasa,
               rozšírené po celej Európe a Amerike, vzniklo z domáceho prasaťa krížením s plemenom
               románskym a čínskym. Je bielej farby, chytro rastie, má kvalitné mäso
     </p>
    </div>
    <div class="footnote">
     <p>
      <sup>
       [
       <a class="para" href="#id2585383" name="ftn.id2585383">
        44
       </a>
       ]
      </sup>
      <span class="emphasis">
       <em>
        Lichard
       </em>
      </span>
      — Daniel (1812 — 1882), národný buditeľ,
               popularizátor vedy a hospodársky pracovník. Vydával rôzne časopisy a publikácie pre
               ľud
     </p>
    </div>
    <div class="footnote">
     <p>
      <sup>
       [
       <a class="para" href="#id2585516" name="ftn.id2585516">
        45
       </a>
       ]
      </sup>
      <span class="emphasis">
       <em>
        Burg
       </em>
      </span>
      (nem.) — hrad
     </p>
    </div>
    <div class="footnote">
     <p>
      <sup>
       [
       <a class="para" href="#id2585535" name="ftn.id2585535">
        46
       </a>
       ]
      </sup>
      <span class="emphasis">
       <em>
        Alameda
       </em>
      </span>
      (špan.) — alej
     </p>
    </div>
    <div class="footnote">
     <p>
      <sup>
       [
       <a class="para" href="#id2586716" name="ftn.id2586716">
        47
       </a>
       ]
      </sup>
      <span class="emphasis">
       <em>
        Liverpool
       </em>
      </span>
      — veľký námorný pristav v Anglicku s rozvinutým
               priemyslom
     </p>
    </div>
    <div class="footnote">
     <p>
      <sup>
       [
       <a class="para" href="#id2586778" name="ftn.id2586778">
        48
       </a>
       ]
      </sup>
      <span class="emphasis">
       <em>
        Cutter Cove
       </em>
      </span>
      (angl.) — cutter — rúbať; cove — kút,
               klenba
     </p>
    </div>
    <div class="footnote">
     <p>
      <sup>
       [
       <a class="para" href="#id2586875" name="ftn.id2586875">
        49
       </a>
       ]
      </sup>
      <span class="emphasis">
       <em>
        Comodoro Rivadaria
       </em>
      </span>
      (špan.) — veliteľ floty Rivadaria
     </p>
    </div>
    <div class="footnote">
     <p>
      <sup>
       [
       <a class="para" href="#id2586973" name="ftn.id2586973">
        50
       </a>
       ]
      </sup>
      <span class="emphasis">
       <em>
        Záhorie
       </em>
      </span>
      — Zagorje, hornatá krajina v Dalmácii a v Chorvátsku
               na sever od Záhrebu
     </p>
    </div>
    <div class="footnote">
     <p>
      <sup>
       [
       <a class="para" href="#id2587015" name="ftn.id2587015">
        51
       </a>
       ]
      </sup>
      <span class="emphasis">
       <em>
        Sociedad Explotadora
       </em>
      </span>
      (špan.) — Prevádzková spoločnosť
     </p>
    </div>
    <div class="footnote">
     <p>
      <sup>
       [
       <a class="para" href="#id2587821" name="ftn.id2587821">
        52
       </a>
       ]
      </sup>
      <span class="emphasis">
       <em>
        kamin
       </em>
      </span>
      (chorv.) — komín, kozub
     </p>
    </div>
    <div class="footnote">
     <p>
      <sup>
       [
       <a class="para" href="#id2587968" name="ftn.id2587968">
        53
       </a>
       ]
      </sup>
      <span class="emphasis">
       <em>
        Montevideo
       </em>
      </span>
      — hlavné mesto juhoamerickej republiky Uruguay,
               prístav pri ústí rieky La Plata. Patrilo k najkrajším juhoamerickým mestám.
     </p>
    </div>
    <div class="footnote">
     <p>
      <sup>
       [
       <a class="para" href="#id2588048" name="ftn.id2588048">
        54
       </a>
       ]
      </sup>
      <span class="emphasis">
       <em>
        Tres Puentes, Rio Seco
       </em>
      </span>
      (špan.) — Tri mostíky, Suchý
               potok
     </p>
    </div>
    <div class="footnote">
     <p>
      <sup>
       [
       <a class="para" href="#id2588262" name="ftn.id2588262">
        55
       </a>
       ]
      </sup>
      <span class="emphasis">
       <em>
        Hernand Magallanes
       </em>
      </span>
      — Fernao de Magallanes (asi 1480 — 1521),
               portugalský plavec, ktorý prvý oboplával zemeguľu a objavil ostrovy Marianny a
               Filipíny
     </p>
    </div>
   </div>
  </div>
 </body>
</html>
