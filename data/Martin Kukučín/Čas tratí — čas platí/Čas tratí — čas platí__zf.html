<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505479">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bývalože to vše veselo v tých Pazderanoch, zvlášte v nedeľu a vo sviatok popoludní, keď
         pazderianska mlaď zabávala sa tancom. Sem, do hostinca, i stárež sa schádzavala, obdivovala
         krepkosť tancujúcich detí a hútala o ich budúcnosti.
   </p>
   <p>
    Ale mládencov bolo tu aj hodne; dupkali oni ohnive krpčekmi o nevydláždenú zem a tu i tu
         podhodili svoje tanečnice do povaly. Spomedzi tančiacich jeden pár každému sa videl. Bol to
         Janko Kusan a Žofka Machnatých.
   </p>
   <p>
    Ľahko je ženiť sa sedliackemu synkovi! Rodičia mu všetko pripravia k svadbe, ba i
         nevestu mu nahovoria a vyberú. Jemu len k oltáru ísť treba. Je to už stará obyčaj,
         prechodiaca z otcov na synov, ktorá nevyhynie tak chytro, lebo ľud náš rád sa pridŕža
         starých, dobrých zvykov. Janko mal už od malička prehliadnutú, a síce Žofku. Jemu to nebolo
         proti srsti, ba keď vychodil školu, všemožne sa usiloval upevniť rodičmi utvorené zväzky so
         Žofkou.
   </p>
   <p>
    Rodičom oboch plesalo srdce radosťou, keď videli svoje deti spolu sa vykrúcať; tak im to
         svedčilo, ani čo by už boli svoji!
   </p>
   <p>
    Jankovi rodičia neverili dočkať čas svadby svojho synka, preto i so Žofkinými rodičmi
         chodili po pánoch, kýmkoľvek nevyprosili Jankovi privolenie k ženbe.
   </p>
   <p>
    Najvážnejšia prekážka teda premožená. Už budúcich fašiangov mala byť ohláška, keď tu po
         Vianociach zavíta do dediny nový človek, Paľko Zrebnický, bohatého pazderianskeho zemana
         Ezechiela Zrebnického najmladší syn. Oči celej dediny zvedavo utkveli na ňom, keď sa zjavil
         po prvý raz u Mojžiša na tanci. Ostrohy na vyleštených čižmách zacvendžali, čo raz päty
         jednu o druhú udrel alebo o podlahu dupol. A tie gomby na šnurovanej mentiečke a hlucháňovo
         pero za klobúčikom! Žiaden mládenec z dediny nemal toho vzrastu čo Paľko. Keď si v tanci
         podoprel boky a hlavu dohora vypol, zdal sa byť od všetkých o hlavu väčším. Dievčence
         túžobne naň hľadeli a zvedavo čakali, ktorú ozaj do kola si pojme. Paľko sprvu ľahostajne
         díval sa na dievčence, konečne bystrým krokom vošiel do kola a vyzerá si tanečnicu. Všetky
         tu dookola stáli, ešte žiaden mládenec si nevybral; novoprišlému chceli dať prednosť. Paľko
         konečne, prikrepčiac k Žofke, pochytil ju v tanec a vykrúcal, že len taký vietor šiel za
         nimi.
   </p>
   <p>
    Každý z mládencov vybral potom svoju. Zvyšnej dievčiny tu nebolo, následkom čoho Janko
         Kusan zostal bez tanečnice. Náramne ho to škrelo, že o tanečnicu prišiel. Keby nebol už v
         kole býval, veru by bol nechal tanec tak. Ale tu videl, že všetko čaká, čo on teraz urobí,
         ba niektorí sa škodoradostne nad jeho pádom usmievajú. Začal teda rozvažovať, čo by mal
         urobiť a koho si pojať.
   </p>
   <p>
    Z veľkých nesnádzí vytrhla ho jedna švárna nevesta; tú si Janko pojal a s chuťou si s
         ňou v tanci pokreskával, takže mysle divákov sa upokojili.
   </p>
   <p>
    Koniec tancu. Mlaď, rozohriata, ide na čerstvý vzduch. Jak dobre padne tu sa ochladiť,
         no mnohý to už zaplatil životom: tu sa rodia suchoty a zapálenia rozličných druhov. Paľko
         tiež viedol svoju tanečnicu, Žofku, a ani na piaď neustúpil od nej. Hudci začali druhý
         tanec. Mládenci v kole samotní si krepčia a tu i tu hodia okom na okolostojace dievčatá.
         Teraz začnú ich po jednej do kolesa brať. K Žofke jedným hnutím, razom, skočili dvaja:
         Janko a Paľko.
   </p>
   <p>
    „Kto prvší, ten lepší,“ pomyslela si snáď Žofka a išla do kola s Paľkom, ktorý ju vôkol
         pása uchopil a Jankovi spred nosa vzal.
   </p>
   <p>
    Chudák Janko zas len za kratšie ťahal. No nezúfal on preto. Našiel si iné, tiež hodné
         dievča; silne ho pritisol k sebe, usmieval sa naň. To bolo od radosti preč; myslelo si, že
         Janko vezme ho hneď. I tančilo sa to jedným taktom hlucho, temne, len husle, basu a cveng
         Paľkových ostrôh dal sa počuť. Kde-tu i výsknutie zaznelo. Janko mal síce mnoho roboty s
         vlastnou tanečnicou, predsa pár ráz hodil on okom i na Žofiu. Zakaždým stislo mu srdce, ani
         čo by mu ho bol žmýkal, keď videl, ako je jeho bývalá už obláznená. Pre iného už nemala
         očú. Keď pozrela nimi na Paľka, Janko hneď uhádol, koľko bilo; no mlčal.
   </p>
   <p>
    Úbohý Janko bol zronený. Cítil, že Žofka celkom sa mu odcudzila. A pritom musel i uznať,
         že Paľko je onakvejší chlap než on, že Žofkine oči majú teda dobrý vkus. Všetky fúrie
         žiarlivosti, a to tej málomocnej, zožierali utrápené srdce jeho.
   </p>
   <p>
    Svadba Jankova sa teda rozplynula. U Machnatých sa vyhovárali sem i tam, že je dievča
         ešte mladé, že k vydaju má ešte dosť času a podobnými. Pravú príčinu vedel on veľmi dobre,
         ale ju nevyjavil. Koľko ráz videl ísť Paľka do Machnatých! A aké chýry išli dedinou!
   </p>
   <p>
    Starý Zrebnický bol prvý, ktorý zunoval synove zálety.
   </p>
   <p>
    „Paľko, obzri sa po inom dievčati. Či sa svedčí zemanovi a vyučenému majstrovi sedliačky
         predchytávať iným mládencom? Už si aj tak v svojich rokoch, rozumu máš dosť, vyber si inú,
         veď tu ich jest, a to ešte krajších, na každý prst desať.“
   </p>
   <p>
    „Ja som, tato, tie krajšie ešte nevidel. Ukážte mi aspoň len jednu!“
   </p>
   <p>
    „Ako bys’ aj mohol vidieť, keď iba tej jednej ustavične do očú pozeráš. Choď do Nižného,
         tam býva Julka Drobných, vezmi si tú.“
   </p>
   <p>
    „No, to by ste mi dali! Veď tá jedným okom šmŕľa. Ja tej veru nechcem.“
   </p>
   <p>
    „Vyber si teda, ktorú sám chceš.“
   </p>
   <p>
    „Vyberiem si teda Žofku Machnatých, ja iba tú chcem.“
   </p>
   <p>
    „Ja ale to nebudem trpieť. Ak tú vezmeš, pôjdeš z môjho domu preč, lebo ona nebude so
         mnou nikdy pri tomto stole jedávať.“
   </p>
   <p>
    „A čo ma vyženiete hneď na vrch Kriváň, jednako si len ju vezmem.“
   </p>
   <p>
    „No, Paľko, nemysli si, že sa z peknej misky naješ, keď je prázdna!“ a s tým išiel starý
         preč, mladý do Machnatých.
   </p>
   <p>
    Starý Ezechiel bol pyšný človek, nie tak na bohatstvo, ako na psiu kožu. Mohol ale i
         bohatstvom sa vynášať. Milo to bolo, keď z jeho dvora vyšli štyri páry bielych sťa lasice
         volov, na hrdle so zvučnými spiežovcami. Závistliví susedia vtedy vždy hovorievali: „Hľa,
         osvietený už ide!“ Paholci veselo pukali bičmi pred domami svojich mileniek, aby sa šli na
         nich podívať. A vo dvore ani čo by vo svetlici. Čistota tam a poriadok. Každá vec na svojom
         mieste. Vbok dve záhrady, jedna kuchynská, druhá ovocná. Obhradené sú zábradlím a kde-tu
         stojí biely murovaný pilier medzi nimi, sťa kaprál medzi obecnými vojakmi. V pitvore visel
         zvonec, ktorý čeliadku zvolával. Tejto tu bolo ani hmýru; ňou sa len tak hemžilo, no každý
         mal vykázanú robotu, a tak to všetko šlo, ani čo by zmýval.
   </p>
   <p>
    Dvoch starších synov priženil pán Ezechiel inam.
   </p>
   <p>
    „Načo by sa tu, na tejto škvarke, všetci trápili? Nech má každý dosť. Ani ja som si
         nevedel rady, kým mi tesť toto nekúpil. Preto nech sa každý žení dobre a bohato.“
   </p>
   <p>
    To bola jeho filozofia.
   </p>
   <p>
    Najmladšieho syna, Paľka, zo všetkých mal najradšej. Toho určil za svojho nástupcu; dal
         ho k tomu i stolárčine vyučiť a potom ho poslal na dlhú vandrovku, aby vraj bol i gazdom v
         lete, v zime však i stolárom.
   </p>
   <p>
    Teraz zavolal Paľka z vandrovky domov, aby zas gazdovstvu sa priučil. No Paľko radšej za
         Žofkou chodil, než aby bol piloval robotu. To starého nešeredne mrzelo.
   </p>
   <p>
    Stará Tereza, žena Ezechielova, nerada videla Paľka, hoci jej bol vlastným synom.
         „Preňho museli moji synovia z domu,“ sťažovala si vše. Teraz sa však zradovala, keď videla
         Paľka vrtieť sa okolo Žofky. Nech vidí starý, čo má za synka!
   </p>
   <p>
    Ezechiel od poslednej zvady dal Paľkovi pokoj, nech robí vraj, čo chce. Teraz ale začal
         tým silnejšie na Machnatého dorážať. Raz v krčme zvadil sa s ním hrozne. Nazval ho žobrákom
         a podobné mená sypali sa na Machnatého ani z vreca. Zakázal i zaprisahal sa mu sto ráz, že
         jeho dievka nikdy nebude zemianskou nevestou. Machnatému bolo toho dosť. On bol najprvší
         gazda v dedine. Jeho dcéra sa teda bárskam mohla zmestiť, najedovaný sťa sršeň prišiel
         domov. Vedel, že urobí v dome búrku; aby bol teda rozhodnejší, hodne potúžil sa v krčme.
         Taký teda vkročil do izby. Našiel tam u Žofky Paľka.
   </p>
   <p>
    „Tristo hrmených okovaných! Ber sa z môjho domu, ty naničhodná belasnícka čvarga! Ale ja
         dám svoju dcéru tebe? Ty skadenoha, skaderuka! Príď mi ho ešte raz sem, ukážem ti, čo to
         päť!“
   </p>
   <p>
    Potom klial a zlorečil strašne.
   </p>
   <p>
    Paľko ušiel, Žofka plakala, stará zas tíšila muža. Paľko neukázal sa viac u Machnatých,
         nechcel vážiť životom. Žofka bola smutná, nepotešil ju ani Janko, ktorý zas bol každodenným
         hosťom u Machnatých. Žofka ho ani nemohla už vystáť, o predošlej láske medzi nimi ani
         chýru. Žofka ľúbila jedine odohnatého Paľka.
   </p>
   <p>
    Nuž ale ktože ustrežie lásku? Žofka a Paľko sa zrozumeli a na záhumní podvečer
         schádzali, utvrdzujúc medzi sebou ohrozenú lásku. Žofka mala novú dôveru, čerpajúc ju zo
         slov Paľkových, bola veselá. Janko ale tiež nedriemal. Vystriehol ich raz na záhumní,
         pochytil Paľka cez pás a šmaril ho do mláky, že sa len tak rozčľapla. Chudák Paľko šiel ako
         zmoknutá sliepka domov, vyhrážajúc sa Jankovi.
   </p>
   <p>
    U Machnatých nová búrka. Otec hrešil dievku, no ublížiť jej nemohol, lebo ju bránil
         Janko. Konečne Machnatý schytí sa a hybaj rýchlym krokom do Zrebnických.
   </p>
   <p>
    Kusan i Machnatovci zbledli, keď videli ísť starého. Báli sa, že zas nejaká hrôza bude
         sa tam robiť. Na tvári Machnatého sídlil nielen hnev, ale i odhodlanosť a pevný úmysel.
   </p>
   <p>
    Ezechiel si pod kachľami krájal do fajočky dohán.
   </p>
   <p>
    „Ej, žena, ani nemožnej veci, ja budem mať veľkú protiveň dnes, lebo ma veľmi nos svrbí
         skoro od samého rána,“ riekol Terezke.
   </p>
   <p>
    „Mne zas sa vyhodil na jazyk pupenec; ohovára nás ktosi.“
   </p>
   <p>
    „Pekné to veru znaky, ak sa splnia,“ hovoril Ezechiel, a ešte sa mu ani ústa nezavreli,
         keď do izby vošiel Machnatý.
   </p>
   <p>
    „Vitajte u nás, vitajte! Kdeže ste sa, kde tu vzali? No, no, hm, hm,“ odvrávala si
         Terezka a už utrela zásterkou miesto, kam si mal príchodzí sadnúť.
   </p>
   <p>
    „Prišiel som, prišiel! Hej!“ ako čo by mu iba teraz bolo na um zišlo, „prišiel som vám
         povedať, aby ste si držali syna na vôdzke, lebo ja — ja mu hnáty polámem. Keď ste sa so
         mnou povadili v krčme, hneď a zaraz som ho vyhnal zo svojho domu. Teraz mi ale zvádza
         dievča k tajným schôdzkam. Ak ho ja raz dolapím, teda mu ukážem, či bol dakedy v chlapovej
         hrsti.“
   </p>
   <p>
    Celý bol hnevom osinetý, takže i Ezechiel dostal pred ním strach.
   </p>
   <p>
    „Vidíte, susedko, toto ste mali hneď za horúca robiť. Teraz je už ťažko ich roztrhnúť,
         keď sú už ako jedna duša. Môj Paľko vám ver’ sotva ustúpi.“
   </p>
   <p>
    „Teda mi nechcete sľúbiť, že synovi zakážete? Nie? Dobre. Ja mu nohu zlomím, to vám
         vopred povedám.“
   </p>
   <p>
    „Viete vy čo, susedko môj?“ ozval sa Ezechiel mierne. „Vydajte svoju dcéru za iného,
         potom ani môj Paľko nebude za ňou chodiť.“
   </p>
   <p>
    „No, to bola múdra rada! Vy nechcete synovi zabrániť, aby za ňou chodil, a ja mám svoju
         dievku prisiliť, aby za iného šla. Veru ste vy múdry! Zostane len pri tom, čo som ja
         povedal: keď ho pri nej nájdem, potrescem ho sám! Dobre sa majte!“ a s tým sa už chytal
         kľučky, že už ide preč.
   </p>
   <p>
    „Nenáhliteže sa toľme, susedko, zhovorme sa, a bude všetko dobre,“ tešil ho Ezechiel.
   </p>
   <p>
    Radoval sa, že mu sedliak na ruku ide; to bola voda na jeho mlyn. Poradiť ale neznal.
   </p>
   <p>
    Tereza nezamiešala sa ani slovom do reči. Iba teraz riekla:
   </p>
   <p>
    „Chlapi, nemiešajte sa vy do ženskej roboty. My to ľahšie vykonáme nežli vy; dajte si s
         tým pokoj! Ja s vašou ženou vykonám to, že vaša dcéra pôjde za Kusana, musíte nám ale
         sľúbiť, že vo všetkom nás slúchnete.“
   </p>
   <p>
    Machnatý odišiel.
   </p>
   <p>
    Teraz už nasledovalo dielo Terezino.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506017">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Dolu Pazderanmi tečie dosť hodný potok. Vyviera on síce len v neďalekej horičke, a
         predsa je už tak mocný, že pár pazderianskych mlynov poľahky ženie.
   </p>
   <p>
    Milý priateľu, choď k žriedlu tejto vody a uč sa obdivovať tam krásu a veľkosť prírody.
         Nenie to tam vlastne ani horička, len úzky, veľmi hlboký prielaz, porastený krovím
         všelijakého druhu; tu si podáva ruky pôlča s hlôžím, javor s jedlicou, topoľ s brezou atď.
         K žriedlu vedie cesta dosť širokou dolinou, ktorá je posiata i teraz krásnym obilím. Na
         brehoch potoka lúčky a husté krovia nemilej vrbiny. Zblíživ sa prielazu, čuješ divoký huk
         valiacej sa vody. Tu sa ona šmýka po balvanoch vápenca, odetého v bohatý teplý mach, ani čo
         by ho už od bystrej, studenej vody oziabalo. Voda zošmykne sa z vápenca a padá z neho na
         iný, na ktorom sa rozrazí v malé kvapôčky, tieto zas v jemnú hmlu. Nad touto riavou sa vždy
         vznáša jemný obláčik hmly. Tu večný huk a ryk rútiacej sa vody. Voda vyviera len v troch
         miestach, preto hneď, ako sa rodí, neobyčajnú silu prezradzuje. Čistá je sťa ten
         najčistejší krištáľ. Lúče slnečné lámu sa v nej ani v najkrajšej prizme. Potok hlboký,
         úzky, na niektorých miestach i dieťa ho snadno preskočí, ale ten večný šum pri prekračovaní
         veľmi prekáža, nervy rozčuľuje, takže len málokto sa k tomu odhodlá. Tu ušustnutý breh, tam
         príval odniesol stadiaľto prsť, do blaženejších krajov ju poskladajúc. Trčia už iba skaly,
         ani čo by obhrýzol mäso a kosti zostali. Na samom krajíčku úšustu živorí vŕba, jej niektoré
         korene sú bez pôdy, i visia v povetrí. Jeden z nich siaha až do vody, s tým si vlnky
         zahrávajú, nútiac ho, aby sa vždy kolembal.
   </p>
   <p>
    Uzučkým prielazom popri brehu ide šťúply chodník. Tým sa môžeme prevaliť do širšej
         kotliny. Ľahšie sa ono to povie, než urobí; musí človek sa predrať pomedzi kry a
         väčšie-menšie balvany. Ak by sa dvaja na tomto chodníku stretli, jeden by sa musel neomylne
         vrátiť alebo do potoka skočiť.
   </p>
   <p>
    Sme v onej kotline. Stadiaľto jeden jediný východ — opísaným prielazom von. Vboky vysoké
         skaly, vpred ale nebotyčný plešivý vrch. Choď vpred alebo vbok — ukáž, čis’ Hanibal! Tu, ak
         nie inde, musíš pocítiť svoju ničotu pred dielom božím. Tu ticho sťa pod zemou, o vode ani
         chýru. Kam zašiel onen hukot? Nič nepočuť, nič. Hlucho a nemo tu, v nedorozumení zastaneš,
         lebo uši tvoje od ryku potoka dosiaľ brnejú, a tu zrazu táto večná tichosť omámi ťa tak, že
         ustatý nemôžeš sa činnosti chopiť.
   </p>
   <p>
    Jak sladko tu leňošiť. Tu vysoká svrčina, sadni si pod ňu; vábi ťa čistá, zelená, machom
         odetá zem. V kotline štrk, zošutrovaný z onoho vrchu v čas búrky a prívalu. Medzi ním
         kde-tu haluz, ba i vrchovec z kosodreviny. Tu vyššie nájdeš medzi balvany i celé stromy,
         ktoré príval alebo víchor vyvrátil a dolu do doliny zvliekol. Dobreže tu lykožrútovi! Jest
         ho tu ako hmýru. Ten štrk ale nevidíš, lebo spod neho dobrá, čierna zem vydala hustú trávu.
         No ale táto len s veľkou biedou predrie sa hustým štrkom. Po úbočiach, kde skália niet,
         rastie tráva po pás. Ale preto, že statok k nej nepristúpi, pazderianske ženy to pomaly
         odnosia v plachetkách. Div, že niet i teraz nejakej trávnice.
   </p>
   <p>
    Poľom, chodníkom, kráča sčerstva driečna dievčina; mieri rovno do prielazu. Na pleci
         opála sa jej plachetka, na chrbte dlhý vrkoč s belasou stužkou. Slnko prihrieva, preto
         stiahla bielu šatku až na oči; kde-tu obzrie sa k dedine, nad ktorou stráži kostolík s
         vežičkou. Jeho biely múr leskne sa v horúcom lúči poludného slnka, ostro sa odrážajúc od
         zelene stromov, obkľučujúcich ho. Vojde do prielazu. Smutne, clivo, ba desne jej tu
         samotnej. Ale ona musí kohosi čakať, lebo sa často ohliada do poľa k dedine. Plachtička sa
         jej mnoho ráz zachytila o konárik, ba veľký tŕň pri chodníčku chytil ju i za vrkoč. Ona sa
         vtedy neopovážila obzrieť, bojac sa, že ju tu niekto prenasleduje. Zrazu spoza liesky
         vyskočí mladý šuhaj. To sa znenazdania stalo, dievča sa zľaklo.
   </p>
   <p>
    „Keď si len prišla! Neveril som ťa dočkať. Už som ťa i na trávniku čakal.“
   </p>
   <p>
    Paľko kráčal vpred a nemohol sa na Žofku obzerať, lebo by ho to bolo stálo pád. Konečne
         prišli na slobodné miesto, a tu stáli oproti sebe.
   </p>
   <p>
    „Paľko môj, Paľko, ja som nešťastná stvora! Otec mi k hlave letí, prečo nechcem vraj
         Kusana. Mať ma peknými rečami od teba odvádza. Kusan ma zas všade strežie, kamkoľvek sa
         obrátim; rodičia tvoji nechcú o mne ani počuť, po dedine sa iba o nás klebetí, a ty? Ty sa
         držíš len toho starého a odo mňa nechceš odstúpiť.“
   </p>
   <p>
    „Že sa starého držím?“ zvolal Paľko. „A ty to medzi krivdy kladieš? Povedz, dievča, už
         ma nerado?“
   </p>
   <p>
    „Paľko, Paľko, kebys’ ty vždy so mnou byť mohol, tak by som sa ničoho nebála. Ale tí so
         mnou samou urobia, čo chcú.“
   </p>
   <p>
    „Neboj sa ty toľme tých prekážok, tie musia pri každej dobrej veci byť. No ale po búrke
         bude pekne. Pozri ten dub a jedľu. Teraz stoja jeden popri druhom a nestýkajú sa; keď ale
         príde víchor a búrka, vtedy ich haluze jedna k druhej prídu a budú sa objímať. Tak aj duše
         naše musia sa v nepokoji spojiť a bude potom dobre. Na! Tu to som ti doniesol stužku, aby
         si ňou ku mne pripútaná bola. Či ti ten Kusan dal kedy takú? Hoj, a keď budeš mojou, nesmie
         ani zlý vietor na teba fúknuť; i to miesto ti ofúknem, kam si budeš mať sadnúť.“
   </p>
   <p>
    „Ja som ti zas doniesla túto šatku. Nos ju sebou, aby každý videl, že sme svoji.“
   </p>
   <p>
    V protivnom úbočí pod lieštím sedel akýsi mládenec; často sa on vbok nachýlil,
         pozorujúc, čo milenci robia. Keď sa objali, ani čo by mu do klieští srdce lapil! Keby tí
         dvaja len trochu boli pozornosti venovali okoliu, boli by museli vidieť spod kríka trčiace
         nohy Kusanove. Keď si darky vymieňali, nachýlil sa vbok, aby mohol dokonale všetko vidieť;
         lež tu pohol rukou kameň, ktorý sa v dolinu začal kotúľať. No v tie časy i nohy i seba
         stiahol za liesku, sediac tam ako upečený.
   </p>
   <p>
    Keď milenci počuli skalu sa kotúľať, veľmi sa zľakli. Odskočili od seba a obzreli sa,
         kto ten hukot zapríčinil. No nikde ani živej duše. Paľko uspokojil Žofku, že to zajac musel
         tú skalku skotúliť. Ale predsa sa len pobrali odtiaľ preč. Za nimi i Janko vyskočil z
         úkrytu, radujúc sa, že on tak dobre sa vie v kolembabu hrať. Z úboče zišiel pomaly na
         chodník a striehol za nimi, kam idú. Bol by od radosti hvízdal, lež sa bál, že ho počujú;
         bol by skákal, ale sa bál, že do jarku spadne; preto s utajenou radosťou šiel zápäť za
         nimi. Lež radosť minula, zatínal päste a hrešil, keď videl, ako sa zas objímajú. „No, to je
         ostatný raz, aj tak už navždy sa lúčite!“ odvrával si Janko v svojom hneve, a tak pri
         svojej strate aspoň porisko zo sekery dostal.
   </p>
   <p>
    Milenci si ruky stisli, pozreli ešte raz jeden na druhého a každý šiel v svoju stranu.
   </p>
   <p>
   </p>
   <p>
    *
   </p>
   <p>
   </p>
   <p>
    Toto sa stalo v stredu popoludní. V nedeľu ráno u Machnatých plač a nárek, čože sa tam
         ozaj stalo? Plače Žofka, a to toľme, že sa v celom dome ozýva. Otec prosí i hrozí, aby mu
         povedala, prečo plače. Nechce a nechce. Mať i hladí, i pekne navádza, ale ani slova nemôže
         od nej sa dopýtať.
   </p>
   <p>
    „Veď keby som ju sem, do spevníka, nebola vložila sama! Ale sa pamätám, ako čo by to
         práve teraz bolo, keď som ju sem kládla, a teraz ničoho nič! Už som tu všetko prehľadala,
         každú kartu i naopak, i na líce poprezerala, a predsa nikde nič!“ Tak si so slzami
         odvrávala Žofka. Jej mať sa pretvarovala, že nevie, o čo vlastne beží.
   </p>
   <p>
    V izbe samotná Žofka. Vlasy rozpletené, lebo stužky Paľkovej nič a nič. Tu vstúpi do
         izby stará Katrena, slúžka od Zrebnických.
   </p>
   <p>
    „Náš mladý pán ti, Žofka, odkazuje, že ťa dáva pozdravovať. Je náramne smutný; povedá,
         že mu je ľúto, že sa kedy s takou nevernicou zapodieval, ako si ty. Žeby si len šťastne s
         tým druhým žila, že on nikdy nepovie, že ťa videl. A keď toho zunuješ, aby si si zas iného
         našla. Tuto ti i toto v papieri posiela, že nechce od teba nič, ani zbla, že on od
         inakšieho ešte dievčaťa dostane šatku, že ťa nikdy nechce na oči ani vidieť.“
   </p>
   <p>
    Toto jedným dúškom povedala slúžka. Žofka ako omráčená tu stála bez slova. Vzala do ruky
         i šatku, ktorú jej slúžka oddávala.
   </p>
   <p>
    Stará Katrena, spokojná so svojou výrečnosťou, odišla.
   </p>
   <p>
    „Opustená, sklamaná, zavedená ja! Ten, ktorý mi tak prisahal, opustil ma. Ó, Bože, to je
         bôľ!“ Tu chcela sa za ním schytiť a navyčitovať mu, čo urobil. Ale načo? „Tu je šatka, čo
         som mu dala; ach, ako som ho rada videla, a teraz? Roztrhnutá je láska, no roztrhnem i
         teba,“ a rozdriapala šatku na márne kúsky. Už nenariekala, len slzy jej tiekli. Na kúsky
         rozdriapanej šatky pozrela s triumfom, s radosťou; smiala sa a slzy jej plynuli lícami.
   </p>
   <p>
    Odľahlo jej, keď sa aspoň na šatke vyvŕšila. Bola sťa ono decko, ktoré, padnúc na zem a
         udrúc sa o ňu, bije ju, mysliac si, že sa za bolesť svoju poriadne vypomstilo.
   </p>
   <p>
    „Áno, opustil ma, navždy! No, ani ja ťa nechcem; nikdy, nikdy! Choď mi z očú, ta do
         horúceho…“ Nedopovedala. „Ach, a Janko mi to nepovedal, že ma nechá? Ó, a to koľko ráz! A
         pre koho? Pre tú zemianku z Nižného! Pre tú ma nechal, a ešte to tají! Janko mi dobre
         radil, aby som mu neverila, že ma za blázna drží. Janko, Janko, ten ma rád videl. Ten ma
         nikdy neoklamal, a ja som ho nechala pre… Toto je trest za moju nevernosť.“
   </p>
   <p>
    Dievča nariekalo. Matka dobre počúvala jej kviľbu. No neplakala s ňou, potlačila hlas
         sústrasti a prírody, radovala sa, plesala nad svojím víťazstvom! Toho už, hľa, dosiahla;
         dievča neplače za Paľom, ale za Kusanom. Vhodný okamih pre ňu je tu.
   </p>
   <p>
    Vošla k dcére, hladila ju po hlave a vlasoch a tešila, že Kusan azda dá sa nahovoriť k
         nej.
   </p>
   <p>
    Tak bol roztrhaný zväzok, o stálosti ktorého Paľko chudák bol by prisahal i pred puškou.
   </p>
   <p>
    Prišlá nato jeseň, v jedno spojila Žofku Machnatých s Kusanom.
   </p>
   <p>
    Hej, bolaže to za svadba! Ešte dosiaľ sa na ňu rozpamätajú niektorí, ktorí na nej boli.
         Celý týždeň piekli sa na ňu koláče, a to ustavične ani u pekára. Kým ostatné dopiekli, tie
         prvé už celkom zatvrdli; no spotrebovali sa i také. Starý Kusan a Machnatý zabili k tomu po
         jalovici, takže mäsa bolo ani o hodiech. Na nápoji tiež nesmelo chybieť, o to sa postarali
         svati.
   </p>
   <p>
    Mladý zať len tak kvitol, mladucha tiež bola pekná, ako obyčajne, len líčka stratili
         čosi málo zo svojej farby. Plakala, a to i viac, než je obyčaj. Nuž ale ženičky
         prorokovali, že život bude tým veselší.
   </p>
   <p>
    Na svadbe tejto bol i starý Ezechiel. Tento jediný raz zadal svoje náhľady a primiešal
         sa medzi tých sedliakov. Bol veľmi veselý, tancoval ani za mladi a spieval staré piesne.
         Terezka už od rokov nevidela ho v takom dobrom rozmare; iní zas mysleli, že vyhral terno.
   </p>
   <p>
    A Paľko? Hja, ten politíroval už vtedy stolíky až hen v Károve. Nečakal ani prvej
         ohlášky, nieto ešte svadbu. Paľko Žofiu, bývalú milenku, z celého srdca opovrhoval.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578499">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Od Žofkinej svadby minuli už dva roky, a Paľka ešte nebolo v Pazderanoch, chodil po
         vandrovke. Bol on veru starý vandrovník, nikde nemohol od pár mesiacov ďalej vydržať,
         najradšej by bol čím najďalej preč utiecť! Po dvoch rokoch skončilo sa i jeho potulovanie,
         lebo razom mu prišiel z domu list, že otec je už — nebohý.
   </p>
   <p>
    Keď zavítal do rodiska, všade vzbudil pozornosť svojím výzorom. Ani ho nemohli známi
         poznať; tvár vpadlá, oko mdlé, ľahostajné.
   </p>
   <p>
    Podľa starodávneho poriadku mal sa Paľko oženiť, a to bohato; bol by bratov ženiným
         venom vyplatil a on by bol na otcovizni zostal sedieť. No Paľko o ženení nechcel ani počuť
         a ľahostajne hľadel na to, keď si obaja bratia z jeho zemí dve tretiny vyorali, lúk dve
         tretiny vzali a statku tiež dve tretiny pojali.
   </p>
   <p>
    Smutný dvor bol Paľkov. Nehemžila sa tam hŕba sluhov. Pustota, úpadok. Paľko o
         gazdovstvo dbal veľmi málo, no ani remeslo nepiloval. Keď prišla v hospodárstve ťažšia
         práca, vyhýbal jej a vrátil sa k hoblíku. Keď ale nepodarilo sa mu niečo málo v remesle,
         zahodil hoblík preč a aj cez týždne nechal ho na pokoji. Každý deň mal nový plán a každý
         deň ho zavrhol. Ako remeselník nemal žiadnej ceny, ani vážnosti. Ľudia sa posmievali na
         ňom, hovoriac, že stolík robil za pol druha roka, až to patričný, zunujúc, dal si u iného
         robiť. Bol by z remesla pekný groš vyťažil, ale potom málokto ho vyhľadával. A v gazdovstve
         akože to šlo? Hja, tiež akosi naopak.
   </p>
   <p>
    Náš Paľko sa rád na nájomníkov spúšťal, a to i v najväčších úpekoch. On si voľkoval v
         chládku, nechcelo sa mu na slnci pražiť. Nuž a nájomným? Tým ani tak. Hrabáčky vyzerali,
         kedy príde Terezka; keď dochodila, skočili k hrabliam, keď odišla, políhali si. Dane prišli
         veľké, takže sa Paľkovi veru ani len nevyplácal jeho majetok, a vždy hlbšie a hlbšie bŕdol
         do dlhov. Už mu na prstoch vypočítavali škodoradostní susedia, koľko rokov ešte bude na
         dedovizni sedieť, a už vopred si ostrili zúbky na ňu. Paľko o budúcnosť sa málo trápil, on
         žil minulosti; nemal ešte ani tridsať rokov, a už v budúcnosť ani neúfal, ale sťa starec v
         minulosť sa ponoril. A tu staré rany boleli, jatrili sa a všetku silu duševnú zožierali.
   </p>
   <p>
    Tak preletelo Paľkovi ponad hlavu nových šesť rokov.
   </p>
   <p>
    Bolo to pred troma rokmi, v jeden zimný deň ráno. Paľko sa vybral do dediny — lebo on na
         samom konci býval — po akejsi práci. Mráz studený, sneh stuhlý len tak vŕzgal pod podošvou.
         K tomu vietor rovno do tváre šibal. Ľudia ani nevychádzali z domov, ak nemuseli, radšej si
         pri teplej peci povoľkovali.
   </p>
   <p>
    Kráča Paľko hore dedinou; klobúk na samých očiach, pred seba iba na krok videl; hlavu po
         uši vtiahnutú vo vysokom golieri. Jeho krok rezký, mladistvý, ako kedysi za oných lepších
         časov. Nevidí, ako jedno dievča ženie pred sebou húsku. Ale tú kyprý sneh chytro dooziabal,
         i sadla si na chodník. Dievča, príduc k nej zdvihlo ju a pod pazuchou k potoku nieslo. Pri
         potoku pustilo na zem a v tie časy sa ona v krídla vzala a medzi ostatné gagačky ako z duba
         — padla.
   </p>
   <p>
    Chudák Paľko bol zabratý vo vážne myšlienky. Už len tak po pamäti kráčal, lebo studený
         vietor vytlačil mu slzy z očú; tieto pretierať sa mu ani nechcelo. Dýchal ťažko; para,
         ktorú vypustil, hneď na chlpatom kabáte mu mrzla. Fúzy jeho ale boli celkom šedivé od
         osuhle. Kráča rezko, lebo ruky, ktoré vo vrecku má, ho už poriadne oziabajú. Zima a vietor
         až do kosti preniká.
   </p>
   <p>
    Tu zrazu Paľko cíti akoby prask! Hlava mu brnie od úderu tak, ako keď nedávno u Kremeňov
         do kuchyne išiel a zabudol, že dvere sú nízke. I teraz cítil v hlave bolesť. No i obzor
         jeho sa značne zväčšil, vidí teraz už i celý svet, i viac asnáď nežli je pravda, lebo
         klobúk mu už na očiach nevadí. Odfŕkol do snehu.
   </p>
   <p>
    Paľko hneď pochopil situáciu. O čo sa tak tresol? Hja, pred ním stála — Žofka Kusanová.
         Paľko sa chytro zohol, zdvihol klobúk a čo z väčšieho o koleno oprášil. No vidiac pred
         sebou Žofku, vošiel doňho ohromný jed. Od deviatich rokov sa nevideli, a tu takýmto
         spôsobom sa stretnú! Paľko vyhýbal Kusanovmu domu. Za deväť rokov sa to podarilo — a teraz?
   </p>
   <p>
    Vložil chytro klobúk na hlavu a nasrdeným hlasom povedal:
   </p>
   <p>
    „Načo sú ti oči, na jastrenie, zaliečanie, ha?“
   </p>
   <p>
    „A vám? Sami ste si príčina.“
   </p>
   <p>
    „Choď mi z očú, lebo sa mi prisniješ,“ a s tým posotil Žofku do snehu, že ďalej pôjde.
   </p>
   <p>
    Žofka neodpovedala ani slova, pobrala sa ďalej. Ani po kroku neurobili, keď sa spod
         jednej záhradky ozve zdravý, mocný smiech.
   </p>
   <p>
    „Hahaha, pán majster, ale ste vy pekne pobili hrnce s tou Žofkou! Pozrite, pán majster,
         veď vám navrela hrča na čele,“ jedným dúškom hovoril Miško Rezanec.
   </p>
   <p>
    „Lotre, ty musíš všade byť, i kde tri hrachy v hrnci vreli!“ ozval sa Paľko.
   </p>
   <p>
    „Budeže to po dedine smiechu! Na priadkach iba o tom bude reč… Aha, pozriteže do snehu,
         tam ešte čosi máte; pri samej nohe vám je.“
   </p>
   <p>
    Paľko sa zohne a nájde čosi v šatke zakrútené. Rozvinie a vidí kužeľ, nadetý ľanom.
   </p>
   <p>
    „To, Mišo, nenie moje. Kto to stratil, nech si hľadá! Na, odlož to do vás, azda si príde
         poň ten, čie je. No, čože vytriešťaš tam oči, na ho! Ale ho ja k tebe ponesiem? Už ma v
         ruky oziaba,“ a trel si ruky, ktoré boli červené ako rak.
   </p>
   <p>
    „Ani moje nenie, mňa do toho nič; kto našiel, nech oddá tomu, kto to stratil. To je taká
         obyčaj. Len to oddajte. Tamto Žofka ide na priadky, stratila kužeľ pri tom zrazení. Dajte
         jej ho… Hej, gazdiná Kusanovie! Žofka, vráťte sa, pán majster vám má kužeľ. Prekryl Vám ho,
         poďte poň!“ a Žofka, ktorá už zo dvadsať krokov urobila, chytro sa preskúmala a skutočne
         našla, že kužeľa nemá. Voľky-nevoľky musela sa poň vrátiť. Radšej by bola všetko zapľula,
         ale Rezanec ju mrzel. Vrátila sa.
   </p>
   <p>
    Paľko by bol radšej neviem čo robil, ako čakať za Žofkou. Jeho tvár skutočne
         prezradzovala najväčšiu horkosť, akú len mohla vzbudiť minulosť v jeho prsiach. Bez slova
         oddal jej kužeľ s výrazom opovrženia na čele. Žofka hodila naň pohľad výčitky a vnútornej
         bolesti plný. Len ťažko sa mohla zdržať sĺz; už jej boli pri samých mihalniciach, ale
         zatlačila ich naspäť k prameňu, takže netiekli jej lícami, ani sa nedali vidieť. Paľko
         dobre zbadal pohľad ten, aj bodol ho on do stredu srdca, preto zmiernil ten výraz svojej
         tváre a krotko jej kužeľ doručil.
   </p>
   <p>
    „No, a náleznô? Či sa to tak robí? Pán majster, pýtajte si od nej náleznô. Nech som
         Kubo, ja by jej to neodpustil. Žofka, náleznô dajte tuto pánu majstrovi, že vám kužeľ
         našiel. Keby nie on, boli by ste do hanby prišli, keby ste boli chceli priasť bez kužeľa!“
         kričal Rezanec.
   </p>
   <p>
    Žofka sa už pobrala preč so svojím kužeľom. Ale keď dokončil Rezanec, nemohla mu už
         strpieť na jazyku; obrátila sa ešte raz a zakričala naň: „Radšej si pozri vane!
    <sup>
     [
     <a class="footnote" href="#ftn.id2578804" name="id2578804">
      1
     </a>
     ]
    </sup>
    Aha, primrzli ti k zemi. Tvoj statok môže i podochnúť od smädu, kým ho ty
         napojíš.“
   </p>
   <p>
    „Druhý raz jej, pán majster, nedajte nič, keď je taká nevďačná!“
   </p>
   <p>
    „Mlč, ty jazyčník!“ ozval sa Paľko. „Nechaj si kúštik huby aj na zajtra, nemusíš všetku
         razom zodrať.“
   </p>
   <p>
    „Tak je to, keď človek chce dobre, stane sa zlým,“ a s tým zmizol Miško Rezanec pod
         stenou svojej chalupy, nesúc v rukách po plnej vani.
   </p>
   <p>
    To bolo prvé zhliadnutie od tých čias, ako si pri žrielach podali ruky. Paľko si myslel,
         že staré veci, staré city dávno vyhoreli, že už ani iskierky po nich, no sklamal sa. Keď
         odchodil z miesta terajšieho stretnutia, spodobalo sa mu, ako čo by len včera bol poslal
         jej šatku spiatky, ako čo by ju len včera bol nevernou a nestálou byť poznal. Čo sa po
         tomto stalo, to mu pripadlo ako dlhá, dlhá noc, v ktorej sa hýbal síce, chodil, robil,
         účinkoval, ale len nepovedome, tak asi, ako námesačníci to robia. Rozpomienku na svoju
         lásku nemohol z pŕs vydrapiť, inak by i tie boli vykrvácali. Bol by, chudák, vďačne dal
         zbytok svojho majetku, keby sa dnešného dňa nebolo to stalo; bol by zbytok života dal za
         to, keby sa to bolo mohlo odstať. No darmo…
   </p>
   <p>
    Prišlo leto. Neveselo sa míňali nášmu Paľkovi dni. Terajšie leto mu bolo najsmutnejšie.
         Stará Tereza, jeho mať, už ani do poľa nevládala ísť. On nestačil na všetko dohliadať.
         Všetko mu už išlo dolu vodou. Pochytil i on kosu a išiel svoje zbožie kosiť. Dielňu a
         hoblíky kryla už hrubá vrstva prachu. Poznať, že už dávno, čo ostatný raz tým sa
         zapodieval.
   </p>
   <p>
    Práve sa pred večerom poberal domov, majúc na pleci zbožovú kosu, keď počul z dediny
         umieráčik sa ozývať. Zrýchlil svoje kroky; trápila ho zvedavosť, kto nechal tento svet
         práve v najsúrnejšie práce a najveselšie časy. K tomu vedel, že i on bude potrebný pri tom.
   </p>
   <p>
    Divní sú daktorí ľudia! Medzi nich patril i Paľko. Zo smrti iných koristil, robiac pre
         mŕtvych rakvy. Teraz už inú stolársku robotu ani nerobil, najviac že tú rakvu zbil, keď sa
         pohreb nadaril.
   </p>
   <p>
    Príduc domov, tam predo dvermi už našiel Kusana s malým, asi šesťročným chlapcom. Paľko
         sa zadivil, div, že mu oči nevyskočili, keď tak nenadále videl u seba svojho bývalého soka.
         Kusan bol muž mocný a vážny, teraz ale i niečo smutný. Malý chlapček, ktorého za ručičku
         držal, nariekal tuho, utierajúc dolu lícami kanúce slzy holou dlaňou.
   </p>
   <p>
    „Dobrý večer, pán majster! Práve sme chceli do poľa ísť pre vás. Vy sa čudujete, akým
         činom ja,
    <span class="emphasis">
     <em>
      Kusan
     </em>
    </span>
    , prichodím k
    <span class="emphasis">
     <em>
      Zrebnickému
     </em>
    </span>
    ? Hľadám
         nie
    <span class="emphasis">
     <em>
      Zrebnického
     </em>
    </span>
    , lebo ten by mi povedal, že nemá kedy, ale stolára z
    <span class="emphasis">
     <em>
      Pazderian
     </em>
    </span>
    ! Jedným slovom, poďte so mnou, zomrela mi testiná.“
   </p>
   <p>
    Celá sústrasť Paľkova vyjadrila sa slovom:
   </p>
   <p>
    „Ta-a-ak? A čo sa jej stalo, ja som nič nepočul o jej chorobe. Hm, hm!“ a s tým vošiel
         dnu, nechajúc svojich hostí predo dvermi stáť.
   </p>
   <p>
    Vzal si spod povaly mieru, totiž láktor,
    <sup>
     [
     <a class="footnote" href="#ftn.id2578956" name="id2578956">
      2
     </a>
     ]
    </sup>
    podelený na stopy a palce (metre vtedy boli iba vo Francúzsku), chcejúc ním
         mŕtvolu odmerať. Obťažné to remeslo, každú mŕtvolu vidieť, merať a ešte aj do hotovej
         truhly ju vložiť. Paľkovi to predtým prichodilo celkom prirodzeným, dnes ale začal o tom
         niečo rozjímať a obmýšľal sa k mŕtvole ísť. Sám v sebe hovoril: „Načo som sa ta sľúbil? Či
         mám ísť? Ale koho si zavolajú iného? Tu v dedine niet viac stolárov.“ Oprel s tým mieru o
         stenu v pitvore a druhými dverami vyšiel do dvora.
   </p>
   <p>
    Tam predo dvermi čakali na neho, čakali, ale nikde sa nedal vidieť. To už pridlho
         trvalo. Kusan začal nespokojným byť. On sedel predo dvermi na horúcich od slnka dlážkach,
         držiac na kolenách svojho chlapčeka.
   </p>
   <p>
    „Choďže, Janko, a pozri vo dvore, kam išiel pán majster; ak ho uvidíš, povedz mu, aby už
         išiel.“
   </p>
   <p>
    Kusan čakal, no chlapec neprichodil. Čakal ešte chvíľku, darmo. To ho už domrzelo, išiel
         ta sám. Ako vykročil z pitvora, videl na prahu stajne sedieť Paľka, ktorý držal na kolenách
         malého Janka a bol s ním zabratý do rozhovoru.
   </p>
   <p>
    „Veru som ja, pán majster, rád videl starú mater; keď išla vše na jarmok, zakaždým nám
         doniesla koláč a nikdy nás nevykliala. Šak aj vy ste ju rád videli, keď za ňou plačete?“
   </p>
   <p>
    „Chlapče, mlč!“ zatákol ho
    <sup>
     [
     <a class="footnote" href="#ftn.id2579013" name="id2579013">
      3
     </a>
     ]
    </sup>
    Paľko. Slzy ale utieral si rukávom práve vtedy, keď prišiel a pred ním zastal
         Kusan. Mrzelo to Paľka, že ten niečo počul alebo videl.
   </p>
   <p>
    „Ste veľmi ustatý, pán majster, že tak dlho oddychujete! Poďte už raz k nám!“
   </p>
   <p>
    „Viete, susedko, že mne ťažko padne ísť do vás; vy to musíte vedieť. Truhlu vám vďačne
         urobím, ale merať ju — to je mnoho, to ja nemôžem.“
   </p>
   <p>
    „Odhoďte tie staré pletky! Či je to možné, že by vás ešte mátali? Ja som, vidíte, na to
         už úplne zabudol; zabudniteže aj vy.“
   </p>
   <p>
    „Vám je ľahko zabudnúť! Ale dobre. Ja som odprvu bol obeť za všetkých, znesiem i toto;
         pôjdem do toho odporného mne domu. Poďme!“
   </p>
   <p>
    A s tým sa vybrali. Cestou sa zhovárali o ľahostajných veciach, lebo k nim pripojilo sa
         mnoho ľudu, idúceho do Machnatých. Každý sa vypytoval na nemoc a okolnosti smrti. Kusan
         každému osobitne vyrozprával všetko.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578804" name="ftn.id2578804">
        1
       </a>
       ]
      </sup>
      <span class="emphasis">
       <em>
        vane
       </em>
      </span>
      — putne, kanvy
     </p>
    </div>
    <div class="footnote">
     <p>
      <sup>
       [
       <a class="para" href="#id2578956" name="ftn.id2578956">
        2
       </a>
       ]
      </sup>
      <span class="emphasis">
       <em>
        láktor
       </em>
      </span>
      — siaha
     </p>
    </div>
    <div class="footnote">
     <p>
      <sup>
       [
       <a class="para" href="#id2579013" name="ftn.id2579013">
        3
       </a>
       ]
      </sup>
      <span class="emphasis">
       <em>
        zatákol ho
       </em>
      </span>
      — zakríkol ho
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579067">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    V dome plno ľudu. Starý Kusan sedí za stolom a pred sebou drží Tranoscius, predriekajúc
         ľudu, ktorý nábožne za ním spieva. Paľko šiel rovno do komory, za ním domáci gazda. Tu na
         doske ležala stará Machnatá, žltá ako vosk; ináče jej tvár veľmi sa nepremenila. Komora je
         vyčistená, predsa mŕtvola desný dojem urobila na príchodiacich. Paľko už mnoho ráz meral
         mŕtve telo, bolo mu teda už každodenným toto zamestnanie. No keď vstúpil v túto komoru,
         vyhŕkli mu bohaté slzy v tvár. Kusan mal od divu padnúť na zem, keď to videl. Nemohol
         príčinu tohto zjavu vyskúmať, preto len sa spýtal:
   </p>
   <p>
    „Ale, pán majster, vám sa dnes čosi robí! Vo vašom dvore ste plakali, a zase tu.“
   </p>
   <p>
    „Vidíte, ja som už nejedného odmeral, i do truhly vložil a zahlobil, no ani pri jednom
         mi to tak ťažko nepadlo, ako pri tejto stvore. Mala mne tým byť, čím je teraz vám. Keby som
         ja bol tým, čím ste vy, tak by som, možno, ja tu so suchým okom stál. No tie staré pletky,
         ako vy hovoríte, nechali vo mne stopy až dosiaľ a upamätúvajú ma na to, čím sa mi mala
         stať, a nestala. Ona je tomu nie vina. Ja i dosiaľ ju ctím, ba i milovať bych ju bol mohol,
         no teraz je darmo!“ a ukradomky si zas utrel slzu.
   </p>
   <p>
    „Keby ste vedeli, s akým nepokojom šla ona z tohto sveta!“ nevedela sa premôcť a neozvať
         Žofka, počujúc tieto reči. „Pre vás, áno, pre vás!“
   </p>
   <p>
    Na Paľka toto urobilo veľmi zlý dojem. Keď videl Žofku, akoby mu horúce železo cez srdce
         prešlo. I ona bola jednou z tých príčin, pre ktorú zdráhal sa prísť.
   </p>
   <p>
    „Odpusťte mŕtvej,“ zvolala, utierajúc si zásterkou slzy.
   </p>
   <p>
    „Na nej nebolo žiadnej viny; jej pokoj boží,“ riekol pohnutý Paľko.
   </p>
   <p>
    Žofka, akoby v pozabudnutí, začala rozprávať:
   </p>
   <p>
    „Moja mať, keď už mala umrieť, v náhlosti ma k sebe dala zavolať. Všetci museli vyjsť
         von, všetci, do nohy. Tu mi povie mať: Dievka moja, ja som zhrešila, skazila som budúcnosť
         a blaho statočného človeka, Paľka Zrebnického. On chodil, moja dievka, k tebe a chcel si ťa
         vziať, no jeho otec a mať nechceli to dopustiť. My by sme boli vďačne s tvojím otcom
         privolili, ale Ezechiel vynadal nám do žobrákov, že chceme ťa jeho synovi silou-mocou
         vtisnúť. Môj muž preto umienil si toto prekaziť, šiel do Zrebnických a tam sa uzniesli na
         tom, že vás rozlúčia. Ako? To nám materiam ponechali urobiť. Ty s Paľkom si sa zišla v
         žrielach ostatný raz a tam ste si dali stužku a šatku. Tam ale vystriehol vás tvoj terajší
         muž Janko a videl všetko. Ten povedal mne a ja Tereze. Uzniesli sme sa na tom, že ja ti
         odoberiem stužku, čo ti Paľko dal, a v tvojom mene, akoby si to ty urobila, pošlem ju
         Paľkovi, že ho ty už nechceš, a iného ,hodnejšieho muža budeš mať. Paľko to uveril,‘
         hovorila mi matka ďalej, ,lebo ho mať jeho doista proti tebe pobúrila, a tú šatku, čo si mu
         ty dala, poslal ti s odkazom, že ťa nechce na oči vidieť.‘ Toto mi hovorila matka,“ vravela
         Žofka.
   </p>
   <p>
    „Ja som neodkazoval nič,“ ozval sa Paľko, meravo dívajúc sa na zem.
   </p>
   <p>
    „Počujte, čo vám moja matka vzkazuje,“ pokračovala Žofka. ,Dievka moja, teší ma, že si
         so svojím mužom šťastná, ale na toho, na toho keď pozriem a vidím jeho opustenosť, že
         deviaty rok samotný sa trápi, žiadneho šťastia nepoznáva, ach, vtedy mi doľahnú centy na
         srdce. Povedz mu, aby pre pokoj duše mojej usiloval sa byť šťastným — s inou.‘ „To je, pán
         majster, čo som vám zdeliť mala. Pozrite túto, už onemelú síce, a predsa tak zrejme
         hovoriacu tvár: pozrite, pozrite: tu na nej napísaná je výmluvnejšia prosba, nežli bola tá,
         ktorú som vám predniesla ja.“
   </p>
   <p>
    Paľko odišiel zmierený. Po veľkom boji duševnom zmierený je i so Žofkou a jej mužom.
         Sľúbil kvôli im, kvôli ich úplnému blahu, že bude si hľadať srdce, ktoré bude vstave
         rozumieť mu a oblažiť ho.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579254">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Od pohrebu Machnatej minulo pár mesiacov. Už prešiel i Nový rok a prichádzala bláznivá
         doba fašiangov. Náš Paľko od opísaných udalostí premenil sa náramne. Zmieril sa trochu so
         svetom, len proti matke cítil ešte horkosť.
   </p>
   <p>
    Dom jeho už blízky k zrúcaniu, krov celkom riedky, dá sa cezeň ako cez riečicu
         prehliadnuť. Všetky hrnce a zbytočné nádoby sú po povale rozostavované. Keď vše v noci
         spustí sa prudký lejak a Paľkovi na posteli alebo v izbe na dlážke ohlasuje sa svojím
         stereotypným ,cup-cup‘, to on vyskočí z postele a dôkladným okom stratéga hľadá po povale
         to miesto, kadiaľ ten votrelec prechodí. A keď ho nájde, vyvŕši sa nad ním tým, že mu
         zahatlá cestu v jeho nepríjemnej, priečnej misii.
   </p>
   <p>
    Pitvor tu dlhý. Predo dvermi na pokrove výklenok, takže odkvap ďaleko prichodí a v čas
         dažďa úplný útulok poskytuje. Sem si zvykli posadať páni susedia-zemania v nedeľu po obede,
         aby si to i to porozprávali. Ale čo rok sú tieto schôdzky zriedkavejšie, lebo staré
         mentiečky sa tratia, miesto nich zamastené kaftany, miesto otvorených, úprimných tvárí
         potmešilé a úskočné tým hustejšie sa ukazujú. Z okolitých domov valí sa podozrivý zápach
         cesnaku a špiritusu a počuť džavot polonahých židovčiat. Tu sa zakladá nový Jeruzalem.
   </p>
   <p>
    V pitvore pri dverách visí na stene hodný zvonec, bol by veru i na niektorú vežu, ten je
         tiež pozostatok z tých ezechielovských časov, kým sa ním sluhovia zvolávali k jedlu a
         modlitbe. A teraz? Hja, Paľko len fúzom mrdne, a stará Katrena tu. Len by začal zvoniť na
         ňom, všetci ľudia by sa pozbehúvali. Načo je teda tam? Nie z potreby, ale z piety oproti
         starine. No parobci z dediny nijak nemajú pre ten zvonec miesta. Im to nejde do hlavy,
         prečo by len tak bez osohu visel. Nuž vo sviatok alebo v nedeľu večer vše pribehnú a ťahajú
         ho o milých päť, až stará Katrena vyskočí z postele, zľaknúc sa, že to starý Ezechiel
         prišiel domov a čeliadku zvoláva, a ona, ak pozde príde, obdrží od neho hodnú kapitolu. Ale
         zakaždým sa sklame. Nájde v pitvore Paľka, ktorý kľaje a zakazuje sa, že zajtrajšieho dňa
         zvonec sníme. No zvonec predsa len tam.
   </p>
   <p>
    Tu pri stole pracuje vo svojej izbe Paľko. Svetlo malej lampy len matne osvetľuje túto
         izbu. Izba je veľká. V nej stolárske náradie, stôl, dve stoličky, toľko postelí a dosť. No
         ešte nie! Na stene dva obrazy, oba na plátne, ale celkom staré. Predstavujú snáď dajaké
         tváre? Koho? To by už ani maliar sám neuhádol.
   </p>
   <p>
    Paľko hobľuje. Dlhým spustom robí dlhé sťa stužky stružliny, ktoré nabok na zem
         odpadujú. Po malej chvíli chytil pán majster vyhobľovanú už dosku a postavil ju hore koncom
         do kúta. Čo z nej bude? Môžbyť, že nejaká posteľ.
   </p>
   <p>
    Dlhý spust visí už medzi iným náčiním, tam na prvom mieste, ktoré mu patrí, ako
         generálovi všetkých hoblíkov. Paľko ale vytiahol spoza plátenej dlhej zásterky fajku a iné
         prislúchajúcnosti a chytil sa do fajčenia. Sprvu len tak pozvoľne, lecikedy vykradol sa mu
         belasý ľahký dym. Sadol si, ruky vložil v lono a zrak uprel do kúta, sťaby tam niečo
         pozorovať chcel.
   </p>
   <p>
    O čom rozmýšľal? Snáď o tom, na čo vynaloží nádejný zárobok od postele? „No, to dobre
         náš Paľko stojí,“ zasmeješ sa, milý čitateľu, „keď nemá kam peniaze podieť!“ No ale nenie
         to celkom tak, jak si ty myslíš. Náš gazda do takýchto nesnádzí nikdy nepríde. On má pre
         peniaze miesta dosť — až moc. Tu richtárovi, tam notárovi, zas daň, a kto by to všetko
         vyrátal! Komu prvej platiť? No, ľahká to téma! Pádnych dôvodov na všetky strany dosť, takže
         najťažšie a vážnejšie veľmi ťažko spomedzi nich vybrať. Nedivme sa teda, že Paľkovi nášmu
         pri rozmýšľaní vyšiel hojný pot na čelo, kde sa mu tuho perlil a od svetla svietil a
         ligotal. Tu i Paľko začal tuhšie fajčiť, takže ho husté oblaky prikrývali a vo fajočke len
         tak škvrčalo.
   </p>
   <p>
    Tak zožierajú starosti nás ľudí! Áno, všetkých, bez výnimky. Nuž Paľko, starý mládenec,
         utiahnutý, a predsa ho každodenné starosti napádajú.
   </p>
   <p>
    Tento Paľko by ešte bol hodný chlap, i tvár mal dosť mladú, ale na nohách — krpce. Hej,
         bol by tomu dal Ezechiel krpce nosiť! Bol by sa ho opýtal, kam podel ostrohy. Hja, tie sú
         už v almarii celkom zahrdzavené ako líška. Ba či sa starý Ezechiel v hrobe neobráti, keď
         jeho syn sedliacku obuv nosí?!
   </p>
   <p>
    Sedí si Paľko, sedí. Zas sa stratil v mori myšlienok a nemôže von. To je už jeho stará
         choroba, z ktorej sa nikdy nevylieči. Nenie už povedomý vecí vôkol neho jestvujúcich, on
         žije jedine svojim myšlienkam. Paľko nepočuje ani vrzgnutie dvier, ani potom slabé, ale
         chytré kroky, keď do izby vošla pani Terezka.
   </p>
   <p>
    To je drobná ženička. Čo jej príroda odoprela na sile a veľkosti, to ona nahradzuje
         hbitosťou a rýchlosťou. „Žena veľká a muž malý — to sú dva od Boha dary; žena malá a muž
         veľký — to sú dva odmetky.“ No to neplatilo u Terezky. Ona bola malá, a predsa tak slušala
         Ezechielovi, ani čo by boli pre seba narodení, hoci on bol veľký a dosť sa jej naklial, že
         vše musel on z police jej všeličo snímať, keď ona nemohla dočiahnuť.
   </p>
   <p>
    Neposedí ani minútky. Sotva svižno sadla, oj, už berie do ruky kúdeľ. Prisadne ju a ruky
         len tak mihajú. Hja, veru mladice by sa počudovali na Terezke! Vreteno hviždí a dlhé nite
         sa z kúdele vynorujú a na vretene tratia. No trápilo ju takto sedieť. Ona nechcela
         myšlienky v sebe dusiť, ale vyjadriť. No a Paľko nebol k rečiam súci. Ten jej nerozumel.
         Keď sa začali zhovárať, prišli vše na taký predmet, na ktorom sa ich rozhovor roztrieskal.
         Zvlášte od leta nebol Paľko na vystátie. Všade ju dráždil a v ničom sa jej nepoddával.
   </p>
   <p>
    I teraz Terezka prv zunovala mlčanie. Jazyk sa hlásil k svojim právam i povinnostiam;
         musela začať.
   </p>
   <p>
    „Paľko, čuješ, ja tú Katrenu odpravím, len čo Všechsvätých príde. Tá je už nehodná tu
         slúžiť. Je pristará, prihluchá a prihlúpa. Keď jej niečo kážem, musím to i desať ráz
         opakovať a musím tak kričať, že idem o hrdlo prísť.“
   </p>
   <p>
    Pri tých slovách pozrela na Paľka, či sa obzrie. No on len roztržite na čas odvrátil oči
         od kúta, a už zase ta hľadí. Mlčí, ani slova nepovedá.
   </p>
   <p>
    Keď začneme rozhovor a ten, komu hovoríme, mlčí, to nás zroňuje a hovor nejde potom už
         od ruky. No starú Terezu prvý nezdar neodstrašil. Znala už synovu obyčaj. Preto nadhodila,
         akoby pokračovala:
   </p>
   <p>
    „Nuž tak, Paľko, ako dub hluchá, celkom tak, akoby ti bola z oka vypadla.“
   </p>
   <p>
    „Prečo by mi bola mala z oka vypadúvať?“ ozval sa konečne Paľko.
   </p>
   <p>
    „Nuž lebo i ty zostávaš pri mne akýsi hluchý a mlčíš,“ odsekla Terezka.
   </p>
   <p>
    „Keď raz, mama, vy začnete, vtedy druhý si môže jazyk i do árendy dať, vy i za štyroch
         ešte vystačíte. Ja som len rád, že máte na kom trochu toho jazyka podrať, aspoň sa potom
         mne menej dostane.“
   </p>
   <p>
    „Pekne od teba, môj syn, pekne. Nuž tak? Veď ťa ja nebudem dlho mrzieť, ale keď raz zo
         mňa duša vypadne, i tie chodníčky budeš oplakávať, kade som ja chodila. Ja ti už sotva
         budem tu dlho zavadzať. Kde by sa mi už brali tie roky!“
   </p>
   <p>
    „Ale kto vám to zas nahovoril, že mi zavadziate? No, povedzte! Ak sa vám slúžka nepáči,
         zavolajte si inú, ktorá vám bude po vôli, ale túto nesmieme odpraviť, keď už tu toľké roky
         verne slúžila. Veď sa mi zdá, že je ona viac rokov tu ako vy, mama,“ doložil Paľko.
   </p>
   <p>
    „Ja nedbám, nechže ma už i vyprevadí stadiaľto ta, kde mi lepšie bude a kde odpočinok
         nájdem. Potom iba skúsiš, čo znamená zlá slúžka, potom ti zídem na um, čo som ti povedala.
         Počkaj, aj ošedivieš od zlosti, keď ti tak mlieka precedí do pareníka,
    <sup>
     [
     <a class="footnote" href="#ftn.id2579561" name="id2579561">
      4
     </a>
     ]
    </sup>
    kde už kyslo na dnešný chlieb, keď ti tak krv vyleje na smetisko, ako minule
         pri zakáľaní. Potom zvieš, čo je Katrena za slúžka.“
   </p>
   <p>
    „Aha, to preto boli tie jadernice také divné, že krvi v nich nebolo. Nuž ale ako sa to
         stalo?“ spýtal sa Paľko, a teraz už bol úplne vyburcovaný z dumania, takže so zvedavosťou
         lipol na bledých perách Terezkiných.
   </p>
   <p>
    „Vieš, že ja musím do susedov utiecť, keď zakáľame, lebo sa na to ani dívať, ani kvikot
         počúvať nemôžem. Ak by som ho videla na zemi ležať a kvičať, zaraz by som ho poľutovala, a
         tu by ma mäsiar od jedu zahlušil, keby mu dlho zdochnúť nechcelo. Teda radšej utečiem v
         taký čas preč. Misu s krvou držala mu Katrena pod hrdlom, a keď už bola plná, mäsiar jej
         zakričí: ,Vylejte!‘ Katrena sa schytí a aby to čím skôr bolo, obráti sa a šust! Milá krv už
         bola na smetisku. Mäsiar sa i smial na jej hlúposti, a ona sa tiež samoľúbo usmievala,
         spokojná nad tým, že je taká obratná.“
   </p>
   <p>
    Tu sa i Paľko pustil do smiechu. Tereza ale bola ešte i teraz na Katrenu preto nahnevaná
         a nemohla pochopiť, ako sa Paľko na dačom takom smiať môže.
   </p>
   <p>
    „No, ale toto by bolo ešte všetko málo,“ pokračovala Tereza. „Ale keby si vedel, koľko
         tá riadu potlčie do roka, vlasy by ti dupkom vstávali. Ani sama je nie zaň hodna!“
   </p>
   <p>
    „Ale, mama, nechže i hrnčiar dačo zarobí. Veď, ľaľa, on jej je vari strýčnym bratom,
         preto mu tak žičí.“
   </p>
   <p>
    „Žičí, ale z tvojho vrecka; ona čriepky chytro pozbiera a do medzierky medzi ovčiareň a
         stajňu pohádže. Ja som to iba zavčerom zbadala, je ti tam črepov už celá kopa. Ty s celým
         remeslom nezarobíš, koľko ti tá potlčie v kuchyni riadu.“
   </p>
   <p>
    „Potom si najmem ku Katrene druhú, mladšiu slúžku, a ju predsa neodpravím.“
   </p>
   <p>
    „No len no, nepredkladajže si toľko. Nevystačíš ani robiť na ne. Či si myslíš, že ti
         potom budú kozy orať? Radšej si ty zaopatri hodnú gazdinú, čo ťa zadarmo opatrí.“
   </p>
   <p>
    „Ako vy to myslíte, mama?“
   </p>
   <p>
    „Ako myslím, ako myslím,“ opakovala rozhorlená Tereza. „Nuž aby si si tuto dajedno z
         dievčat za ženu vzal. Rada by som ťa už vidieť celkom zaopatreného, lebo ja sa bojím, že o
         všetko prídeš, ak sa neoženíš.“
   </p>
   <p>
    „Z tej raži nebude múka,“ pokrútil hlavou Paľko.
   </p>
   <p>
    „A prečo by nebola? Oj, bude, ak len ty chceš. Nuž ale dobrá výhovorka stojí groš.“
   </p>
   <p>
    „Prečo ma teraz oženiť chcete, keď ste mi pred rokmi sami pokazili? No, povedzte! Či som
         už teraz nemohol byť na svojom, keby nie vy? Ó, darmo tajíte, viem ja dobre všetko, všetko.
         No, povedzte mi úprimne, prečo ste mi ženbu vtedy prekazili?“
   </p>
   <p>
    „Prečo? Preto, keď si si nechcel brať dievča z dobrej famílie, len sedliačku. Vtedy to
         boli ešte tuhé zemianske časy, teraz to už zas inakšie ide. Pre mňa si môžeš teraz
         kohokoľvek vziať, ja i tomu budem vďačná.“
   </p>
   <p>
    „Ďakujem pekne! Načo mi už teraz ženba, keď ma tá nechala, ktorú som ja chcel? Ale dajme
         tomuto pokoj!“ povedal Paľko a vzal klobúk na hlavu a šiel von.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579561" name="ftn.id2579561">
        4
       </a>
       ]
      </sup>
      do
      <span class="emphasis">
       <em>
        pareníka
       </em>
      </span>
      — do hrnca na parenie
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579695">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď sa Paľko popriečil s mamou (a to nebolo raz za sedem rokov), zakaždým išiel do
         susedov, k Štefanovi Kremeňovi. Doma ho nič netešilo, všetky kúty vrčali naňho. V celej
         dedine nemal brata-sestry, do Kusanov len lecikedy zašiel (to mu bolo priďaleko), najlepšie
         mu padlo ísť k svojmu susedovi, ten ho už dokonale znal, uznal mu všetko — a poľutoval ho.
         K ženbe ho títo ľudia nikdy nenahovárali, lebo vedeli, že by to znamenalo vodu do koša liať
         a hrach na stenu sypať.
   </p>
   <p>
    Ono nášho Paľka zakaždým bodlo, koľkokoľvek ráz zašiel do Kremeňov. Tu bola gazdinou tá,
         ktorú on opovrhol — Julka Drobných. Čo on nechcel, to si vzal Kremeň, a dostal na nej ženu
         výbornú, gazdinú chýrnu. Kremeň bol chudákom, keď sa ženil, teraz je najzdravším zemanom.
         Tak mu žena spomohla! Mal by teda starý Ezechiel výborné zadosťučinenie pre Paľkovu
         tvrdohlavosť, keby žil!
   </p>
   <p>
    Teraz si Štefan Kremeň sedí pri stole. Na kolenách drží svojho chlapca Štefka, pred nimi
         šlabikár, z ktorého otec drží mu prednášku.
   </p>
   <p>
    „Tato, to nie je ,ef‘, ale ,f‘, v škole nám to tak povedajú!“
   </p>
   <p>
    „To je, syn môj, jedno, či ,f‘ a či ,ef‘. Ja som sa učil vypovedať ,ef‘, a naučil som
         sa, a dajeden, čo bude tri roky fučať, nenaučí sa. Nuž ale keď ,f‘, nechže bude ,f‘.“
   </p>
   <p>
    „No tak, teraz je už dobre. To treba tak vysloviť, ako keď kaša z hrnca odfukuje,“
         doložil uradovaný Števko, že otec pred jeho kapacitou tak utiahol sa.
   </p>
   <p>
    Mať tá sa len usmievala pri kúdeli a kolovrátku, lecikedy bľusla na tých dvoch trudovníkov
    <sup>
     [
     <a class="footnote" href="#ftn.id2579765" name="id2579765">
      5
     </a>
     ]
    </sup>
    pri knižke. Ona nebola priateľkou toľkého učenia. Preto už i dnes bola
         netrpezlivou.
   </p>
   <p>
    „Ale, Števo, daj pokoj tomu chlapcovi. Ak sa sám nenaučí, ty mu veru lievikom
         nenaleješ.“
   </p>
   <p>
    „No, žena, a zase tam nevzíde nič, kde sa nič nenaseje. Darmo je, nech sa učí, to mu
         bude dobre, keď bude dačo vedieť.“
   </p>
   <p>
    „Ale, Števko, pomodli sa a ľahni si. Už je aj tak osem hodín preč. Nekaz si oči. Tak!“
         odvrávala si mama, keď ju Števko vďačne poslúchol.
   </p>
   <p>
    No Števko objal i tatu i mamu a len potom išiel spať.
   </p>
   <p>
    Gazda medzitým, kým chlapec líhal, vzal motovidlo a napradené vretená namotával. V izbe
         bolo ticho, gazda musel nite čítať, aby viac do pásma ich nevošlo. Žena nechcela ho mýliť.
   </p>
   <p>
    Tu klepú na dvere. Oba pozreli v tú stranu, a tu vstúpi — Paľko.
   </p>
   <p>
    Každodenný hosť. Sadol si k stolu a mlčal. Vedel, aký by to bol výčin, keby tak o jednu
         niť viac v pásme našla Julka. To by mal celý týždeň dosť počúvania. Preto z kresťanskej
         lásky trpezlivo čakal, kým vreteno pomotá, hľadiac na jeho ústa, ktoré sa šepotom
         pohybovali. Keď už namotal celé pásmo, ešte raz počítal nite v ňom a len potom odložil
         motovidlo nabok, sadnúc z druhej strany stola k Paľkovi.
   </p>
   <p>
    „Vidíš, tak je to, Paľko, keď sa človek raz ožení. Či chceš, či nechceš, hriešny človek,
         motaj! Ja som nikdy nemotal ako mládenec, a teraz musím každý večer. Pomaly i k pleteniu ma
         privedú.“
   </p>
   <p>
    „Teda ak nechce mládenec motať, nech sa nežení. Či tak?“ pýtal sa Paľko.
   </p>
   <p>
    „Áno, áno. To som ti chcel povedať.“
   </p>
   <p>
    „Ale, ale, dajte tomu pokoj,“ ohlásila sa Julka. „Chlapi musia vždy motať, tak i ty,
         Števo. Kým si mal v ruke motovidlo, motal si priadzu a mlčal si, keď si sa s priadzou
         odbavil, motáš jazykom. Vtedy si ale robil osoh, a teraz len tak naprázdno.“
   </p>
   <p>
    „No, povedz, Paľko, bol by ja motal, keby ona nebola napriadla? Žena, mlč, my sme dvaja,
         my sa ti nedáme!“
   </p>
   <p>
    Tu zas klopú na dverách. Do izby vošla mladá ženská, zakrútená vo veľkom kockovanom
         ručníku. Musela byť ešte mladá, ale celá postava stratila sa v tom velikánskom kožuchu,
         ktorý má na sebe. Domáca pani ale hneď poznala príchodziu a radostne zhodila kúdeľ a bežala
         k dverám.
   </p>
   <p>
    „Čo to vidím? Nuž to si ty, Anča? Ej, ej, ako si múdro urobila, že si prišla. Vitaj u
         nás!“ a už sa oblápali obe sestry.
   </p>
   <p>
    Potom sa i Štefanovi pár bozkov dostalo. Paľko, ten sedel pri stole v povedomí svojej
         zbytočnosti. Mrzelo ho, že prišiel sem.
   </p>
   <p>
    Gazda vyšiel von, vypriahol kone, postavil do stajne, kým Anča skladala zo seba kožuchy
         a šatky. Potom vošiel Štefan s lampášom do izby spokojný, že všetko už zariadil.
   </p>
   <p>
    „Švagre, ty nevypriahaj. Mama je veľmi chorá, teda ma poslala sem, aby Julka hneď a hneď
         k nej išla. Preto len sa chytro zriaď, Julka, a choď. Tak veru, na tú chytro prišlo.
         Dostala vraj zapálenie blany, môže na to i umrieť. Je veľmi slabá, sama sebe netrúfa.“
   </p>
   <p>
    „Nuž pre Pána Boha, čože si mi to zaraz nepovedala, ale najprv dáš sa vyoblizovať od
         desiatich, a až keď muž vypražie, povieš, čo je vo veci. Už som od tých čias mohla byť i
         zriadená, i na ceste. Kým ja do Nižného prídem, môžu mama už byť božia.“
   </p>
   <p>
    „Ale nebuďže tak náhlivá! Ešte tak zle to nenie. Kým sa ty zriadiš a vyberieš, tvoj muž
         i desať ráz zapražie.“
   </p>
   <p>
    „Ach, moja drahá, moja dobrá mama! Či som sa ja nazdala, že vy takto sa chytro
         odberiete? Ach, Bože, Bože!“ horekovala Julka.
   </p>
   <p>
    „Julka, plač nič neosoží, nechaj ho na strane. Tuto si radšej zariaď, aby muž všetko mal
         v poriadku, lebo neviem, či sa i viac dní nezabavíš v Nižnom,“ hovorila Anička.
   </p>
   <p>
    „Čo to povedáš? A ja že mám sám doma ostať, sám variť, pražiť a prať? To nemôže byť. Ja
         ťa, žena, ani na piaď nepustím. Akože by si ty mohla dom len tak naverímboha nechať? Z toho
         nebude nič, ani mak,“ ozval sa Štefan, ktorému až husia koža nabehla po chrbte od strachu,
         že sám zostane.
   </p>
   <p>
    „Štefan má pravdu,“ ozvala sa Anča. „Dosť má na starosti, keď mu necháš komoru a
         sypáreň, nieto ešte varenie! Nemáš dajakej súcej známej, čo by navarila?“
   </p>
   <p>
    „Ach, nuž zostaň ty, kým sa ja vrátim,“ rozhodla Julka. „Však ak by sa mame šlo niečo
         stať, pošlem zaraz po teba niekoho. Na cudzieho by som sa nechcela spustiť, potom by som
         všetko v neporiadku našla.“
   </p>
   <p>
    Anička po krátkom zdráhaní sa pristala.
   </p>
   <p>
    Štefan zapriahol, žena sadla na voz, kočiš pošibol kone, a nečuť už iba hurt, vždy
         slabší a slabší, až zatíchol. Julku vyprevádzal celý dom, ba i Paľko vyšiel predo dvere, že
         teraz už pôjde preč. Chudák, škrabal sa za uchom, kam ísť tento večer doraziť. S mamou
         trkotať sa mu nechcelo a spať ešte nemohol ísť. Tu zostať? To by bola bezočivosť. ,Títo
         majú o čom hovoriť a radiť sa,‘ myslel si, ,ja by im iba zavadzal. Daj im teda dobrú noc!‘
         No Štefan ho nepustil:
   </p>
   <p>
    „Ej, ba veru ešte, Paľko, nepôjdeš; ej, to nie! Len toť nedávno príde, ani sa nezohreje,
         a už by išiel. Už ti nikde lepšie nebude — ako u nás. Nerobže komédie. Zľakol si sa asnáď
         švagrinej? Neboj sa jej ty nič. No, tak!“
   </p>
   <p>
    Paľko po odhrýzaní konečne dostal sa k stolu. Anička medzitým usalašila sa u švagra ani
         doma. Sadla si pod kúdeľ a priadla, kde-tu utrela si slzu, ktorá sa jej z oka pre mater
         vykradla. Tvár jej bola červená ani cvikla, lebo ju vietor povydúval. Teraz zas teplo ju
         orumenilo, takže jej horela purpurom. A oči! Ta Paľko nemohol ani pozrieť, lebo odtiaľ
         sršali iskry a rovno Paľkovi do srdca padali. Tam už bol hodný požiar, a chudák Paľko nemal
         srdce — asekurované.
   </p>
   <p>
    „Nechajže, Anička, ten daromný plač,“ začal Štefan. „Ešte ti mama žije a dá Boh, že i
         vyžije. A ak i pôjde, plačom ju nevykúpiš. Všetko jedno, či dnes, či zajtra umrieť, musíme
         i tak všetci ísť. Jeden prv, druhý neskoršie. Veď sme sa razom nenarodili, ani razom
         nemôžeme umrieť.“
   </p>
   <p>
    Anička si teda utrela bielou zásterkou tvár a ticho priadla ďalej. Všetci mlčali. Paľko
         by sa bol rád prihovoriť, ale nevedel, odkiaľ má začať. Bol úplne preč.
   </p>
   <p>
    „Títo ľudia o mne toto zbadajú a upadnem do posmechu pred nimi. Treba mi hovoriť niečo.
         Ale čo? Hej, keby tu bola naša mama, však by tá i za desiatich odbavila!“ zatúžil za ňou
         Paľko.
   </p>
   <p>
    „Dosť zlá cesta teraz, nie pre kone, ale pre cestujúcich, lebo je sneh a mráz ani o pol
         zime, až tak uhly treštia. To veru nevídaná vec vo februári,“ začal už raz Paľko.
   </p>
   <p>
    Divný tvor ten človek! Vraví sa, že reč má k vyjadreniu myšlienok a citov! Práve naopak,
         k ich zatajeniu.
   </p>
   <p>
    „Čo, že nevídaná?“ ozvala sa Anča. „Práve teraz je doba zimy.“
   </p>
   <p>
    „Veď som sa pomýlil. Chcel som povedať, že vo februári býva pekne, a potom v marci dážď,
         pomiatol sa mi jazyk,“ vyhováral sa Paľko.
   </p>
   <p>
    „Na voze je zle cestovať,“ hovorila ďalej Anička, „lebo tam drgá, až tak zuby hrkotajú.
         Najlepšia to železnica! Teraz z Nižného sem idúc som väčšmi ustala než na železnici, keď
         som šla z Nehladíc.“
   </p>
   <p>
    „A čo ste v Nehladiciach hľadali?“ chytil sa tohto slova oboma rukami, len aby hovor
         nezaspal.
   </p>
   <p>
    „Čo? Nuž tam som bola u svojej tetky. Veď ja som tam už od svojho siedmeho roku bývala,
         asi pred dvanástimi rokmi ma vzala ta tetka a iba v jeseni som sa vrátila…“
   </p>
   <p>
    „Že sa tu skôr vydá,“ vpadol jej do reči so smiechom Štefan.
   </p>
   <p>
    „Ale ty skutočne mätieš, Štefane!“ káral ho Paľko, no okolo úst potuteľný úsmev sa mu
         potuloval.
   </p>
   <p>
    „Nuž a kdeže sa vám lepšie páčilo, tu a či v tých Nehladiciach?“
   </p>
   <p>
    „Tam vám je to opravdivý raj! Záhrada veľká, s dobrým ovocím, kvetmi. Teplo a krásne, o
         takomto čase už sa chystajú k orbe, kdežto u nás ani sa o nej nikomu nesníva.“
   </p>
   <p>
    „No, ani u nás nie tak celkom zle,“ zastával svoju domovinu Paľko. — „Keď som bol ešte
         na vandrovke, vždy ma zimnica pochytila, keď ma otec volal domov. Nuž ale keď umrel, musel
         som prísť a pomaly som privykol, rozvážil som si to dobre a teraz už viem, že všade dobre,
         a doma najlepšie.“
   </p>
   <p>
    „Ty, Paľko môj, ešte nevieš, čo je dom. Nemáš ženu, nemáš deti. Kam zájdeš, všade máš
         dom, a tak ti všade dobre. Iné je to so mnou! Ja už mám ženu i deti; ja viem, čo je domov!“
         zahriakol ho Štefan.
   </p>
   <p>
    Paľko sa začervenal od hnevu na Štefana. Aničke ale bolo divné, že Paľko nemá ženu,
         detí. Už-už mala na jazyku otázku, či je vdovec a či čo? Ale v náhlosti ju prehltla a
         začervenala sa.
   </p>
   <p>
    „Juj, aká si, Anča, červená, ani čo by ťa pahrebou oblial! Pozri, tuto Paľko je
         mládenec! Maj sa na pozore, môžeš šťastie u mňa urobiť. No nie, Paľko? Keď nešlo s prvou
         sestrou, môže ísť s druhou,“ smial sa Štefan, radujúc sa, že také vtipy strúha. Tešili ho
         rozpaky oboch, i Paľka, i Anče.
   </p>
   <p>
    „Šlo-nešlo; ďakuj Bohu, že nešlo,“ riekol zapýrený Paľko. „Keby bolo mne išlo, nech som
         dobrý, neviem, či by si ty nebol v mojom položení!“
   </p>
   <p>
    „Oho! Nebol by som býval,“ bránil sa Štefan. „Ak by ma nebola chcela moja Julka, však by
         si ja bol ešte ženu na svete našiel.“
   </p>
   <p>
    „Ja len to chcem povedať, že oženiť sa nemožno len tak hupkom, akoby pero opálil.“
   </p>
   <p>
    „No, ty sa veru neprenáhliš, o to sa neboj! Za toľké roky si už mohol dávno rozhútať.
         Paľo, už si na ostatnom stupni. Ak pri rozmýšľaní ostaneš, budeš rozmýšľať až do hrobu.
         Rozhodni sa razom, hej, alebo nie. Ak sa teraz nerozhodneš, už si preč!“
   </p>
   <p>
    „Ale daj pánu…“ Anička nevedela, aký má titul dať Paľkovi; nevedela si z pomykova
         poradiť. „Daj pánu susedovi pokoj. Už je to mnoho, čo mu hovoríš.“
   </p>
   <p>
    „No, už spolu držíte? Ej, to sa mi páči. Paľko, daj pozor na seba,“ hovoril Štefan.
   </p>
   <p>
    Paľko bol zadivený. Nevedel, ako prichodí Kremeň na tento rozhovor. Mrzelo ho, že pred
    <span class="emphasis">
     <em>
      ňou
     </em>
    </span>
    sa to hovorí.
   </p>
   <p>
    „Pol života som v samostatnosti prežil, a tu som. Ja aspoň som sám so sebou spokojný.
         Starosti menšie, život omnoho ľahší.“
   </p>
   <p>
    „No, to je
    <span class="emphasis">
     <em>
      tvoj
     </em>
    </span>
    dôvod! Ale nie je pekný. Povedáš: tu som! Áno, tu
         si, to ja neupieram. Ale to isté môže sa povedať i o nakrivenom pilieri na tvojej záhrade.
         I ten je tu, ale keď príde mu čas, vyvalí a rozpadne sa. Keď Paľko zomrie, to isté vykoná,
         čo ten pilier. Tvoje určenie je, vykonať niečo i pre potomstvo, žiť i budúcnosti ako tvoji
         otcovia. Tí sa starali i o to, čo bude, nielen aby
    <span class="emphasis">
     <em>
      im
     </em>
    </span>
    dobre bolo. To
         má byť rozdiel medzi tebou a pilierom, medzi pominutím toho a smrťou tvojou.“
   </p>
   <p>
    „Ó, nesúď pred časom! Ešte ja neležím na smrteľnej posteli. Možno, že ja práve tak
         skončím úlohu svoju, ako i ty.“
   </p>
   <p>
    „Ale ty si mohol už dva razy ďalej byť než ja. Koľký si ty mal majetok! Mohol si prvým
         boháčom byť v dedine a nedovoliť, aby to ako straky rozchytali. Nuž ale komu niet rady,
         tomu niet pomoci!“
   </p>
   <p>
    Paľko odišiel. Veľmi ho mrzelo, že ho ten Štefan tak zahanbil a do úzkeho vohnal. Keby
         len pred Julkou, ale tu i pred Ankou! A ešte teraz čo budú naň hovoriť! Hej, keby to mohol
         vyslúchať. No darmo je, nech hovoria, čo chcú.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579765" name="ftn.id2579765">
        5
       </a>
       ]
      </sup>
      tých dvoch
      <span class="emphasis">
       <em>
        trudovníkov
       </em>
      </span>
      — ľudí, ktorí sa veľmi namáhajú,
               trápia
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2580260">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    Aničke Drobných veru umrela mama. Zlým prorokom dokázal sa teda Štefan Kremeň, keď ju
         tešil, že azda nezomrie. Anka až do ostatnej chvíle úfala, že mať jej šťastne premôže svoju
         nemoc, no jej úfnosť bola planá, lichá: mama zomrela. Oplakala jej hrob horúcimi slzami.
         Kam sa teraz vrhnúť? To bola otázka, ktorú jej predkladala na rakvu padajúca zem. V Nižnom
         samotná bývať a samostatne viesť dom a hospodárstvo, k tomu sa len jej mať, mohutnej
         sústavy telesnej a ohromnej skúsenosti žena, odhodlať mohla. Ale mladé, ani dvadsaťročné
         dievča! O útulok nemala predsa veľkú starosť. V Pazderanoch čakala ju sestra s mužom s
         otvoreným náručím, do Nehladíc volala ju tetka. Ku ktorej išla? Snáď k tetke do toho
         „raja“? Nie, vybrala si radšej Pazderany. V Nižnom všetko išlo do prenájmu, až dovtedy, kým
         by i najmladšia dcéra Anka do stavu prišla a dľa okolností alebo to na seba prevzala a
         sestru vyplatila, alebo sama s výplatkom sa spokojila.
   </p>
   <p>
    Už nečuť ponosy na chlad, všade už teplo. Slniečko pozdvihlo sa na oblohe, a čo deň, to
         väčší kruh prejde na nej. Jeho lúče vylúdili zo šedej zeme rozkošnú zeleň, ktorá dýcha zo
         seba čerstvú vôňu. Zas stojí všetko pred tebou v skvelom svadobnom rúchu. Po stráňach a
         úbočiach už vyklasené obilie speje k svojmu vývinu a pod šepotom zefyra luzne sa uhýba a
         vlní. Všade radosť.
   </p>
   <p>
    Tu, hľa, od záhrad kráča na lúky udatný kosec. Aký jeho úmysel? On ide ustlať tú krásnu
         zeleň; mrzí ho, že si jedna byľ tam s druhou pošuškáva, že motýľ z jedného kalicha k
         druhému poletuje; asnáď chce v púšť zmeniť bohatú, kvetmi posiatu nivu? Ale, ale, to už
         nie! Vari by Paľko Zrebnický mal také bohaprázdne plány! Odjakživa bol on dobrým človekom,
         ani by len tej muche nebol ublížil. Čo to teda myslíte o ňom? On nejde vraždiť, ani púšť
         robiť! On ide kosiť svoju vlastnú lúku.
   </p>
   <p>
    Kto od zimy nevidel Paľka, teraz by ho ani nebol už poznal. „No, jest mi tu, Bože,“
         povie niekto, „veď na svete nič bez premeny, eo ipso ani Paľko nemôže byť výminkou spod
         tohto prísneho zákona prírody!“ Tak je, bratku, pravdu máš, lenže Paľko nie že by bol
         ostarel, ale práve k svojmu prospechu sa zmenil — omladol. V zime minulej na Aničku
         Drobných i každého robil dojem prototypu všetkých starých mládencov. Na šaty máličko dbal,
         ba i seba už začal zanedbávať. Nebola uňho novota, že mu vlasy hrebeňa nevideli. No, a
         šaty! Tie už patrili múzeu starožitností. A dom jeho! Už od rokov nepoznal účinkov štetky a
         vápna, podlahu „vo svetlici“ nerozoznal by bol viac nikto, či je doskami dláždená a či
         zemou vysypaná. Na krove jeho zemianskej rezidencie mohol botanik svoju zbierku obohatiť
         všetkými rodzajmi machov, až sa to tam pestrelo ani s najodvážnejšou východnou fantáziou
         zostavený koberec. Okolo dvora pováľal sa už plot. Brána, ktorou predtým také volky
         chodievali, rozmýšľala nad pominuteľnosťou a stĺpy z nej už-už sa klonili; jeden hľadel k
         sebe, druhý od seba.
   </p>
   <p>
    Hja, ale Paľko sa skutočne premenil. Dnes ide do kosby, a to v šatách takých, aké už
         oddávna ani v kostole nemal. Na nohách obuté čižmy, hoci rosa mu ich dosť dobre obmyla,
         takže sú červené ako líška. Teraz by plebejského krpca ani za tri sesie neobul. Čo by na to
         len povedali! Šustri a krajčíri v meste len tak strúhali poklony Paľkovi, keď tade išiel,
         kdežto prv mohol ich i sto ráz stretnúť, len tak cez zuby na jeho pozdrav odpovedali. Nuž
         ale majú za čo mu sekať poklony! Sotva ktorý švihák im dal toľko zarobiť ako Paľko. Stará
         Tereza nevedela sa dosť nadiviť, odkiaľ Paľko toľko peňazí berie, veď nikde nepožičiava, a
         predsa všetko hotovými platí. Nikomu ani babky nenie dlžen. A načo mu toľko šiat, veď je to
         pre štyroch dosť! No predsa sa len usmiala, keď ho videla ísť do kostola ani zo škatuľky.
         Najhoršie pochodila Katrena. Za celý ten čas, ako slúži u Zrebnických, nepočistila toľko
         čižiem, čo od zimy. Každý sviatok sa len tak prepľúva, keď jej príde zo tri páry čižiem
         vyleštiť. A to ako! Prv len tak, aby boli čierne a blato nevyzeralo. Teraz aby ani len malá
         špina na nich sa neukázala.
   </p>
   <p>
    My sme pyšní na to, že náš ľud je nábožný. Táto vlastnosť jeho je mocnou zárukou
         šťastnejšej budúcnosti. No každá dobrá vlastnosť má svoj tieň, aby tým vypuklejšie do
         popredia vystúpila. My musíme uznať, že je pritom i márnivý. Vidíme s radosťou kráčať húfy
         ľudu do domov božích. No pohnútkou toho je — zvlášť u mladšej vrstvy — márnivosť. Nuž ale
         toto bezprostredne z ľudskej prírody vyplýva. V meste majú ulice, promenády, kde svoju
         parádu na odiv vystavia; naši majú kostol, kde najskôr môžu iným ľuďom do očú padnúť. Keď
         náš človek, zvlášte pospolitá žena, príde z kostola, ihneď zodeje tie krásne šaty, ktoré
         tam mala, podlejšie si odeje a v tých sa pohybuje. Vidí teda, že kostol je miesto to, na
         ktorom patrí preukázať svoju krásu.
   </p>
   <p>
    Náš Paľko tiež nezameškával kostol, ba navštevoval každú nedeľu. Keď kráčal kostolom,
         všeobecné udivenie ho sprevádzalo. Vždy musel mať na sebe niečo nového, pekného. Mládenci
         sa jeho chýru korili a uznávali jeho veľkosť. Ba on im slúžil za vzor, dľa ktorého sa
         riadili. Bielizeň mával vždy čistú, ako list umangľovanú. Ženičky podozrivým okom pozerali
         na ňu; pozdávalo sa im, že Terezka sotva vie tak vaľkovať košele. To musela akási…
   </p>
   <p>
    Takto začal Paľko sám od seba. Potom prešiel do dvora. Naklonené piliere na záhrade
         pováľal, iné dal vymurovať; brána tiež nikoho nezabila, lebo už miesto nej stojí nová.
         Pluh, brány, kolesá, všetko už v kôlni. Krov na dome tiež zinačený. Nemá sa už kam zachytiť
         mach, lebo tam už biely šindeľ.
   </p>
   <p>
    Toto všetko previedol Paľko od zimy. Ľudia nevedia sa nad tým vynadiviť, kde nabral tie
         peniaze. Ani zvonček nezostal bez povšimnutia; i ten je už konečne tam. Ľutujúže za ním
         mládenci pazderianski, nemajú si už čím kratochvíľu robiť. No teraz by sa už ani
         neopovážili tak cengať, ako predtým.
   </p>
   <p>
    Paľko prišiel na svoju lúku. Je ona rovná ako stôl, tráva vysoká do pása. Zhodil svoj
         kabátik na medzu, hoci ešte bolo dosť chladno; no vedel, že ho kosa zohreje, až sa i potiť
         bude. Šust, šust — a zakaždým klesá podťatá tráva do radku. Radky sa množia, trávy ubýva.
         Tu pred koscom vyletí z trávy chriašteľ, veď mal čas; kosa mu už popri samom uchu
         zahvižďala. Zaspal chudák, a bol by ten sen životom zaplatil.
   </p>
   <p>
    Kosa už zatupená, siahol k pásu, tam na remeni zavesený oselník. Chytí mokrú oslu,
         pretiahne ňou pár ráz po ostrí, až to cvendží a ozvenou sa nesie po všetkých lúkách a poli.
         Ide mu to ostrenie celkom do taktu ani nejaká muzika. Sotva ale zanikol hlas cvengotu jeho,
         už počuje zblízka podobné ostrenie, ale nie tak hlasné ani tak mohutné. Potom ani to
         ostrenie nenie tak pekné, do taktu, ale neporiadne, bársako, osla s kosou akoby sa vadili,
         zamotlú sa tomu koscovi. „Oj, veru aj ty si, braček, dnešný,“ povie si v duchu Paľko a
         obzerá sa na všetky strany, kto by sa opovážil s ním sa merať v ostrení kosy, alebo jemu sa
         porúhať. Hoci všetky lúky boli rovné a jedným razom dali sa prehliadnuť, nebolo na nich ani
         len jednej malej priehlbinky, predsa nikde nevidí nič. Konca Paľkovej lúky tečie
         pazderiansky potok, a tvorí hranicu medzi lúkami a oráčinou. Na brehu potoka posadené vŕby
         a vrbina, aby, keď príde búrka, neučesla zakaždým kus brehu, teda k upevneniu brehov.
         Paľkovi napadlo, že ten kosec môže byť jedine v potoku. Pretože v potoku a vo vrbine nedá
         sa s kosou otáčať, musí to byť nejaká trávnica, ktorá tam vyžína spomedzi vrbín; to svedčil
         i neskúsený cvengot jej kosáka.
   </p>
   <p>
    Paľko s výsledkom svojho bádania bol úplne spokojný. Už ho viac netrápili ďalšie otázky.
         Iba tu náhodou medzi kosením pozrie na úvrati svojej tably a vidí tam vo vrbine, teda vo
         svojom, žnicu, ktorá zasa smelo si ostrí kosák.
   </p>
   <p>
    Paľko na svojich lúkách nikdy medzi vrbinami nekosil a jeho čeliadka tiež nie, ostalo to
         teda za korisť ostatným zemiankam, takže kým Paľko kosil, medzi vrbinou bola tráva po pás,
         a keď seno hrabal, už tam bolo všetko vyčistené. Tak sa ženy za tým lakomia!
   </p>
   <p>
    Zvedavosť ho pobádala, aby pozrel, ktorá zemianka sa od obyčajného poriadku uchýlila a
         ani nevyčkala, kým gazda odíde, lež takto pred jeho očima jeho trávu žala. Zhodí okamžite
         kosu na radok a poberie sa dlhým krokom k vrbine. Pri vrbine zastal a skúmal, kto to v nej;
         no darmo, žena, čo tam stála, vždy sa od Paľka odvrátila, takže jej tento tvár nemohol
         vidieť. Koľko ráz on vrbinu obišiel, toľko ráz i ona zmenila svoje postavenie, a tvár si
         nedala vidieť. Paľko bol ako na uhlí. Hneď by bol ta skočil a objavil, kto je. No zdržal
         sa, začal najprv slovami:
   </p>
   <p>
    „Kto si, čo si? Hneď a zaraz hybaj von! No, chytro; nebudem dlhé ceremónie s tebou
         robiť! Plachta a kosák je nie tvoj. Čo hľadáš na mojej lúke? Ešte nejdeš? Hybajže, kým ja k
         tebe nejdem; ja ťa veru vyvediem! Nuž ale do večera mám tu čakať? Raz, dva, tri, hybaj von!
         No, počkaj!“ vykríkol Paľko, keď všetko toto bolo márne a už si pomedzi vrbinu kliesnil
         cestu k zakliatej trávnici.
   </p>
   <p>
    Keď k nej prišiel, počul od nej tlmený chichot (lebo Paľko mal vám na to veľmi tenké
         uši), no tvár si zakryla ručníkom a pritisla si ho rukami. Paľko videl len jej šaty; boli
         obyčajné, počerné. To ešte väčšmi rozohnilo Paľka. Keď ináč nie, násilne vyskúma, kto to.
         Chytil teda trávnicu za obe plecia, potom ju o svoje prsia mocne jednou rukou pritisol a
         druhou odňal jej ruky a šatku z tváre. Oba boli touto šarvátkou rozohnení. Paľkove
         stolárske ruky sotva boli vstave premôcť túto ženskú. Pozrie teda jej do tváre, i zapadne
         mu razom všetok smiech. Urobí náramne dlhú tvár, vyjadrujúcu podivenie. Ženská, ktorú
         zabudol hneď v podivení z náručia vypustiť, nad gestikuláciou jeho tváre dala sa do
         zdravého smiechu, až sa to len tak ozývalo. No Paľkova tvár razom sa zas stiahla k smiechu
         a vyjasnila, akoby mu zas nejaká nová myšlienka bola v hlave svitla. Bol rád, že takéhoto
         priestupníka našiel; nebol to nik iný, než — Anička.
   </p>
   <p>
    Výraz jej tváre mal na sebe dosiaľ ešte niečo všetečnosti a rumeň, vynútená bojom, ešte
         dosiaľ nezhynula z tváre. Položartovným, polovážnym tónom pýtala sa Paľka:
   </p>
   <p>
    „A čo vy tu chcete? Ja vo vašom nežnem, prečo mi nedáte pokoj? Mňa švagor poslal sem, na
         svoju lúku, aby som tu okolo potoka vyžínala. Teda preč stadiaľto!“ rozkazujúcim hlasom
         ukázala Paľkovi cestu z vrbiny.
   </p>
   <p>
    No ona sama druhou stranou sa pretisla odtiaľ von, takže i Paľko ju nasledoval.
   </p>
   <p>
    „No, len pomaly, nieže tak prudko. Uvidíme, kto má tu právo rozkazovať, ja a či vy?
         Poďte sem, pozrite, tu je kameň. Hľa, vidíte, načo ste žali na mojom diele. Či som nemal
         právo vás chytiť? Či nemám právo vám záloh vziať?“
   </p>
   <p>
    „No, veru, dajtimibože! Veď som vám ja aj ublížila! Krava to na jednom rožku poľahky
         unesie. Škoda bolo toľký krik robiť pre také nič. Ja som sa sama vášho kriku zľakla;
         nazdala som sa, že sa vám už tá brána celkom, celkom zvalila. Hahaha! Chvalobohu, že je nie
         tak!“ a Anke len tak usedal smiech a slzy jej od neho išli. Všetky lúky sa jej smiechom
         ozývali.
   </p>
   <p>
    „Nepustím vás stadiaľto len tak naľahko.“
   </p>
   <p>
    „Čo teda žiadate za škodu? Záloh?“
   </p>
   <p>
    „Áno, záloh. Musíte mi sľúbiť, že oddnes nebudete nikomu inému nosiť trávu, len — mne.“
   </p>
   <p>
    „Ako? Čo to povedáte? Nerozumela som. Povedzte to jasne.“
   </p>
   <p>
    No dievča bolo pritom až po uši zapýrené. Prekvapil ho tento nápad Paľkov, i zbieralo
         fígle, ako by ho mohlo pekným spôsobom odbaviť.
   </p>
   <p>
    „Nerozumiete, keď nechcete; keby ste chceli, rozumeli by ste. Nuž ale poviem vám to
         jasne, tak, ako tamto to slniečko, tak jasne a krátko: buďte mojou!“
   </p>
   <p>
    „Oho, to je priveľký záloh! Keby vám nebola ,pokradla‘, neboli by ste na
    <span class="emphasis">
     <em>
      toto
     </em>
    </span>
    prišli! To je veru smiešne!“ Lež dievčaťu už nešli žarty tak od
         ruky, ako predtým.
   </p>
   <p>
    „Áno, ukradla si mi srdce, taká krádež pýta veľký záloh. Dievča, nerob z
    <span class="emphasis">
     <em>
      tohto
     </em>
    </span>
    žarty. Tu niet nič do smiechu. Ja nežartujem, hovorím svätú
         pravdu a prosím ťa ešte raz: buď mojou! Od teba žiadam mnoho, ale ja dávam tebe ešte viac.“
   </p>
   <p>
    „Nuž, čo mi dávate?“ pýtalo sa dievča, pozrúc bežne na Paľkovu tvár.
   </p>
   <p>
    „Čuj teda a súď, či nemám pravdu. Môj životopis je na pohľad jednoduchý. Narástol som,
         mal som sa ženiť, ale tá, ktorá mne patrila, ľsťou mojej matky, mi odorvaná bola. Ja som
         ľúbil Žofiu ohnive, ako len mladý šuhaj môže ľúbiť; ja som tiež nebol ľahostajným, lež
         nemala sily odolať strelám neprajnosti — podľahla. Čo sa potom vo mne dialo až do minulej
         zimy, kým som teba videl, to len Vševedúci vie. Kým som ešte mal výhľady u Žofie, kým i ona
         moju lásku odmeňovala, nemohol som si to predstaviť, ako by ja jej stratu zniesol. No
         strata prišla, a ja som tu. To je, dievča, veľké slovo, že to o sebe povedať môžem; to je
         mojou chválou a nie posmechom ako to tvoj švagor v zime si myslel. Žil som, žil život bez
         života, leto bez tepla. Vôkol mňa zaľahla noc, v ktorej som blúdil, áno, blúdil životom. Ja
         myslel, že mrákava tá siaha až po kraj hrobu, no v tme zjavila sa najprv malá hviezdička:
         nádej. Teraz tma zhynula ako z husi voda, stenkla až na malichernú bodku pod lúčmi žarkého slnca
    <sup>
     [
     <a class="footnote" href="#ftn.id2580759" name="id2580759">
      6
     </a>
     ]
    </sup>
    — lásky. Vtedy preklínal som otca i všetkých, o ktorých sa mi zdalo, že môj
         pomer so Žofiou zničili. Nedbal som na zákon prírody, ktorý mi velel milovať rodičov; ja
         som išiel rovno za svojou náruživosťou, opovrhoval som ich. Ale teraz aká premena! Tí,
         ktorých som vtedy preklínal, nech sú požehnaní, moja matka nech ráta na moju vrelú vďaku až
         do smrti, lebo zväzok, ktorý bol medzi mnou a Žofiou, bol vtedy — láska, teraz, ak by sme
         boli svoji, bol by iba — manželstvo. Šťastný ja, že moja matka ochránila ma pred mnohými
         bludmi a ťarchami… Ale čo, ja to musím Prozreteľnosti ďakovať! Božia vôľa to nechcela, aby
         ja spáchal najpodlejší zločin: lomenie sľubu manželského, keď zavčasu rozviedla naše
         chodníky, totiž Žofkin a môj. Lebo čo tuhšie ohnivo, láska a či sľub, sľub bez lásky? Pred
         desiatimi rokmi osud mieril na mňa úder, ktorého tiaž až k zemi tlačila ma, lež kde teraz
         bremä? Ja výskam, že som ho preniesol! Žofia mohla byť pyšná, že za desať rokov zostalo
         prázdnym to miesto, ktoré opustila; no jej pýcha nech netrvá oddnes viac! Tebe tam patrí,
         dievča, berla, Žofka nenie tam už ani popolvárkou. Pre ňu som trpel desať rokov, bol som
         zakliaty desať rokov, no tento okamih už stonásobne vynahradil moje bôle, utrpenia. Ja ti,
         dievča, dávam srdce a lásku. Prijmi ju ako tá, ktorej jedine určilo ju nebo. Poď ku mne,
         premeníš celý môj život i dom. Čo, že premeníš? Už, už si premenila vtedy, keď som ťa prvý
         raz videl, keď prvý lúč nádeje dušu mi ohrial. Badáš na mne premenu, badáš ju na dome? To
         je všetko dielo tvoje — bez tvojho pričinenia. A ty že nebudeš mojou? Budeš, ja to iste
         viem, lebo byť musíš, to božia vôľa, božie určenie. Darmo sa budeš tomu vzpierať. To tak
         byť musí.“
   </p>
   <p>
    Paľka celkom uniesol cit. Cit horúci, vrelý. Sám badal na sebe premenu. Nemal len šaty
         zmenené, ale i tvár a jej výraz boli omladnuté; ovial ich van jari — lásky. Oči jeho
         prosebné lipli na deviných. Ona akoby očarovaná bola nimi. Ich moc bola okúzľujúca, nemohla
         im odolať, musela svoje sklopiť. Jeho hlas zvonný sťa kvitnúceho mládenca, mocný i jemný a
         plný nehy i mäkkosti, kde to potreba vyhľadávala. Tu stál pred Aničkou v ohromnej výške,
         ona pred ním sa zdala v prachu byť. No on ju z výšky netlačil nižšie v prach, ale hore, k
         sebe ju priťahoval. Ó, cítil on dobre, že táto bytosť je už jeho. On mohol ňou ako voskom
         narábať, už bola jeho.
   </p>
   <p>
    „Vy žartujete. Mne, neznámemu dievčaťu, takto hovoriť! Ani ja vás dokonale neznám, keď
         sa spoznáme, potom sa ma takto pýtajte a ja vám potom poviem,“ ešte sa hľadelo dievča spod
         jeho vplyvu vymôcť. Neopovážilo sa tvár pozdvihnúť, lebo bola poliata purpurom.
   </p>
   <p>
    „Ja že žartujem? Kto sa to osmelí mne zoči-voči tvrdiť? Ja by som najsvätejší cit
         naľahko bral? Nie, dievča, nie som divým zverom, never, som človekom, a to človekom
         čestným. Teraz tiež svätú pravdu hovorím. Ó, viem ja, že ani ty nepochybuješ o pravdivosti
         citov mojich, len výhovorky hľadáš, že sa mi vyšmykneš. No plané to nádeje! Ty si už moja!
         Liché to výhovorky! Kde je výhovorka, tam je prvý stupeň k zvoleniu. Kde je takáto slabá
         výhovorka, to je už prisvedčenie samo. No, či je tak? No, vidíš, kto mlčí, ten svedčí, veď
         som to hneď povedal. Daj ruku sem, tieto ruky patria spolu až k hrobu!“
   </p>
   <p>
    A schytil jej Paľko ruku, na ktorej tepna zimnične bila. Bola to ruka teplá, horúca. No
         Paľko to necítil, lebo bol cele unesený krásnym zjavom devy a nemohol ďalej slova preriecť.
         No oči jeho viac vyjavili a oči dievčaťa tomu rozumeli. Lebo pohľady sa im stretli a v tých
         vyjadrená bola duša. Tam, v očiach Aničky čítal Paľko svoj ortieľ, výrok krásny, tam stálo
         napísané:
    <span class="emphasis">
     <em>
      áno
     </em>
    </span>
    . Potvrdilo to aj jemné stisnutie ruky, ktoré Paľko
         pocítil.
   </p>
   <p>
    Ich srdcia mocne tĺkli jedno na druhom, a slabý šum vrbín a zelenej nivy prisviedčal
         tlkotu milujúcich…
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580759" name="ftn.id2580759">
        6
       </a>
       ]
      </sup>
      <span class="emphasis">
       <em>
        žarkého slnca
       </em>
      </span>
      — horúceho
     </p>
    </div>
   </div>
  </div>
 </body>
</html>
