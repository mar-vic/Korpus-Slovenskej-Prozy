<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517156">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Janko Vetárovie chodil už tretí rok do školy. Nebol to chlapec zlý ani v držaní, ani v
      učení. Každý bol s ním spokojný, i rodičia i učiteľ. Do učenia bol ako osa: neodložil knihu,
      kým len nebol so všetkými lekciami hotový. Pán učiteľ veru rád ho mal; neraz ho potľapkal po
      pleci, ba niekedy ho pochválil i pred celou školou. Kamaráti — tí mu nezávideli; uznali, že si
      pilnosťou a poriadnosťou to zaslúžil; usilovali sa kráčať za ním a dôjsť tiež takej pochvaly.
   </p>
   <p>
    Janko včasráno vstával, aby si ešte raz zopakoval lekcie. Matka ani otec nemuseli ho
      budiť; spoľahli sa naň, že už sám vie, čo treba robiť. Hľa, i dnes — ešte len svitá, a už sa
      prebudil. Pretrel oči, načúval trochu. Na dvore lomoz; rozoznať hlasy paholkov a slúžky,
      trápiacich sa pri zapriahaní volov, počuť vrzgot brány, dvorom sa rozlieha piskot
      nenamastených orných koliesok, pleskot bičov, zas vrznúť bránu — a vo dvore je ticho akoby v
      nedeľu ráno.
   </p>
   <p>
    Janko leží a rozmýšľa. Oblokom padá na perinu úzky pruh svetla; na telegrafe pred oblokmi
      posadali si lastovičky a štebocú svoju rannú pieseň. Všetko tak jasno, veselo! Škoda veru v
      posteli polihovať. Janko skočil na rovné nohy, obliekol sa sčerstva; bolo mu čosi náhlo.
      Pozdalo sa mu, že to hanba tak dlho ležať bez všetkého cieľa, že sa treba zodvihnúť a ísť
      niekam — tavon, do tej božej prírody.
   </p>
   <p>
    Matka zadivila sa, vidiac ho bez knižky kráčať na záhumnie.
   </p>
   <p>
    „No, ty si sa veru poponáhľal, keď už nemáš s lekciou žiadnej roboty.“
   </p>
   <p>
    „Včera som sa naučil; teraz idem pozrieť, ako sa našim orie.“
   </p>
   <p>
    „Ale sa dlho nebav, po chvíli bude sa ti treba poberať.“
   </p>
   <p>
    Vyšiel na záhumnie a rozhľadel sa tým šírym poľom. Slnce už vysoko stálo nad horou, v jeho
      svetle kúpala sa celá príroda. Po poli rozložené šedé, dlhé pásy zeme, tu širšie, tam zase
      užšie; niekde len také ako stužky: to už dnes zorané role. Kto vstal včas, má široký pás šedej
      oráčiny za sebou; kto sa opozdil, musí doháňať. Po roliach sa vláčia sem a ta zápraže s oráčmi
      i pohoničmi. Zdiaľky by si si míval, že sú to vianočné hračky pre deti. Sú takí malí a tak
      divne sa vynímajú! Janko zatúžil zadovážiť si takú malú hračku: páru volov s pluhom a za nimi
      kráčajúceho oráča. Nad poľom, nad tým všetkým vznáša sa škovránok a tiež velebí svojou jarnou
      piesňou. I statku je veselšie to jarmo nosiť — spokojne chodí si brázdami, pohadzujúc hlavou a
      oháňajúc sa chvostom.
   </p>
   <p>
    ,Toto je krása, takto ešte nikdy nebolo! Tí oráči hen v tom boku a ich zápraže, ako sa to
      všetko sem a ta krúti a hmýri, ako mravce v kopenci! Musela sa celá dedina do poľa
      presťahovať, toľko tu sveta! A ako im je dobre! I naši tamto, hľa, pod tou medzou orú; doma
      zostala len mať — a i tá by bola šla do poľa, keby nemala okolo domu práce. Ale kto bude variť
      na obed halušky — ba nie halušky, dnes budeme pirohy… Ach, ako ja rád túto jar! Všetko je tu
      tak milé — a i nás lepšie chovajú. Každý deň jeme niečo lepšieho na obed; chlapom treba, aby
      mali viac chuti do oračky. Idem i ja pozrieť, či mi ešte ide mlynček.‘
   </p>
   <p>
    A Janko bystrým krokom vzďaľoval sa od dediny. Zaberal k jarčeku, čo neďaleko pod vŕškom z
      jednej medze vytekal. Čím väčšmi sa mu blížil, tým veselším bol. Koleso bolo na mlynčeku
      skazené, stĺpiky, na ktorých stálo, vyvalili sa a koleso niže žľabu ležalo nepohnuto vo vode.
   </p>
   <p>
    ,Tu je — tu je!‘ A podniesol ho Janko pod žliebok, čo bol ešte včera ta položil. Zas zabil
      stĺpiky do zeme, vodu narazil žliebkom, a koliesko čochvíľa veselo sa krútilo.
   </p>
   <p>
    ,Ako chytro sa mi krúti! Keby šlo tak mlynárovi, nestačil by nasýpať. Ale ten nevie
      spôsob. Keď ja budem mlynárom… Hej, budem mlynárom, dám sa na mlynárstvo, potom veru nameliem
      lepšej múky! Mlyn si tuto vystavím… V jarčeku je vždy dosť vody… tuto bude mlynica. Hej, keby
      som dnes nemal školu! Aha, už ma mať na záhumní hľadá. Kýva rukou sem — načo? Vari už do
      školy?‘
   </p>
   <p>
    Vtom bolo počuť spoza Vetárovie humna hlas:
   </p>
   <p>
    „Janko, Janko!“
   </p>
   <p>
    Janko pobral sa s nechuťou k dedine. Nekráčal tak sčerstva ako pred chvíľkou do poľa:
      domov nemalo ho tak čo ťahať. Naopak, čosi ho volalo nazad k jarčeku. Obzrel sa k nemu ešte
      raz. Usmial sa mu tam rozkvitnutý tŕň, akoby ho bol mliekom oblial; spod tŕňa vyviera
      studnička, z nej tečie čistá ako striebro voda, na vode klepoce mlynček; jeho hlas tak vábny
      ako muzika. Zas tam ďalej oddychuje oráč so svojimi juncami na úvratiach, kochajúc sa pohľadom
      na brázdu, rovnú sťaby ju bol linonárom natrahoval.
    <sup>
     [
     <a class="footnote" href="#ftn.id2523078" name="id2523078">
      1
     </a>
     ]
    </sup>
    Voly, sivé roháče, ometajú hlavami a spokojne si žviakajú. Janko nemohol sa
      odtrhnúť od všetkého toho, vôňa jari šírila sa poľom; všetko tak sviatočné ako o Turícach.
      Zdalo sa mu, že takto ešte nikdy nebolo, alebo že dosiaľ zavretý bol vo väzení, a len dnes
      dostal sa na slobodu.
   </p>
   <p>
    ,Ach, ako je tu dobre! Celý deň by tu vybol o hlade, o smäde. Ba čo len celý deň! I dva
      dni, keby sa sňali! Na to všetko pozerať, to je… Ale keď narastiem, pôjdem tiež orať; zastanem
      si na úvratiach a budem oddychovať ako ten tam. Keby škola bola aspoň pod medzou, ale…‘
   </p>
   <p>
    Jankovi akoby bolo čosi prsia stislo. Pri prameni cítil sa tak voľne, a tu ho už volajú
      domov, zavrú ho do školy ako vtáča do klietky; musí tam celý deň presedieť, kým tieto krásy v
      prírode trvajú; vypustia ho len večer, keď už všetko zapadlo za horu. Pocítil bremä školy.
      Dosiaľ mal školu za útulok, kde mal ducha svojho obživovať, odkiaľ mohol sa oblokom dívať na
      chumelicu a počúvať hvizd divého vetra. Dnes mu je škola žalárom, kde vädne telo i duch
      maličkých.
   </p>
   <p>
    „Čo sa nepoberáš, Janko? Ešte si ani nejedol, a už treba ti ísť. Deti sa už hrnú popred
      dom — čože sa nepoberáš?“
   </p>
   <p>
    Janko neodvetil matke veselo ako včera, ani neposkočil za ňou, ale kráčal ledajako, z nohy
      na nohu, len aby čím dlhšie mohol hľadieť na tieto krásy jarného rána. Matka šla po svojej
      práci, nechajúc mu jedlo na stole. Ale on málo jedol — nechutilo mu. Zobral knihy pod pazuchu
      a bral sa s ťažkým srdcom do školy.
   </p>
   <p>
    Vychodí z dvora; tu mu čosi zišlo na um. Vráti sa do izby, hľadá v podstolí, a po dlhom
      chamraní vyloví akýsi zošit — počtový zošit. Pozrie doň a na jednej strane vidí napísané:
   </p>
   <p>
    Úloha: Jeden hospodár kúpil v jeseni 14 oviec po 5,70 zl. a v jar ich predal po 7,40 zl.
      Koľko na nich zarobil?
   </p>
   <p>
    Janko smutno hľadí na ten otáznik, lebo nevidí naň odpovede. Príklady vždy pracúval, keď
      zo školy prišiel. Ale včera nestačil knižky do podstolia hodiť, už bežal k mlynčeku, ktorý ho
      väčšmi vábil než zošit na príklady. Dnes ráno príklad mu nezišiel ani na um — na otázku nemá
      odpovede.
   </p>
   <p>
    ,Dneska sa mi bude zle vodiť — vrátil som sa z cesty,‘ pomyslel si a sadol si za stôl.
      Neráta na kartičke, ani na tabuľke, ale rovno v zošite; niet času na rozmýšľanie, ani na
      prepisovanie dočista. A ak bude chyba — ako chce, len nech sa mu dnes dáko prepečie. Inokedy
      bol za otčenáš so všetkým hotový; dnes mu nič nejde od ruky. Tu sa mu pero zadrhne, tu v kráti
      robia sa mu chyby; keď chce vedieť, koľko je 4 krát 7, musí si začať: 4 krát 4 je šestnásť, 4
      krát 5 je 20, až príde k 4 krát 7 je 28. Tu zas urobí chybu v sčítaní a tu zas — kvaplo mu z
      pera do zošitu.
   </p>
   <p>
    To bolo mnoho naraz. Machuľu chcel zliznúť — rozotrela sa mu po celej strane. Čo robiť?
      Kartu musel vydrapiť a najprv všetko, čo bolo na nej, pekne odpísať a len potom príklad dnešný
      vyhotoviť. Každú chvíľku pozrel oblokom, či nevidí ešte dakoho do školy. Lecikedy zjavil sa
      splašený žiak, rezko kráčajúc; potom už len tí čo horší — až ulica zostala pustou.
   </p>
   <p>
    Janko akoby bol sedel na uhlí. Rátal chytro, ako len mohol; príklad mu veľmi ťažko šiel. I
      to nebol si istý, či bude dobre, či nepotkol sa dakde v kráti alebo v odčítaní. Zhabol knihy
      pod pazuchu a vybehol ako šialený z dvora. Neurobil ani dvadsať krokov, keď rozľahli sa ulicou
      zvuky nábožnej piesne. V škole už spievajú: vyučovanie sa práve započalo. Kráčal už voľnejšie:
      či tak, či tak, neskoro príde. Škola nezdala sa mu byť žalárom, kde nevinné deti väznia, ale
      súdom, kde previnilcov trescú. Čože bude nasledovať, keď neskoro vhupne do školy — on, Janko
      Vetárovie? A ešte keď mu pozrú do zošitu a vidia chyby! A keď začnú sa vypytovať lekciu, a keď
      nebude môcť ani hnúť! Stratí všetko naraz! Pán učiteľ nebude ho viac chváliť, ale nahnevá sa
      naň; kamaráti ho vysmejú a predošlá jeho sláva zapadne navždy.
   </p>
   <p>
    Zastal pred jedným dvorom: rozmýšľal chvíľku a — obrátil sa do dvora. Prešiel humnom a
      našiel sa na záhumní. Zas sa cítil ako ryba vo vode. Bol v sadoch, za nimi pole a v diaľke
      modrejú sa hory. Vtáctvo preteká sa v speve; všade, kam oko padne, život, radosť, jar!
   </p>
   <p>
    ,Ach, čo! Poviem, že ma hlava bolela. Dosiaľ som ešte nikdy nezameškal — uveria mi.‘ Knihy
      vložil pod kabát a bral sa k mlynčeku. Mlynček ešte mlel. Janko vložil knihy pod krík a
      naprával žliebok. Vtom počuť vrzgot vrát na humne. Strhol sa. Keby to bola mať a zazrela ho
      tu! Bolo by po radosti, musel by hneď a hneď stúpať s ňou do školy. Taká hanba! Mlynček nechal
      tak a skryl sa ku knihám za rozvitý tŕň.
   </p>
   <p>
    ,Tu ma už nevidí, a ja predsa sa môžem na mlynček dívať, i na pole, i počúvať vtáčky.‘ No
      tu mu zas zišlo na um, že ho otec vidí. Hľa, tam v druhom boku orie; pekne počuť jeho hlas,
      ako pokrikuje za volmi: „K sebe — hejk — sasa!“ Šťastie, že ho ešte nezbadal. Už by bol tu, a
      ten by ho ešte krajšie doprevadil do školy!
   </p>
   <p>
    Nechal tak i tŕň; bolo treba pohľadať lepší úkryt. Prešiel medzu raz; ani nechodil, ale
      plazil sa pomedzi vysokú trávu, od vlaňajška uschnutú. Zmocnila sa ho bázeň a úzkosť, ani
      nevedel prečo. Keď pod ním zašušťala byľ, zľakol sa, či ho nechytajú; keď sa pohol konárik na
      šípe, pozrel k dedine, či ho nejdú chytať chlapci, poslaní pánom učiteľom. Nie, nie! Nikde nie
      je bezpečný, všade ho môžu nájsť, a potom — beda!
   </p>
   <p>
    Na šťastie zočil tam akúsi jamu. Cez zimu bývali v nej zemiaky. Je čistá, vyschnutá;
      hlboká je nie, ľahko sa do nej spustiť. Pravda, poľa, ani horu, ani mlynček nebude z nej
      vidno, ale aspoň bude ukrytý a bude vidieť aspoň jasné nebo, bude cítiť vôňu rozkvitnutej
      prírody, počuje spev vtáctva. Spustil sa i s knihami do jamy a schúlil sa do klbka, lebo
      vystrieť sa nemohol.
   </p>
   <p>
    ,Ako je tu dobre! Nemôžem nohy vystrieť, ale v škole ani tak. Či tam počujem škovránky,
      počujem bzučať včely, alebo vidím takéhoto motýľa?‘
   </p>
   <p>
    Nad jeho hlavou zatrepotal krídlami pestrý motýľ. V lúčoch slnka farba jeho krídel menila
      sa, hrala dúhovými farbami. ,Poď sem, poď — ty si môžeš po slobode lietať, môžeš z kveta na
      kvet sadať a popíjať sladkú šťavu — ako ti je dobre! Nemáš starosti, kde budeš spať, sadneš si
      pod lístok lopúchový, alebo pod krov nášho parkanu a prenocuješ. Nemučí ťa nik krátom, ani
      úlohami, ani sa ťa nespýta otec, kde si poletoval celý deň, ani ťa nevyhrešia. Ach… Ty si mi
      už odletel… nechceš byť s väzňom… Už som sám…‘
   </p>
   <p>
    Prišlo mu čosi ľúto, táto samota… Prišlo mu, akoby ho boli vyhnali z domu: oči zaliali sa
      mu slzami…
   </p>
   <p>
    Sedí Janko, sedí, počúva vtáčky, myseľ jeho lieta ako ten motýľ. Tu myslí o otcovi, o
      voloch, o brázdach, o mlynčeku, o matke. Tu zas pletie sa mu v hlave nápev akejsi pohrebnej
      piesne, tu zas úlohy školské, vyratúva, ktoré rieky vtekajú do Severného mora, do Atlantického
      oceánu. Spomína, čo sa v škole teraz robí, z čoho odpovedajú… ako ho hľadajú… Kedy začne mať
      pirohy variť, koľko je prikázaní, koľko je štyri krát sedem; začal si krát opakovať… začal
      čítať od jedného po sto… Všetko, všetko miešalo sa mu v hlave. Zabudol, že je v jame, že je
      pri mlynčeku, že obišiel školu, zabudol na všetko… i na seba, akoby ho ani na svete nebolo.
   </p>
   <p>
    Tu akoby ho bolo dačo drglo, hľa, zem pod ním uniká, najprv trochu vpadla, len na piaď
      alebo dve; hľa, zas vpadla o veľký kus… zas hlbšie… zem tratí sa spod neho, jama sa hĺbi,
      otvor je vždy vyššie a vyššie, už je omnoho menší, vidieť cezeň len malý kruh neba — ako lopár
      — ako tanier — už len ako dlaň. Jama je už hlboká, vrchol ťažko dohliadnuť — v nej tma.
      Dookola nevidno nič, ticho všade, pusto ako v hrobe…
   </p>
   <p>
    „Jaj, božezachovaj!…“ chcel úžasom vykríknuť, ale slovo ostalo na jazyku, ktorý mu akosi
      oťažel. Chcel sa k otvoru vydriapať, ale údy boli ako zmeravené. Nemohol nimi ani pohnúť.
   </p>
   <p>
    „Teda v jame — v Danielovej jame…
    <sup>
     [
     <a class="footnote" href="#ftn.id2523390" name="id2523390">
      2
     </a>
     ]
    </sup>
    Koniec!…“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523078" name="ftn.id2523078">
        1
       </a>
       ]
      </sup>
      <span class="emphasis">
       <em>
        natrahovať
       </em>
      </span>
      (z lat.) — vytiahnuť
     </p>
    </div>
    <div class="footnote">
     <p>
      <sup>
       [
       <a class="para" href="#id2523390" name="ftn.id2523390">
        2
       </a>
       ]
      </sup>
      <span class="emphasis">
       <em>
        v Danielovej jame
       </em>
      </span>
      — podľa biblie Daniela, jedného zo štyroch
          izraelských prorokov, ktorý sa nechcel zriecť svojho náboženstva, dva razy vrhli do
          levovej jamy, z ktorej vyšiel bez pohromy. (Proroctvo Daniela proroka 6, 16).
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2523412">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Akási umdlenosť zmocnila sa všetkých údov jeho. Sedel učupený v jame, čakajúc, čo sa bude
      ďalej robiť. Myšlienky jeho blúdili, nevedel sám, kade; stav akejsi divnej neistoty, akoby sen
      nastúpil po vzrušení predošlom. Len jedno mu bolo jasné, len to vedel, že je v jame hlboko
      pochovaný.
   </p>
   <p>
    „Koniec… koniec! V Danielovej jame!“
   </p>
   <p>
    Nad jeho hlavou ozval sa slabý šum akoby trepot krídel. Jeho čela dotkol sa slabý vánok.
      Pozrie hore; divná vec — v hlboký hrob vniklo skadiaľsi svetlo a osvietilo pestrého motýľa,
      ktorý trepotal ako prvej krídlami.
   </p>
   <p>
    ,Aspoň ty si ma prišiel navštíviť v tejto priepasti — v jame Danielovej! Ty šťastný, ktorý
      prichádzaš z tých výšin, kde je úslnie, teplo, život, radosť! Nesieš mi akiste dáke heslo,
      snáď potechu…‘
   </p>
   <p>
    „Nie veru,“ ozval sa divný, tajomný hlas. „Potechu nenesiem — nie si jej hoden.
      Neporovnávaj svoj hrob, ktorý si si sám vybral, dobrovoľne vynašiel, ktorému si prednosť dal
      pred školou — neporovnávaj ho s jamou Danielovou! To by bol zas nový hriech. Daniel bol
      spravodlivý; radšej volil hrob než hriech, a preto ho anjel boží prikryl svojimi krídlami, aby
      sa mu nič nestalo. Ale ty si si vyvolil radšej jamu, hriech — ty nie si hoden, abys’ bol
      vyslobodený. Ty tu musíš zastať. Alebo dobre, ešte je jedna cesta; zavolám tvoju mater semka,
      aby ťa prišla vytrhnúť zo záhuby; ona by ešte možno mohla ti pomôcť. Chceš, aby som šiel po
      ňu?“
   </p>
   <p>
    Jankove líca zapálili sa studom. Ako by jej mohol vyznať svoj dnešný čin?! Bál sa, že by
      ju to mohlo nahnevať, a ona by všetko vyrozprávala otcovi a učiteľovi. Bol by pred všetkými
      zahanbený. A ono, ktovie, či je tak zle, ako motýľ vraví; ktovie, či ho nechce najprv
      nastrašiť a potom sa mu vysmiať? Možno, že jama ako sa vhĺbila, tak zas sa i skráti, a on bez
      všetkej pomoci bude môcť vystúpiť z nej a vysmiať sa motýľovi. Táto myšlienka dodala mu
      smelosti i s celou istotou odpovedal:
   </p>
   <p>
    „Nie, nie! Ona nemusí ani vedieť, kde som ja. Ja by sa pred ňou musel iba hanbiť, a ona by
      plakala. Otec by tiež všetko zvedel… Nie, nechoď!“
   </p>
   <p>
    „Nuž keď tak chceš, nech sa stane po vôli každému — ale ty tu zostaneš.“
   </p>
   <p>
    „Tuná — ja? Tu je zima, prechodí ma celým telom; zas tma, hlad — a mne je clivo.“
   </p>
   <p>
    „Clivo? Oj, nie! Ešte je nad tebou svetlé koliesko ako dvojgrošník: to je okno, ktorým
      môžeš hľadieť do božieho neba. Tade ti prichodia zvuky škovránčej piesne i hlas tvojho otca,
      ako poháňa svoje junce na roli. Tade sa vkrádajú lúče jarného slnca a osvetľujú trochu túto
      skrýšu. Ale čo potom, keď sa to okno zaprie, keď sa prichlopí kameňom a tu rozloží sa tma ako
      v hrobe? Čo budeš robiť tu sám, so svojimi zmätenými myšlienkami, strachom a hladom? Tu
      zhynieš opustený. Mať ti nevloží ruku svoju na hlavu, neopýta sa ťa, čo ti je. Nepríde ani
      jeden tvoj kamarát, aby ti stisol studenú ruku. Nik nezaplače nad tvojím hrobom, ani
      nezaspieva nad tvojou truhlou, ani nik neovenčí tvoj ukrytý, neznámy hrob. Tvoji druhovia budú
      červy, žížaly…“
   </p>
   <p>
    „Nestraš ma! Nevidíš, že sa celý trasiem?!“ Janko skutočne triasol sa na celom tele, z
      čela mu rinul studený pot. „Nestraš ma — veď vidíš, že moje položenie je už i tak strašné.
      Radšej mi povedz, že to všetko len hrozba, že ma chceš prestrašiť, aby som sa potom tým väčšmi
      radoval, keď sa na slobodu dostanem. Kdeže by aj taký pekný tvor, ako ty, mohol byť poslom tak
      hrozného osudu?!“
   </p>
   <p>
    „Prizri sa mi lepšie — potom nepovieš, že…“
   </p>
   <p>
    Jankove oči rozšírili sa, pozrel na motýľa, a zas akési tajomné svetlo preniklo tmou a
      osvietilo jamu. Zostrašený privrel oči, krv mu v žilách stydla.
   </p>
   <p>
    „No, čo sa mi lepšie neprizrieš? Ja, tak pekný tvor — a predo mnou zavieraš oči? Prizri sa
      mi!“
   </p>
   <p>
    „Nie, nie! Choď odo mňa; zhas svetlo, zakry sa tmou! Ó, strašný tvore — predsa pravda, ja
      musím zomrieť!“
   </p>
   <p>
    „Áno — umrieť, tu — na tomto mieste.“
   </p>
   <p>
    Hovor utíchol. Janko sa osmelil otvoriť oči — no hneď ich privrel. Pred ním vznášal sa
      ešte motýľ, a aký strašný! Jeho krídla nehrajú dúhovými farbami; čierne sú ako noc, len ich
      okraj je jasnožltý akoby obruba na smútočnom rúchu. A jeho hruď! Na nej škľabí sa, ceriac
      riedke zuby — umrlčia hlava…
   </p>
   <p>
    „Smrtohlav!“ zaúpel hrôzou Janko.
   </p>
   <p>
    „Tak ma volajú, ale mali by ma volať smrtonosom. Na ktorý kvet sadnem, hneď uvädne; čoho
      sa krídlom dotknem, všetko umiera. A ty si už tiež môj, na líci tvojom už moje znamenie.“
   </p>
   <p>
    „Ja som nie tvoj — ja nechcem zomrieť, ja chcem ešte žiť!“
   </p>
   <p>
    „To každý tak hovorí. Niet človeka, ktorý by si naozaj žiadal smrť. I ten chorý, čo
      dňom-nocou volá anjela smrti, predsa uľakne sa, keď pocíti, že jeho túžba sa plní. Ešte raz
      vztiahne ruku po živote, chce sa ho ulapiť — len teraz chce sa mu opravdivo žiť. Keby smrť
      mala brať len tých, ktorým sa žiada ísť, nemala by tu na svete žiadnej vôbec práce. Ale smrť
      sa nikoho neradí.“
   </p>
   <p>
    „A prečo len mne zomrieť, prečo mne? Či nieto dosť iných, ktorí by si to za zisk
      pokladali? Prečo prišiel rad práve len na mňa?“
   </p>
   <p>
    „Príčinu nikomu inému nedávaj, len sebe. Sám si si vina. Či slúchaš rodičov, či sedíš v
      škole, kam ťa poslali, aby si im pripravil radosť? Kto chce oklamať učiteľa i kamarátov, že
      bol chorý, že ho hlava bolela? Kto radšej učupil sa sem do jamy a radšej sa v nej krčil, než
      by bol šiel do školy, medzi seberovných, a tam robil, ako rodičia si žiadajú? Komu sa zdala
      škola žalárom a táto jama nezdala sa žalárom? Koľko sirôt by na kolenách ďakovalo Bohu, keby
      mohli ísť do školy, vyučiť sa a dušu tam zošľachťovať; koľko sirôt by bolo blaženými, keby
      mohli tak bez starosti žiť v rodičovskom dome a mať všetko-všetko, čo sa duši zažiada? Koľko
      dorastených závidí ti detskú myseľ, ktorá ešte nemá byť dotknutá klamstvom a luhárstvom? Akí
      by to tí boli šťastní, keby sa im ešte raz vrátila života jar, ktorá tebe teraz kvitla! A tebe
      to zdá sa byť žalárom? Ty radšej učupíš sa v jame ako poľný zajac, ktorý nemá kde hlavu
      skloniť, radšej sa budeš potulovať a kryť pred ľuďmi, než aby si predstúpil pred učiteľa a
      rodičov a vyznal, že práca školská nezdarila sa ti tvojou vlastnou vinou. Ty chceš byť pred
      ľuďmi pekným, a preto hriech prikrývaš hriechom. Nemáš smelosti povedať: takýto a takýto som,
      a nie krajší. Keď sa raz detského srdca takáto lož, takéto pokrytectvo dotkne — to nemôže
      viesť inam, ako do záhuby, či prvej a či neskoršie, ale predsa do istej záhuby! Ty si už v nej
      — a dosť!“
   </p>
   <p>
    „Do záhuby!“ zastonal osinetý Janko. „Ach, ja to chcem napraviť, chcem do školy poriadne
      chodiť, budem všade pravdu hovoriť, vyznám vždy všetko, aký blázon som bol, len ma stadiaľto
      preč — preč!“
   </p>
   <p>
    „Už je pozde! Chcel som ísť prvej po tvoju mater — ty si ma zdržal, aby tvoje skutky na
      svetlo nevyšli. Čo všetko si urobil, len aby si bol krajší, než naozaj si! Teraz je už pozde
      na spásu stadeto myslieť. I najväčší hriešnik raz za života ľutuje všetky svoje viny a pocíti
      ľútosť nad nimi, ale to je bieda, že to býva už obyčajne pozde. Tak ani tebe nezišla na um
      škola, iba teraz, keď je už neskoro. Nuž akýže je lepší žalár: či škola a či táto jama? Ale ja
      tu nemám už čo hľadať — maj sa dobre!“
   </p>
   <p>
    „Maj sa dobre, maj sa dobre — horká už moja dobrota!“ skríkol v slzách Janko a hľadel za
      motýľom, ktorý vždy viac vzďaľoval sa od neho. Istotne musel už dosiahnuť vyšného otvoru, lebo
      zrazu prikryl sa otvor akousi skalou, dlážkou — a v jame rozložila sa úplná tma.
   </p>
   <p>
    ,Za živa pochovaný, opustený od všetkých! Ostatný tvor boží — veď predsa je i on božím
      tvorom — opustil ma! Ja hlboko pod zemou sám — iba čierna noc so mnou… Huj, ako chladno je tu,
      ako mrazí! Jedna kvapka padla mi na krk… Jak hrozné… táto samota!‘
   </p>
   <p>
    „Nie si sám,“ ozval sa akýsi ostrý, tenký hlas.
   </p>
   <p>
    „Ach, kto si — ohlás sa mi ešte raz, aby som vedel, že som nie sám.“
   </p>
   <p>
    „Nie si sám — len si pozri k nohám!“
   </p>
   <p>
    Akési divné svetlo šiblo k nohám jeho, i zatriasol sa od ľaku. Pri nohách sedela mu
      ropucha, hľadiac naň svojimi zelenými očima, akoby ho chcela očarovať. Janko chytil sa rukou
      za ústa, nebol by ich už otvoril za svet. Ropucha rozchechtala sa mu.
   </p>
   <p>
    „Neboj sa ma; nezakrývaj si dlaňou ústa, daromná robota! Čo ťa aj urečiem, čo ti zuby aj
      vypršia — čo ti z toho za škoda? Či ti so zubmi zomrieť a či bez zubov — to je jedno.“
   </p>
   <p>
    „Načo ešte tieto muky? Keď zomrieť, nuž radšej zomrieť, než toto trpieť, od takého
      ohyzdného tvora!“
   </p>
   <p>
    Žaba sa mu zas uškľabila.
   </p>
   <p>
    „Len sa tak nepovyšuj! Ty si na zemi pánom. Keď my vylezieme svoje skrehnuté údy na slnce
      ohriať, už pribehneš s bičom alebo prútom a biješ nás; dávaš nám znať, že ty si tam pánom.
      Darmo my kvílime, darmo sa utajíme, mŕtvymi robíme, musíme to životom zaplatiť. Len asi pred
      týždňom tiež moju dcéru tak deti zabili. Toľko som sa naplakala… Ty si pánom, ale iba tam nad
      zemou. Tu pod zemou je iná ríša, a tej kráľovnou som ja! Tak vitaj v mojej ríši, v ríši toho
      ohyzdného tvora! Tu budeš s nami žiť — môže ti byť ešte dobre…“
   </p>
   <p>
    Janko sa striasol. Zelené oči ropuchy príšerne a s výsmechom hľadeli naň.
   </p>
   <p>
    „Ach, Bože, ako dobre by bolo v škole sedieť a slúchať!“ vzdychol si zhlboka.
   </p>
   <p>
    „Vyhoď si to z hlavy! Kto už raz sem došiel, ten už viac do školy nepôjde. Ja ti dám inú
      radu. Ja som kráľovná tejto ríše a ty buď mojím sluhom. Ja mám taký liek, že keď ti oči
      potriem, ty zabudneš na školu, na rodičov, na všetko, čo si na zemi videl, a staneš sa —
      jašterom. No, čože sa tu hádžeš, keď ti dobre chcem? Či chceš, aby ťa premenila v ropuchu? To
      ti nemôžem urobiť, lebo ropucha som len ja, kráľovná, ale ani takto ťa nemôžem nechať, lebo
      moji poddaní by ťa hneď zabili. A jašterom ti bude dobre. Budeš slúžiť u mňa, všetci ti budú
      závidieť — budeš slepým jašterom. Očí ti tu nebude treba — tma tu tma; ta hore ťa nepustím na
      svetlo, ešte by ťa tvoji kamaráti zabili.“
   </p>
   <p>
    „Nie, ja nebudem tvojím sluhom — ja ťa nejdem slúchať!“ skríkol vzrušený Janko.
   </p>
   <p>
    „Uvidíme, inakších sme my už skrotili!“
   </p>
   <p>
    A otvorila ústa dokorán. Z nich vystúpil belavý plameň, ktorý pálil bledú tvár Jankovu.
      Chlapec vyskočil — zmeravenosť jeho údov prestala, a celým hrdlom jasne zakričal: „Mamo,
      nedajte ma!“ Studený pot oblial ho, akoby sa ho už smrť bola dotkla suchou rukou svojou.
   </p>
   <p>
    „Čo ti je? Kdeže si to?“ ozval sa káravý, ale milý hlas, ktorý Jankovi zdal sa byť
      anjelským.
   </p>
   <p>
    Pretieral oči, pretieral. Nechcel im veriť, že to pravda. Snáď to sen, ostatný, čo mu
      dožičila zasnívať kráľovná podzemnej ríše, aby potom prebudenie bolo tým hroznejšie. No,
      predsa to nenie sen. Veď jama je zas plytká, ako bola spočiatku; slnce ho zas ohrieva svojimi
      lúčmi. Pozrie do jamy, ropuchy tam niet — len knihy ležia na hŕbke; medzi nimi zošit s
      počtovými úlohami.
   </p>
   <p>
    „Čo ti je, chlapče? Ty si chorý, či rozospatý? Ani čo by ťa bol z hrobu vytiahol. To bude
      akiste od hladu. Hľadám ťa od samého obeda, a nemôžem ťa nájsť; iba teraz mi zišlo ma um, či
      pri studničke nebudeš. Čo si to urobil, čos’ nebol v škole?“
   </p>
   <p>
    „Vy už viete? Ach, mamička moja, toto už nikdy viac neurobím! To je nehodno — toľko som
      vystál! Pôjdem hneď k pánu učiteľovi a odprosím ho na kolenách.“
   </p>
   <p>
    „Pána učiteľa nieto doma, ani škola dnes odpoludnia nebola. Pán učiteľ išiel so žiakmi do
      hory, keď je dnes takýto pekný deň. Teba tiež prišli zavolať, ale nebolo ťa doma. Škoda bolo
      takú peknú zábavu odospať; deti si tak spievajú v hore, počuješ?“
   </p>
   <p>
    Z hory zaznel spev, a bolo vidno, ako sa vracia do dediny v radoch všetko žiactvo. Slnce
      práve zapadalo.
   </p>
   <p>
    „Šli do hory! Oni sa tam zabavili — a ja?“
   </p>
   <p>
    Prešiel ho mráz a zas pozrel do jamy, či je ozaj prázdna.
   </p>
   <p>
    So zvesenou hlavou kráčal domov a s novou chuťou chytil sa do úloh na zajtra.
   </p>
   <p>
    To bolo prvý, ale i ostatný raz, čo Janko Vetárovie zašiel si poza školu.
   </p>
   <p>
   </p>
  </div>
 </body>
</html>
