<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517129">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vtedy ešte nešla železnica priam popri našom sade. V Porube bolo málo počuť o pare,
            elektrine a podobných vynálezoch. Keď si chcel Jano Kováč Demko kúpiť voly, nesadol si
            do vlaku a nešiel na trh, ale vzal si jednoducho palicu a trmácal sa pešky hoci dva
            týždne na jarmok. Keď chcel dačo oznámiť bratovi, ktorý bol ševcom v Košiciach,
            nerozbehol sa rýchle na poštu alebo telegraf, ale pekne počkal, kým sa v tie končiny
            vyberú furmani. „Nuž bolo menej pohodlia, ale viac pobožnosti,“ vravieva posiaľ teraz už
            stará Kováčka. Čo sa týka pobožnosti, neškriepime sa, ale veru s tým pohodlím, nemá
            pravdu. Stokrát viac pohodlia mal vtedy pán poštmajster ako teraz. Ten, čo si najímal
            právo na poľovačku v tých troch dedinách, medzi ktorými bola i Poruba. Či bol pobožnejší
            ako ktorýkoľvek z dnešných poštmajstrov, ťažko rozhodnúť. Vari nie priveľmi: slúžil
            mnoho rokov u husárov.
   </p>
   <p>
    Malý syn Kováča „Demku“, Matej, behal aj s ostatnými deťmi po dedine. Bol bosý, ako v
            Porube všetky deti, ba často i dospelí. Švec by sa tam ťažko uživil — čižiem a topánok
            sa nosilo málo, iba v nedeľu a vo sviatok si ich obuli ženy, nevesty a dievky. A to hneď
            doma, keď bolo vonku pekne. Ak pršalo, šli bosé až k malému kostolíku na návrší a až na
            podstení sa obuli, daktorá do kordovánok, iná do obyčajných koziniek. Chlapi nosili
            krpce, a iba bohatší, ako Kováč Demko, jančiarky. Chlapci bez rozdielu stavu behali
            bosí, tak ako Matej Demkov teraz.
   </p>
   <p>
    Pekný chlapec, Matej Kováč Demko. Aby mu vlasy nerástli do čela — bolo ich toľko, že
            by mu boli bezpochyby až do očí rástli —, mať mu ich zaplietla nad čelom do hrubého
            vrkoča a ten mu ponad temeno zaviedla do tyla. Bol to vrkôčik riadny, ako u hocktorého
            dievčaťa. Sestra Matejova, Katra, pochybujem, že by mala hrubší vrkoč. Azda preto ho mať
            mala tak rada. Možno i preto, že Matej bol najmladší. Mal totiž dvoch bratov: Jana i
            Ondráša, a sestru, spomínanú Katru.
   </p>
   <p>
    „Ľaľa, rechtor!“ skríkol ktorýsi chlapčisko, čo ešte školu nezavoňal. A iné roztopašné
            deti kričali: „Rechtor — rechtor!“ Potom zastali a dívali sa na človeka, ešte mladého,
            sotva dvadsaťročného v šatách celkom iných, ako chodia porubskí občania, v panských. Bol
            to porubský učiteľ, príjemný a vysokoučený pán, pán Michal Brunovský. Zastal na moste, a
            akoby sa obzeral po dedine. Azda si vyšiel prezrieť nové pôsobisko, „vinicu, na ktorú ho
            Pán povolal“, ako znelo miesto vokátora, a na ktorej mal na jeseň začať svoju blahodarnú
            činnosť. Veď ešte prešlo len pár týždňov, čo sa sem prisťahoval. Občania videli, že toho
            nebolo mnoho, čo si so sebou priniesol, ale mlčali; ba veru boli i radi: nemali mnoho
            výdavkov s prevážaním.
   </p>
   <p>
    A jednako vyšiel za dákou prácou. Zamieril k deťom, ktoré sa pred chvíľou na neho
            dívali. Deti pred ním bežali, daktoré sa ukryli do stodoly, iné zaliezli za kopu raždia,
            ktoré bolo zložené na dvore. Báli sa ho a zároveň ho i nenávideli. Keď dieťa v dome čosi
            vyparatilo, ináč mu ani nehrozili, ako: „Počkaj, veď dostaneš od rechtora!“ Matej
            Kováčov sa tiež chystal dakde vliezť, keď začul za sebou: „Matej, Maťko!“ Volal na neho
            pán učiteľ.
   </p>
   <p>
    Ale jednako by bol ušiel dakde do stodoly, keby sa nebál matere. Tá mu však pred pár
            týždňami, keď bol učiteľ u nich prvý raz na návšteve, prísne prikázala, aby pred ním
            nikdy nebežal. Radšej, aby mu vyšiel v ústrety a aby mu pobozkal ruku. Zdá sa, že na
            Kováčku spravil nový učiteľ veľmi dobrý dojem: dokazuje to i ten kohút a dve sliepky,
            ktoré Kováčka sama zaniesla učiteľovi do nového gazdovstva. Učiteľ bol odvtedy viackrát
            u Demkovcov, ba ako sa povrávalo, keď raz nemal peňazí zaplatiť stolárovi za robotu,
            vypožičal si ich u Kováča. Matej sa odovzdal do vôle božej a čakal, čo od neho učiteľ
            chce. Mať neposlúchol, lebo mu nevyšiel v ústrety, takže pán učiteľ musel k nemu podísť
            sám; ani ruku mu nepobozkal, keď potom už bol pri ňom.
   </p>
   <p>
    Učiteľ sa preto nenahneval, chytil Mateja za bradu, zodvihol mu tvár a skúmave si ho
            obzeral. Matej by bol najradšej na druhom konci sveta. Oči mu blúdili všade, len aby sa
            nepotkli o učiteľa. „Máš ma rád?“ pýtal sa ho učiteľ.
   </p>
   <p>
    Matej sa naň pozorne podíval. Podobnú otázku nikdy nepočul, ani si ju sám nikdy
            nepoložil. Prezeral si ho, či môže mať rád človeka s takými čiernymi vlasmi a žltkastou
            pleťou, s tým páperím, ktoré sa učiteľovi pod nosom a na brade černelo. Ťažko sa
            rozhodnúť. Čo i nemal proti jeho osobe nič, proti jeho úradu a povolaniu mal vážne
            námietky. Keby sa svet krútil podľa Mateja, učiteľov by v ňom vôbec nebolo. „Tak ma
            nemáš rád?“ pýtal sa pán učiteľ znovu. Matej iba mrdol plecami a mlčal, akoby ho každé
            slovo stálo stovku.
   </p>
   <p>
    Keď učiteľ videl, že rozhovor je veľmi jednostranný, spýtal sa ho priamo:
   </p>
   <p>
    „Bol si ty už v meste?“
   </p>
   <p>
    Matej prikývol hlavou. Ešte nechodil do školy: nik mu posiaľ nevysvetlil, že má
            povedať áno, alebo nie; že hlavou iba žrebce hádžu.
   </p>
   <p>
    „Čo si tam robil?“
   </p>
   <p>
    Otázka znela tak určite, že na ňu musel odpovedať slovami. „Na jarmoku!“ osmelil sa.
   </p>
   <p>
    „A teraz by si tam šiel?“
   </p>
   <p>
    Matej veľmi vďačne prikývol hlavou. Prechádzka do mesta sa mu veľmi pozdávala. „Choď k
            materi a vypýtaj sa od nej, že ideš do mesta. Počkaj, počkaj!“ volal učiteľ, keď chlapec
            už bežal domov, ani nevypočul, čo sa mu vraví. „Povedz materi, že ju pozdravujem a
            prosím, aby ťa pustila do mesta, že zanesieš odo mňa list na poštu. Rozumel si?“
   </p>
   <p>
    Matej prisvedčil svojím spôsobom a uháňal domov. Pár ráz si i poskočil. Navidomoči ho
            tešilo, že zase po čase uvidí mesto, i ten veľký, veľký potok, na ktorom sa musia ľudia
            prevážať v korytách, ktorým sa vraví člny. Sotva vtrhol do izby, povedal materi, čo jej
            odkazuje učiteľ, nie jedným dúškom, ale zajakavo. Mať ho pustila a prikázala mu, aby sa
            doma s listom ešte ohlásil.
   </p>
   <p>
    Pán učiteľ ho zaviedol do školy, a to „do svetlice“, do svojej izby. Veru bola to
            svetlica obrovská, veľká a v nej bolo naozaj svetlo, jasno. To vari preto, že izba je
            celkom prázdna. Biele steny akoby zívali nudou, pusté a nahé, bez okrasy; obloky bez
            záclon. Matej si to všetko nevšimol. On videl na skrini holuba, ktorý bol ustavične
            prichystaný uletieť, ale neuletel, azda bol priviazaný o bidielko, alebo nebol živý, v
            kúte zase takú čudnú truhlicu o štyroch tenkých nohách, na ktorej, ako sa v dedine
            povráva, učiteľ vraj vie pekne hrať. Tú truhlicu by si rád prezrel, ale hanbil sa na ňu
            pýtať a potom, bola zatvorená. Učiteľ dal Matejovi list, prikázal mu vhodiť ho na pošte
            do truhličky, ktorá tam visí na stene a vysvetlil mu, kde je pošta a ako sa k truhličke
            dostane.
   </p>
   <p>
    Matej bol šťastný. V pravej ruke učiteľov list, v ľavej klobúk, ktorý si zabudol v
            rozčúlení, keď vychádzal z izby, dať na hlavu, vtrhol k matke do izby. Tá mu náhlivo
            ponaprávala šaty, groš, čo dostal od učiteľa na prievoz, zaviazala do rožku ručníčka a
            vložila mu ho do vrecka. Potom mu vtisla krajec s maslom do ruky, odprevadila ho až na
            ulicu, a potom sa za ním dívala, kým sa nestratil za rohom vyhne. Bola šťastná, že jej
            najmladší, ešte ani nie školák, bol už uznaný za schopného na takéto dôležité služby.
   </p>
   <p>
    Matej stretol Adama, Murdžákovho chlapca a verboval ho na cestu. Keď Adam Murdžák
            zazrel list, krajec chleba a groš v šatke, pripojil sa k Matejovi. Hneď za dedinou
            zjedli chlieb a potom veselo bežali k rieke.
   </p>
   <p>
    Iba pri rieke trochu zosmutneli, keď Matej vstúpil do člnu a Adam musel ostať pri
            prievozníkovej búde, lebo nemal na prievoz. Mal tam čakať a uspokojiť sa iba s pohľadom
            na slávu, v ktorej sa mesto tam za riekou skvelo! Murované, biele, vysoké domy — vari
            každý je tam kostol. Ale veže iba dve, jedna vraj katolícka a druhá luteránska. Tá s
            pavlačou, kde hlásnik každú štvrťhodinku v noci chodieva a hlási, koľko je hodín — tá je
            katolícka. Tá druhá, obitá zlatom, nie žltým plechom vraj, ako sa povráva medzi ľuďmi,
            čo sa tak blyští a leskne, čo má nad krížom kohúta, tá je luteránska. A tie vysoké
            kostoly, to sú vraj domy, tam ľudia i bývajú! Bohvie, ako sa tak vysoko dostanú! Veru
            neviem, čo by bol Adam dal, keby mohol ísť s Matejom. Závidel mu, že uvidí tú slávu
            zblízka, že ju môže obdivovať…
   </p>
   <p>
    Matej sa dostal na námestie, vydláždené zvariakmi. Zastal pred čímsi, čo ešte nikdy
            nevidel. Dom, ozajstný dom s oblôčikmi, a dom — na kolesách! Keby stál na stračacej
            nôžke, ale na kolesách. A to iste tie kone ten dom vezú, ľaľa, tam ich kŕmi paholok
            senom. Potom všade vyčnievajú do neba kolesá, cez ne prevesené povrazy, také obruče
            skoro ako na sude. Bohvie, načo to len je. A na streche toho domčeka — čo to tam behá?
            Ak je to čert — celkom tak ho maľujú! Ale čert by bol väčší… Nie, to nie je čert. Čert
            by nenosil červené nohavice, modrý kabátik, a načo by im bol — veď by ho azda poslali do
            pekla a nepriviazali by ho sem šnúrou o strechu. Nie. Čert to iste nie je, veď ľudia by
            pred ním ušli, a tu naopak: obstali ho a smejú sa, keď to tam na streche vyčíňa, behá,
            vyciera sa, hádže do nich šupky. Ani pes to nie je, nešteká. Čo to je, to by azda ani
            pán učiteľ nevedel…
   </p>
   <p>
    Zvonili práve na poludnie, keď si Matej spomenul, že vlastne, má ísť na poštu.
            Odpustil vábivé divadlo a pobral sa mestom. Skoro na samom konci stál dom so záhradkou
            na ulici, na dome tabuľa s nápisom:
    <span class="bold">
     <strong>
      U. kr. pošta.
     </strong>
    </span>
    Pravda, on si nápis neprečítal, ako sme už spomenuli, nechodil ešte do školy. A ako tak
            vošiel malým mostíkom pod stenu, zazrel tam peknú truhličku, na nej bola namaľovaná
            zlatá trúbka. To bola truhlička na listy, tam sa mal dostať list pána učiteľa. Ale ako
            ho tam vhodiť? Truhlička je vysoko, Matej malý. Všetky pokusy vyšli nazmar. Ale preto sa
            nestrachoval. Vedel, že dakto pôjde okolo a vhodí za neho list do truhličky. Zatiaľ sa
            obzeral po dvore, obdivoval zase celkom neobyčajný voz, ktorý sa nepodobal domu, ale
            truhlici, pravda, väčšej ako tá na stene, a aj na tejto bola namaľovaná zlatá trúbka,
            ale oveľa väčšia. Obdivoval aj záhradu, v ktorej rástli stromy a červené líčka jabĺčok
            sa na neho usmievali. Neškodilo by také jabĺčko. Matej pociťuje hlad. Ale do záhrady nie
            je nijaký prístup, od dvora je ohradená latkovým plotom.
   </p>
   <p>
    Už mu bolo dlho, zdalo sa mu, že tu čaká večnosť. Ako náročky, nik sa tu blízko
            neukazoval. Bolo mu už do plaču. Bol naučený plačom dosiahnuť všetko, čo sa mu len
            zažiadalo. Ale to, že bol v meste, a to ešte v cudzom dvore, ho odradzovalo od plaču.
   </p>
   <p>
    Tu zavŕzgali v cieni dvere, ako keď kohút kikiríka a na slncom rozpálených kameňoch sa
            objavil vysoký, šedivý chlap s obrovskými fúziskami. Také fúziská Matej nikdy nevidel.
            Ani nemal kde. V Porube sa sedliaci vždy holia; pán učiteľ má len celkom maličké. Iba
            starý Abriš, čo meria pálenku a predáva tabak, nosí fúzy; ale tie nečnejú tak strmo
            hore, splývajú do mäkkej dlhej brady. Okrem toho Abriš nechodí s takým buchotom, skôr
            ticho, na nikoho sa takto nemračí, skoro vždy sa sladko usmieva. Ale tento tu sa na
            nášho Mateja ani nepozrel, hoci prechádzal celkom popri ňom. Matej sa osmelil a povedal:
   </p>
   <p>
    „Mám list na poštu, vhoďte ho do tejto truhličky.“
   </p>
   <p>
    „Čo?“ skríkol pán hromovým hlasom a pozrel sa zostra na neho. „Čo ti chýba?“
   </p>
   <p>
    Matej by bol najradšej ušiel; iba mocné vedomie povinnosti mu dodávalo odvahy. „Aby
            ste vhodili tento list do truhličky.“
   </p>
   <p>
    Pán založil ruky za chrbát a naklonil sa k Matejovi.
   </p>
   <p>
    „Kto ťa učil móresom — kto? Tak sa zhovára s pánmi? Som sedliak, som ja pre teba
            ,vy‘?“
   </p>
   <p>
    Matej stratil všetku odvahu. Rozplakal sa.
   </p>
   <p>
    „Čo ti je? Povedz, čo ti je!“
   </p>
   <p>
    „Keď mám tuto list do truhličky!“ nariekal Matej.
   </p>
   <p>
    „Som ja tvoj paholok, či čo? Aby som mu to ešte do domu nosil! Čo by ešte nechceli,
            chamraď! Počkaj, kým otvoria poštu, odpoludnia…!“ Jeho hlas bol hrozný. Iste ho bolo
            počuť na námestie.
   </p>
   <p>
    Matej umieral od strachu. Čo je na svete, nepočul taký hlas. Otca sa síce bál, a
            veľmi, ale iba vtedy, keď mal čosi na svedomí. Tu ho však nadišla hrôza, že ho tento
            človek nič po nič prepichne odrazu tými ostrými fúziskami. Prepukol v ukrutánsky plač.
   </p>
   <p>
    „Čo ty, koťuha, mi tu budeš ešte vyspevovať? Marš, lebo ťa naučím…“
   </p>
   <p>
    Matej už nič nepočul. Vykročil k námestiu, ba utekal: ustavične sa mu zdalo, že beží
            za ním pán s obrovskými fúziskami. Až keď uvidel rieku a sadol do člnu, až keď zbadal
            pri búde Adama, ktorý už netrpezlivo vyčkával jeho návrat — až potom sa uspokojil.
   </p>
   <p>
    Smutná bola tá cesta spiatočná. Matej sa cítil ako v zimnici. Ustavične ho strašil
            pán, jeho hrozný hlas a tie obrovské fúziská… Už sa nerozveselil… Ba keď sa približovali
            k dedine, videli na kopci kostolík, obstúpený vonnými smrekmi a lipami, keď videli v
            údolí dedinu, ukrytú v zeleni stromov, z ktorej len tu a tam kúsok bieleho múru alebo
            šedivej strechy prebleskoval, keď videli polia, na ktorých robila pri zboží skoro celá
            obec: až tu sa im odhalilo ich nešťastie v plnom rozsahu: Čo povie mať, keď sa jej syn
            vráti s nezdarom? Čo otec, ktorý je prísny a nemá Mateja ani byľku rád? Či mu uverí, že
            bol v meste. Ondráš sa bude vysmievať, povie otcovi, že Matej cigáni, podvádza, nebol
            nikde…
   </p>
   <p>
    Sadli si na medzu a svorne nariekali. Aj Adam sa nakazil od Mateja. Keby nebolo hladu,
            plakali by tam vari podnes. Adam by sa nebol oženil, uplakaného by ho iste nebola nijaká
            chcela; Matej by dnes nebol farárom; plačom, myslím, ešte nikto nespravil kandidatikum.
            Ale hlad ich vyliečil, ba Adamovi vnukol ešte i veľmi múdru myšlienku.
   </p>
   <p>
    Kováč Demko mal starú chalupu, v ktorej pred rokmi, kým ešte nebol taký bohatý ako
            dnes, gazdoval. Potom sa z nej presťahoval do nového domca, tam, skoro uprostred dediny.
            Chalupu chcel zrúcať a drevo predať na palivo do mestskej vápenice, ale práve sa vrátil
            z vojny starý Ďuro, terajší hlásnik v Porube. Kováč Demko bol richtárom, pripadla mu
            teda povinnosť postarať sa o starého invalida. Ďuro sa totiž vrátil s blezúrou:
    <sup>
     [
     <a class="footnote" href="#ftn.id2507061" name="id2507061">
      1
     </a>
     ]
    </sup>
    mal krivú nohu. On rozprával, že mu do nej vrazila guľa z kanóna; parobci
            zase tvrdili, že sa vraj Ďuro spil a kdesi zaspal a nohu mu prešiel voz. Bohvie, čo je
            na tom pravdy. Richtár sa musel postarať o človeka, ktorý opustil ženu i dcérku a
            zverboval sa za svoju obec na vojnu, slúžil verne cisáru pánu a prešiel všetkými bitkami
            v talianskej vojne.
    <sup>
     [
     <a class="footnote" href="#ftn.id2507082" name="id2507082">
      2
     </a>
     ]
    </sup>
    Prepustil mu chalupu a spravil ho hlásnikom v Porube. Zato sa Ďuro zaviazal,
            že chalupu opraví a bude dozerať na richtárovu záhradu pri chalupe, a to najmä na včely,
            aby pri rojení nezaleteli do cudzieho chotára. Ďurovi bolo dobre. Žena, pre ktorú sa
            vlastne zverboval, sa dakde i s dieťaťom odsťahovala — nezotrvala teda s ním viac v tej
            hroznej partizánskej vojne. Kováč Demko mu žičil. Aj Kováčka naň pamätala, keď dačo
            dobrého navarila. Najmä na Vianoce si na neho spomenula s medovinou a koláčmi za to, že
            tak svedomite dozeral na záhradu a včely.
   </p>
   <p>
    Matej si bol skoro istý, že Ďuro sa postará o list. Ďuro ho mal rád. Robieval mu biče,
            natieral ich kolomažou tak štedro, že sa Matej vždy zašpinil, čo mať nemala veľmi rada.
            Inokedy urobil z papiera také koleso, čo sa samo točilo, keď s ním Matej bežal. Vlani v
            zime mu spravil taký rapkáč, že na Veľký piatok mohol celkom nahradiť zvony. Mal ho rád.
            Matej často dačo ukradol matke a zavliekol do Ďurovej chalupy. Raz vzal otcovo vrecko s
            tabakom; chcel s ním ísť k Ďurovi, ale otec ho chytil a zoznámil bližšie s remeňom,
            ktorý mal tri razy vôkol seba opásaný.
   </p>
   <p>
    Ale jednako Matej sa cítil akýsi nesvoj, keď bol pred Ďurovou chalupou. Akoby tušil,
            že tentoraz nepochodí. Vošiel do dvora, potom do izbice. Ďuro plietol opálku.
   </p>
   <p>
    „No, čo je?“ spýtal sa Mateja. Bol nevrlý a mračil sa na chlapca.
   </p>
   <p>
    Matej po takom chladnom privítaní nemal odvahy zdôveriť sa mu. Videl, že by Ďura darmo
            prosil.
   </p>
   <p>
    „Nebudeš sa sem už dlho vláčiť,“ povedal Ďuro zlostne a ešte si odpľul.
   </p>
   <p>
    „Čo som mu len spravil?“ trápil sa Matej, ale nikde nenašiel príčinu, ktorá by mu
            vysvetlila Ďurovo správanie.
   </p>
   <p>
    „Tvoj otec sa nazdáva, že pôjdem azda k Cigáňom, azda do koliby — taký magnáš!
    <sup>
     [
     <a class="footnote" href="#ftn.id2507175" name="id2507175">
      3
     </a>
     ]
    </sup>
    “ usmial sa zlostne, odhaliac zopár čiernych vykývaných zubov. Matej sa u
            neho zle cítil. Už by mu nemohol tak dôverovať. Vidno, že medzi nimi sa už všetko
            skončilo. Matej si zaumienil, že nikdy, nikdy Ďurovi nič neprinesie. Nie, takému
            škaredému starému mrmlošovi! „Nech si ju má,“ vrčal starý Ďuro; „nech si ju má, túto
            búdu. Aj tak je iba pre kuviky, nie pre ľudí, nech si ju zje…“
   </p>
   <p>
    Matej, prirodzene, netušil, čo sa včera medzi jeho otcom a Ďurom prihodilo; že totiž
            otec vypovedal Ďura z bytu. A pre pletku — áno, pre takú maličkosť! Kováč Demko, dáky
            čas pozoroval, že v plote sa robia medzery a trhliny, že sa stále množia a rastú. Ďuro
            tvrdil, že to Cigáni, čo majú tam nad dedinou kolibu. Ale ktosi Demkovi vyzradil, že to
            nebol čierny Cigáň, ale biely a ten vraj kríva… Videli ho vraj, ako vyťahoval laty z
            plota a varil si na nich zemiaky. Biely Cigáň a ešte krívajúci — rozriešenie hádky bolo
            ako na dlani. Kováč včera dohováral Ďurovi, a keď Ďuro nečušal, ale ešte sa pustil do
            domáceho — ten mu dal výpoveď z bytu. Tak sa Ďuro hneval na otca a pomstil sa na
            nevinnom synovi.
   </p>
   <p>
    Smutný, priam skľúčený vyšiel Matej k Adamovi. Všetko stratené!
   </p>
   <p>
    Adam bol dobrý chlapec; zavolal druha domov a podelil sa s ním o svoj obed. Po obede
            sa vytratili do lesa, robili si pri potôčiku mlynček… Tak zabudli na všetky starosti.
            Mlynček sa otáčal, koleso času sa otáčalo tiež, tiene zaľahli na dedinu a vkrádali sa do
            lesa. Bolo treba pomýšľať na návrat. Adamovi bolo hej — šiel rovno domov. Matej sa
            vkradol predbežne do stodoly a cez škáru vo vrátach študoval pole, kde ho onedlho, podľa
            všetkej pravdepodobnosti — čakala bitka. List mal na hrudi pod košeľou, srdce mu pod ním
            zmieralo úzkosťou. Vyčkával vhodnú chvíľu, aby sa dostal dáko nepozorovane domov. Ale
            keď chcel vyliezť z úkrytu a vkĺznuť dnu, vždy mu ktosi vstúpil do cesty. Ostal v
            stodole.
   </p>
   <p>
    V stodole tma, na dvore ticho, iba z maštale počuť tajomné chrumkanie. To kone
            vychutnávajú čerstvé seno. V kuchyni zaškvrčalo, ako keď sa leje zápražka do jedla a
            naozaj, o chvíľu zacítil vôňu upraženej masti. Azda hladom rozpálená fantázia mu ju tak
            živo zobrazila — azda sa mu to len zdá. Nie — vo dvore nastal živý ruch. Matejova matka
            vynáša obrovskú misu, z ktorej sa parí — a kladie ju na vysoký stôl. Vyšli i domáci:
            obaja Matejovi bratia, sestra a čeľadník. Nakoniec prišiel otec.
   </p>
   <p>
    „Poď už,“ volal na ženu, ktorá ostala kdesi dnuka.
   </p>
   <p>
    „Ja som už jedla,“ odpovedá z kuchyne.
   </p>
   <p>
    „Čo to za novú módu!“ hneval sa muž. „Či sa ti hnusí z jednej misy s nami, či chystáš
            pre seba dačo lepšieho? Ja neviem, prečo to je: vždy takáto komédia!“
   </p>
   <p>
    Mateja to všetko nezaujímalo. Na podobné rozhovory si privykol ako na samé jedlo.
            Opakovali sa vždy, keď sa sadalo k stolu. Matka si azda zo svojvôle, či pre inú príčinu
            rada svojho muža takto doberala. Áno, doberala. Veď aj teraz predstierala, že je po
            večeri. Stavím sa, neviem o čo, že večerala iba paru. Z pary sa vraj dobrá gazdiná naje,
            a potom toho, čo zvýši… Ak nezvýši nič, nik nevie, ako si poradí. Ale gazda, ktorý asi
            tuší, ako ho podvádza, má rád poriadok nadovšetko. Preto tak rozhodne vystupuje proti
            tomuto zvyku, a to každý deň, ba viackrát denne. Nápravy sa nedočkal a vari nikdy
            nedočká. Gazdiná trvá na svojom.
   </p>
   <p>
    Matej jasne počul, ako lyžice tam vo dvore pracujú. ,Ak na mňa mať zabudla, a nič mi
            nezvýši!‘ prebehlo mu mysľou. Bol veľmi hladný, a tam na dvore tak bezohľadne vyškrabujú
            misy. Okrem toho vedel, že brat Ondráš vynaloží všetky sily, len aby nezvýšila pre
            Mateja ani špetka. Bol to chlapec s dobrým apetítom a Mateja nemal ani byľku rád.
   </p>
   <p>
    „A kde je ten galgan?“ ozval sa odrazu strašný otcov hlas. „Rád by som vedieť, kde ho
            posiaľ čerti nosia. Pomaly sa doma neukáže ani na noc!“
   </p>
   <p>
    Matej cítil, ako mocne mu bilo srdce.
   </p>
   <p>
    „Neviem,“ odpovedala matka v úzkosti.
   </p>
   <p>
    „Tu sa nikdy nič nevie,“ hundral otec. Ej, bolo Matejovi v tej slame horúco, otec mu
            neúročne podkuroval. „Chlapčisko behá, kde chce; je roztopašný, až hriech pomyslieť: a
            tu sa nikdy nič nevie.“ Tým mieril na ženu, že azda Matejovi nadržiava. „Ale keď si
            niekde zlomí väzy — potom bude plaču! No, poriadok je tu cifrovaný.“
   </p>
   <p>
    „Ale veď šiel s listom na poštu. Pán učiteľ ho poslal,“ bránila sa ona.
   </p>
   <p>
    „A pošta je v noci otvorená! To by bola pošta! Radšej povedz: Neviem, a…“
   </p>
   <p>
    „Tak neviem. Ale už by tu mohol byť,“ odpovedá žena.
   </p>
   <p>
    „I ten zver sa ťahá večer do brlohu, a toto, bohviekde chodí. Ale ja toho chlapca…“
            Lyžicu položil na stôl, dal si široký klobúk na hlavu. Stál rovno ani jedľa a mesačné
            svetlo dopadalo na neho. „Aj tak už má dosť na rováši, kým mu ho zase nezrežem…“
            Nasledoval pohyb, ktorého sa Matej odjakživa bál: pohyb, ktorý nikdy nič dobrého
            neveštil a ani nepriniesol, hoci ho aj matka vždy ubezpečovala, že bitka duši, telu
            osoží, ale on nikdy nemohol pochopiť, v čom asi je ten osoh. A pohyb to celkom
            jednoduchý. Otec siahol k pásu, okolo ktorého mal tri razy opásaný široký, premastený
            remeň. Bol to remeň obrovskej dĺžky, pretože Kováč Demko nebol práve štíhly; a ten remeň
            bol vybíjaný mosadznými gombičkami. Keď ho odpásal a zložil vo dvoje — to bola slasť!
            Srdce zastavovalo! A tie gombičky k tomu — dva týždne bolo cítiť, kam Mateja zasiahli.
   </p>
   <p>
    Čo mu zvýšilo z duše po dnešných trápeniach, to sa teraz scvrklo v holé nič. Zaryl sa
            do slamy. Prešla ho i chuť na voňavú večeru. Tušil, že večera by sa mu ušla, ale úvod k
            nej nebol by mu práve po chuti.
   </p>
   <p>
    „Ale prosím ťa,“ zvolala matka, „nemusíš hneď odpásať remeň. Azda sa mu dačo stalo,
            nebožiatku, a teraz nemôže domov. Je slabé, chudučké ako stebielko…“ Hlas sa jej od
            dojatia chvel. Bolo vidieť, ako má chlapca rada.
   </p>
   <p>
    Keď to Matej začul, rozplakal sa sám nad sebou a svojím osudom; pravda, plakal
            pošepky, aby ho otec nedajbože nezačul.
   </p>
   <p>
    „Veď sa ťa bojí,“ pokračovala gazdiná, „bojí ako kata.
   </p>
   <p>
    (,Svatá pravda!‘ myslel si Matej v slame.) Beží pred tebou, azda i dnes neprišlo preto
            domov, že sa ťa bojí. (Ako ho matka poznala, Boh jej to odplať!) Azda dačo stratilo a
            teraz sa túla dakde po poliach, ukrýva sa tu ako divá zver!“ Bolo cítiť, ako jej slzy
            prerušovali hlas.
   </p>
   <p>
    Či gazda znášal so ženou dojatie, ťažko rozsúdiť. Bol to človek, ktorý sa nerád
            oddával citom, aspoň sa hanbil za ne. Ani keď mu otec umrel, nevyronil za ním jedinej
            slzy. Azda preto, že poznal svojho benjamína, pomyslel si: zlá zelina nevyhynie. Sedel
            na kameňoch na podstení a pofajčieval si z malej zapekačky, hlinenej fajočky, ktorú bol
            Ondráš práve z horúceho popola vytiahol. Zapekačka nesmela po večeri chýbať. Pri práci
            však zriedka fajčieval, a aj keď mal sluhu, ktorému fajka priveľmi prirástla k srdcu,
            nestrpel ho dlho u seba. Matej dával pozor na každý jeho pohyb, čakal, kedy otec vojde
            dnu, že sa nepozorovane vkradne. Ale darmo. Gazda sedel na kameni na podstení v žiari
            ohňa, ktorý naň z kuchyne dopadal: nechystal sa odísť. Ba ešte ani raz si nezazíval, čo
            sa mu pred spaním muselo aspoň dva razy pridať. Skôr bolo na ňom vidieť akýsi nepokoj,
            načúval, keď sa čosi pohlo alebo dačo šuchlo! Sedel tam dlho, dlho do noci. Gazdiná už
            iste všetko poodpratúvala a vyriadila, sadla si k nemu. Boli sami. Synovia a všetko
            ostatné už ležalo a azda spalo. Azda aj Jano a Ondráš túžobne očakávali, až si „kazár“
            ľahne, že si potom zájdu pod oblôčky svojich vyvolených… Ondráš ju už mal tiež, hoci to
            tuho zapieral.
   </p>
   <p>
    „Kde je ten chlapec?“ ozval sa muž. Matej pochopil, že otec po celý ten čas myslel
            vlastne iba na neho; azda sa i bál o neho! To mu dodávalo akúsi hrdosť v slamenom
            zátiší.
   </p>
   <p>
    „Neviem, neviem,“ odpovedala žena. „Azda by už bol doma, keby bol dakde v dedine. Či
            len nezablúdil, alebo vlci…“
   </p>
   <p>
    „Ale choď — vlci!“ usmial sa gazda dosť silene. „Kdeže vlci v lete!“ Potom sa trochu
            zamyslel a povedal celkom iným hlasom ako vtedy, keď odopínal remeň: „Ja ho predsa
            nebijem! Prečo sa teda bojí — prečo?“
   </p>
   <p>
    Žena si vzdychla. „Málo nie — ale neúrekom, keď ho raz zdrapíš.“
   </p>
   <p>
    „A ty? Veď ja sa vždy bojím, že ty ho raz skaličíš. Ja ho málo bijem!“
   </p>
   <p>
    „Ja!“ smiala sa žena. „Ja mám toľko sily, aby som ho mohla skaličiť! Mňa sa ani
            nebojí.“
   </p>
   <p>
    Rozhovor tak prešiel na predmet, ktorý bol nevyčerpateľným prameňom malých
            nedorozumení medzi oboma manželmi. Každý z nich si nárokoval nad hriešnym telom synovým
            výlučné právo: nechcel ho dožičiť inému. Žena ho odopierala mužovi, muž zase žene. Pre
            Mateja však malo podradný význam, kto to právo užíva. On sa musel podrobiť. Iba ak
            protestoval, i to len plačom, ale nie proti právu, skôr proti bolesti. Pravda, rád
            priznával, že keď sa ho dotkla matka, nikdy ho to veľmi nebolelo, a predsa viac kričal a
            plakal pod jej ako pod otcovou rukou. Jeho sa vôbec viac bál; sedel ako krapeň na
            panvici, keď bol otec blízko. Matku mal radšej, hoci ho častejšie trestala. Omnoho viac
            jej dôverovali, po treste bola hneď dobrá a milá; otec, ten sa i potom dlho mračil, kým
            zabudol. U nej bolo vidieť i v treste lásku a dobré srdce. Otec zase konal podľa istých,
            pravda, čudných zásad, podľa výpočtu. Často mu pre veľký priestupok nespravil nič,
            inokedy zase pre maličkosť ho naučil po kostole hvízdať. Tresty vykonával akosi sumárne,
            ako starý Abriš dlhy. Čakal, kým sa miera doplní a potom neprestával ťať remeňom.
   </p>
   <p>
    Škriepka mala pre Mateja i tentoraz iba teoretický význam. Vedel veľmi dobre, že sotva
            vylezie z úkrytu, neujde trestu. Ostal tam, odložil návrat na priaznivejší čas. Ani hlad
            ho natoľko nemoril; vedel naisto, že brat Ondráš sa pričinil, aby sa misa vyprázdnila a
            zajtra bolo pekne. Na Mateja prichádzal sen, dobrodinec všetkých utláčaných, a preniesol
            ho do šťastnejších krajov.
   </p>
   <p>
    Keď sa prebudil, už bol jasný deň. Slnce svietilo rovno do dvora. Nemálo sa čudoval,
            že sa našiel na takom neobyčajnom lôžku. Siahol si na prsia, zacítil tam list. Vynorila
            sa mu skutočnosť v celej nahote a rozohnala razom jeho sny. Stiesnenosť sa ešte viac
            stupňovala, keď zazrel vo dvore otca. Bol taký mrzutý, nazlostený, že ani Jánošík nemal
            by odvahu postaviť sa mu do cesty. Na Ondráša sa pre akúsi pletku tak hrozne rozkričal,
            že sa Matej neodvážil v slame ani dýchať. Keď je takýto k Ondrejovi, ktorého má veľmi
            rád — aký bude ešte k nemu, keď ani doma nenocoval a večer a azda i v noci mu narobil
            takých starostí! Jednako mu bolo príjemné hľadieť, ako Ondráš odchádza so zvesenou
            hlavou a ako sa hanbí. Koľko ráz žaloval otcovi na Mateja a bol príčinou bitky, často i
            nezaslúženej, lebo otec Ondrášovi na slovo veril, pretože ho mal rád. Aj včera nik iný,
            ale práve on zjedol Matejovi večeru… Nuž, tešil sa, že raz došlo i na Ondráša.
   </p>
   <p>
    Nazdával sa, že otec pôjde na pole, potom, že si stane pred matku a prijme i dáku tú
            bitku. Presedel dlhšie ako hodinu, ale nevidel nijaké znaky, ktoré by mu sľubovali
            nádej. Hlad je zlý. Kedysi vraj prinucoval ľudí, aby sa vzdávali do zajatia Tatárom a
            Turkom. Ale tu, keby bol hlad ako hora Sinai,
    <sup>
     [
     <a class="footnote" href="#ftn.id2523330" name="id2523330">
      4
     </a>
     ]
    </sup>
    neprinútil by Mateja, aby si stal pred otca. Preliezol zadnými vrátkami a
            takmer hneď bol na poliach, na slobode, kde ho nik nevidí. Pred ním sa rozprestierali
            polia, ovenčené vôkol horami a lesmi, plné koscov a hrabáčok zbožia. Pod lesom zazrel
            stádo volov a koní. Kde je statok, tam budú pastieri, kde sú pastieri, tam bude i čosi
            pod zub. Vykročil k lesu.
   </p>
   <p>
    Našiel tam chlapcov a parobkov. Všetci mu oznamovali s nepochopiteľnou radosťou, aká
            bola po ňom dnes ráno zháňka, ako ho všetci domáci po dedine hľadali. Začul i zlomyseľnú
            narážku, že „otec ti chcel dať čosi za uši“. Nášho Mateja to veľmi netešilo, ale predsa
            sa uspokojil, bola tu spoločnosť. Aj sa rozveselil, nosil raždie a drevo na oheň. Ohňa
            bolo dosť, ale nič na jedenie. Chlapci a parobci ho nenechali a ešte im musel nosiť vodu
            a napokon miesto „ďakujem pekne“ ho napäli na šibenicu. Ruky a nohy mu pribili haluzami
            k zemi, nepohnute musel znášať všetky frčky, čo dostával do nosa. Až potom ho pustili a
            poslali s iným chlapcom vyberať zemiaky. Navyberal ich plnú kapsu a vrátil sa s nimi k
            vatre. Rozhrabali uhlie a vsypali do neho zemiaky.
   </p>
   <p>
    Už bolo cítiť vôňu zemiakov; jeden aj ochutnali, bol skoro celkom upečený. Chystali sa
            na hostinu, hŕba horúcich, výborných zemiakov pred nimi — keď tu zastal pri ohni Matejov
            kmotor Laurinc Chrobák.
   </p>
   <p>
    „A ty si tu? A mať ti narieka, že si už na márach! Čo si to zmyslel, takto ujsť z
            domu!“
   </p>
   <p>
    Matej mlčal ako ryba. Kmotor sa len usmial na neho, pokýval hlavou a šiel medzi stádo.
            Matej sa necítil dobre. Zemiak, ktorý mu tak vábivo rozvoniaval, mu už ani trochu
            nechcel chutiť. Kmotor chytal svoje koníky, ktoré v tušení, že majú ísť robiť, sa
            všelijako bránili, nechceli sa dať ulapiť. Keď ich mal na uzde, priviedol ich k ohňu.
   </p>
   <p>
    „Tak poď domov,“ povedal Matejovi.
   </p>
   <p>
    „Aby ma ubili!“ tento na to.
   </p>
   <p>
    „To bude čím ďalej, tým horšie,“ tešil ho kmotor. „Už ťa to neminie, ani keby si popod
            nebo lietal. Keď to hneď budeš mať za sebou, bude po strachu. Poď.“ Ale Matej neukazoval
            vôľu pristúpiť na takú logiku. „Zavediem ťa domov a nedám ťa biť…“ To sa mu už viac
            pozdávalo. Ale ako pozrel kmotrovi do tváre, videl, že mu nehodno veriť a na jeho
            ochranu spoliehať. „Dnes u vás varia pirohy!“ povedal kmotor napokon.
   </p>
   <p>
    Že doma varia pirohy — na to heslo by Matej azda i zmŕtvych vstal. Mal ich veľmi rád,
            ale tomu, že by sa teraz varili pirohy, nemohol uveriť. Pirohy varievajú u Kováčovcov a
            vôbec v Porube iba na vianočné sviatky, keď majú gazdiné času nazvyš, alebo v čas kosby,
            keď sa na Porube žije najkrajšie. Celá dedina je vo dne-v noci na lúkách, a tu vidí
            jedna rodina v druhej v pravom slova zmysle do hrnca; preto všetci jedia to, čo majú
            najlepšie — totiž pirohy, a to tvarohové, lekvárové, kto by vôbec napočítal, aké ešte!
            Ale dnes, keď je žatva v plnom prúde, roboty plné ruky — nie, ani Matej nemohol uveriť
            takému veľkému cigánstvu.
   </p>
   <p>
    „Ak nepôjdeš podobrotky, pôjdeš pozlotky,“ povedal kmotor a chcel ho chytiť za golier.
   </p>
   <p>
    Ale Matej bol rýchlejší — už bol v lese. Tušil, že na neho chystajú pascu; vedel, čo
            by chcel kmotor. „Chyťte ho — chyťte!“ kričal kmotor od ohňa, skade sa nemohol pohnúť
            pre kone. Celý kŕdeľ chlapcov a parobkov sa rozbehol za ním. Matej sa ukryl za peň
            starej borovice; ani nešuchol, keď chlapci popri ňom prebehli a stratili sa hlboko v
            lese. Až vtedy sa osmelil a pohol — zasmial sa zlatej slobode. Ale už ho ktosi držal za
            plece. Bol to parobok, najhorší zo všetkých.
   </p>
   <p>
    „Pusť ma, dám ti žabykláč.“
   </p>
   <p>
    „A kde ho máš — daj!“
   </p>
   <p>
    „Doma.“
   </p>
   <p>
    „Sľuby sa sľubujú — blázni sa radujú,“ odpovedal mu. „Len poď, kmotríček čaká…“
   </p>
   <p>
    Vliekol ho zopár krokov. „Ty, ja mám zapekačku — pekná zapekačka, mosadzou odrôtovaná,
            ako zlatá!“ začal znovu drankať. Videl pred chvíľou parobka fajčiť — nazdal sa, že takto
            sa s mím najľahšie dohovorí. „Také cifry upletené a z nej visí mosadzná retiazka…“
   </p>
   <p>
    „Kde ju máš?“
   </p>
   <p>
    „Doma.“
   </p>
   <p>
    „Kde si ju vzal?“
   </p>
   <p>
    „Má ju Ondráš. Má ju ukrytú a viem, kde. Bojí sa otca…“
   </p>
   <p>
    „Kde ukrytú?“
   </p>
   <p>
    „A ma pustíš?“
   </p>
   <p>
    „Pustím. Kde?“
   </p>
   <p>
    „Naposledy bola dakde na pôjde.“ Vedel kde je, povedal to parobkovi. Ale ten ho
            nepustil. Doviedol ho ku kmotrovi.
   </p>
   <p>
    Zachádzali s ním potupnejšie ako so zajatcom vo vojne. Vedeli, že Matej nevie jazdiť,
            posadili ho na koňa, ktorého uzdu mal kmotor v rukách. Kôň bol tučný, chlapcove nohy
            krátke — zabudol na otca, i na to, čo ho doma čaká: zaboril všetkých desať koňovi do
            hrivy a prilepil sa na neho ako pijavica, keď ju priloží naša chýrna doktorka dakomu na
            ocukrovanú kožu.
   </p>
   <p>
    Takýmto čudným, ba až hanebným spôsobom dostal sa najprv ku kmotrovi a potom domov.
            Sám kmotor ho zaviedol. A treba doznať, že Matej ho upodozrieval bez príčiny. Alebo azda
            v poslednej chvíli, keď zazrel odpásaný remeň, si kmotor spomenul, že za úbohého Mateja
            kedysi odriekal so svojou ženou pri oltári „Verím v Boha…“ a sľuboval mu po celý život
            ochranu. Možno aj, že Kováč Demko tentoraz nebol taký zlý, naozaj zlý. Veď po kmotrovom
            odchode mohol vykonať, čo chcel, a predsa mu ani len vlások na hlave neskrivil.
   </p>
   <p>
    Nášmu Matejovi bolo pod otcovskou strechou tak príjemne, ako nikdy posiaľ. List
            odovzdal materi, ktorá sa s otcom radila, čo s ním. Výsledok porady bol, že poslali
            rozumného Ondráša na poštu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507061" name="ftn.id2507061">
        1
       </a>
       ]
      </sup>
      <span class="emphasis">
       <em>
        blezúra
       </em>
      </span>
      — (z franc.) rana, poranenie
     </p>
    </div>
    <div class="footnote">
     <p>
      <sup>
       [
       <a class="para" href="#id2507082" name="ftn.id2507082">
        2
       </a>
       ]
      </sup>
      <span class="emphasis">
       <em>
        talianska vojna
       </em>
      </span>
      — taliansko-rakúska vojna (1959 — 1866)
                    vznikla z protestu Talianov proti rakúskej nadvláde (habsbursko-lotrinská
                    dynastia ovládala skoro celé Taliansko); po prvých neúspešných povstaniach
                    Taliani postupne začali znovuzískavať moc a po čestnom mieri Rakúska, veľmi
                    ohrozeného okrem Talianov najmä Prusmi, s ktorými sa malo deliť o moc v Nemecku,
                    Taliansko sa osamostatnilo a zjednotilo
     </p>
    </div>
    <div class="footnote">
     <p>
      <sup>
       [
       <a class="para" href="#id2507175" name="ftn.id2507175">
        3
       </a>
       ]
      </sup>
      <span class="emphasis">
       <em>
        magnáš
       </em>
      </span>
      — (z lat.) bohatý zeman, boháč
     </p>
    </div>
    <div class="footnote">
     <p>
      <sup>
       [
       <a class="para" href="#id2523330" name="ftn.id2523330">
        4
       </a>
       ]
      </sup>
      <span class="emphasis">
       <em>
        hora Sinai
       </em>
      </span>
      — Sinai, horské pásmo na južnej časti
                    polostrova Sinaiského, egyptského polostrova na Červenom mori. Najvyšší vrch
                    Džebel Katherin (2637 m). Izraeliti uctievali Sinai ako posvätnú horu.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2504886">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bolo by veľmi dobre, keby sa týmto skončila história o Matejovom posolstve. Milo už
            preto, že do tohto rozprávania nebola zapletená osobnosť, ktorú si v Porube i v celom
            tom okolí každý váži, ktorú sme posiaľ spomenuli len akosi mimochodom. Nevyšli by najavo
            veci, ktoré si každý necháva pre seba, alebo ak ich i dakomu zverí, zverí ich iba ak
            najužšiemu kruhu priateľov. Ale teraz sa to už ináč nedá. Tá osobnosť vštepovala mnohým
            slabším do srdca zásadu: s pravdou najďalej zájdeš — preto s ňou treba von aj teraz.
            Okrem toho sa tieto udalosti prihodili veľmi dávno, stratili akosi ostrie, takže
            spomienka na ne už nebude chúlostivá, skôr milá.
   </p>
   <p>
    Pán učiteľ sa vtedy práve nasťahoval do dediny. Bol mladý, na začiatku ťažkej,
            tŕnistej cesty.
   </p>
   <p>
    Tŕnistá cesta — ale predsa mu len bolo v starej škole dobre. Čo mu aj chýbalo? Mal
            záhradu, v nej staré stromy, mal i zeleninovú záhradku, ktorú porubské gazdinky ešte na
            jar, keď ani netušili, že bude pán Brunovský zvolený za učiteľa, len tak z dobrej vôle
            okopali, rozdelili do hriadok a posiali makom. Prečo práve makom? Mak je najvďačnejšia
            rastlina. Rastie bez nášho pričinenia, jeho kvet lahodí oku a vysype toľko úrody, že sa
            môže ozaj nazývať symbolom božieho požehnania. Aj pole mal vysiate. Na dvoch pásoch
            jačmeň a na jednom ovos, v inom páse sú zasadené zemiaky, inde kapusta, ktorá práve
            začína tvoriť hlávky. Len čo nastúpil úrad, už bol ozajstným gazdom. Darilo sa mu v
            Porube dobre. Jeho mladosť, príjemný vzhľad, pekný hlas, ktorým v kostolíku vynikal,
            dobrá hra na organ — to všetko mu vydobylo priazeň občanov. Ženičky sa veľmi starali o
            neho, ako si počína, vraviac, k fare patrí aj Mara — že sa má oženiť. I vážni občania a
            presbyteri sa o to starali. Aj vyslovili želanie, aby sa nový pán učiteľ oženil, a to čo
            možno najskôr. Slobodný človek vraj viac dbá na márnosti svetské ako na školu, zabúda na
            deti a svoje povinnosti — ani sa nikde tak neudomácni, nevžije sa do pomerov, ako keď má
            ženičku. Slobodný by len ustavične behal z jednej stanice na inú, lepšiu; ženatý, ten sa
            uspokojí aj s menšími dôchodkami, len aby ostal tam, kde je. S napätím sa očakávalo,
            ktorú si z okolia vyberie a uvedie do starej školy. Nepochybovali, že ani najprednejší
            gazda ním nepohrdne, človekom takým poriadnym, mladým a nadovšetko — znamenite
            postaveným. Ženičky videli, že ani sám pán senior v meste nemá taký plat. Zlatku od
            každého dieťaťa — zlatý strieborný! Dvanásť prešporských meríc pšenice, toľko aj raže,
            osem meríc jačmeňa a dvanásť meríc ovsa. Pšenica a raž stačí na živobytie — jačmeň a
            ovos bude pre sliepky, husi, kačky a dáke to — s prepáčením — prasiatko, keď Pán Boh
            požehná. A aká je to pšenica a raž! Niet v nej ani jediného kúkoľa ani stoklasu: zrno
            ani čo by ho holuby nazbierali. A k tomu pole, aké pole, na najlepšom mieste! Poľná
            práca zdarma, občania ju obstarávajú sami, akoby pracovali pre seba — ba čo vravím:
            omnoho dôkladnejšie ako keby pre seba! On si oddychuje v chládku a to požehnanie mu
            prichádza samo, akoby z neba padalo. Tu zase dostane všetko, čo len potrebuje do
            kuchyne: maslo, syr, vajcia, kapustu, zemiaky. Okrem toho dá každá gazdiná viazanicu —
            nie, ani jedna nedá viazanicu, každá, i tá najposlednejšia, aspoň dve ľanu:
            najkrajšieho, dlhého, vytrepaného, mäkkého ako hodváb. Vravíte, načo spomínam ľan, že to
            sú len pletky? Áno, ale také, že rúča, počínavá pani učiteľova z nich dokáže veľa, veľa.
            Aká to pre ňu radosť, keď bude v zime pri zakúrenej peci priasť, pred jarou tkať a v
            lete bieliť plátno s ostatnými ženami na obecnom bielidle. Ako sa tam môže so všetkými
            ženami skamarátiť, ako jej bude veselo. Tu sa zase každá hľadí dačím odvďačiť; zovšadiaľ
            dačo kvapne. I v peniazoch je toho dosť: sto päťdesiat zlatých v striebre a od každého
            pohrebu s valedikciou jeden zlatý dvadsať grajciarov. Kto sa vyrovná porubskému pánu
            učiteľovi — kto? Len gazdinku do domu a je pánom — bude mu chýbať iba vtáčie mlieko.
   </p>
   <p>
    A pán Michal Brunovský si to všetko aj zvážil a prepočítal. Nikto by nebol tušil, že
            taký mladý človek, na pohľad neskúsený, mal do budúcnosti všetko pripravené; jasne a
            presne ju videl pred sebou. Vedel veľmi dobre, čo má robiť, nepotreboval sa vôbec
            obzerať po okolí. Keď bol dva roky pomocníkom, zaľúbil sa do principálovej dcéry.
            Obyčajná rechtorská história! Skoro každý principál má dcéru: to je už tak od Boha, že
            sa do nej skoro vždy zaľúbi podučiteľ.
   </p>
   <p>
    Nehaním to, že si azda ľahkomyseľne počínal, že sa dal uchvátiť vášňou či románovou
            zaťatosťou. Nie. Dlho sa bránil, kým si priznal, že sa mu Zuzka Polesiarová páči. A
            potom to už šlo so zvyčajnou rýchlosťou ďalej. Zdá sa, i lásku jej vyznal, ak sa jej len
            nehanbil. A odkedy je v Porube, veľmi usilovne si s ňou píše. A nie je div. Tu, v cudzom
            kraji, medzi neznámym ľudom, nie zlým, ale predsa len neznámym, v postavení, v ktorom sú
            poruke všetky podmienky pre založenie domáceho šťastia, a on potrebuje iba ruku po ňom
            vystrieť, aby si ho pripútal: tu sa mu neobyčajne zacnelo po Zuzke, až tu pochopil, ako
            veľmi ju ľúbi, ako bez nej nemôže na svoju budúcnosť ani pomyslieť.
   </p>
   <p>
    Medzi Porubou a bývalým pôsobiskom pána Brunovského sa vyvinula taká čulá
            korešpondencia, že pán poštmajster v meste niekedy upadal do zúfalstva. Pán Brunovský a
            Zuzka Polesiarová mu narobili viac práce ako všetci páni farári v našom dištrikte, ba
            veru viac ako ktorýkoľvek slúžnodvorský úrad. Stalo sa neraz, že pán poštmajster bol by
            už v lese a zastrelil azda dva ušiaky, keby nebolo zamilovaného rechtora v Porube. Alebo
            mu posielal, alebo od neho prijímal list. Nebohý rechtor bol z tejto stránky iný, akoby
            ani nebol na svete: po celý život nedal pošte toľko roboty ako tento za tých pár
            týždňov. Ej, hneval sa na neho poštmajster, plným právom hneval!
   </p>
   <p>
    Napokon čo mohol pán poštmajster proti tomu robiť? Nič. Nepozostávalo mu nič iného,
            ako trpezlive znášať útlak svojvoľného rechtora. Horšie bolo, že tomu vzťahu nežičila
            urodzená pani Juliana Brunovská, rodená Brunovská, matka nášho učiteľa. Neľakajte sa, že
            je „urodzená“; urodzená je každá, ktorá sa narodí v Brunovanoch, dedine to obývanej
            samými zemanmi Brunovskovcami. Pani Juliana, ako aj ostatné „panie sestry“, chodí na
            pole rovnako a nosí trávu rovnako na urodzenom chrbte, tak varí pirohy na výročité
            sviatky ako hoci Kováčka Demkuľa, Matejova matka. Vôbec žije a hrdlačí ako každá
            sedliačka. Rozdiel je iba v tom, že v nedeľu si dá na hlavu brokátový čepiec, ovešaný
            stuhami, ktorý jej, pravda, ani zďaleka tak pekne nesvedčí ako Kováčke jej biely
            vyhladený, háčkovaný čepiec s kloptami; o pirohoch ani nevravím, lebo v tých sa našej
            Kováčke ani jedna nevyrovná.
   </p>
   <p>
    Pani Juliana si zaumienila, že jej syn si zaslúži dcéru, keď už nie pána seniorovu,
            aspoň farárovu. Veď ho ona sama vychovala a teraz je na stanici, na ktorej pán senior
            len preto nesedí, že ho nezvolili. A tu taká sprostá, slepá láska!
   </p>
   <p>
    Keď bol syn na prázdniny doma, zachytila list od Zuzky — fuj! Aké sedliacke meno,
            Zuzka! — a veľmi mu dohovárala. A teraz, keď sa presťahoval do Poruby, poslala mu už dva
            tak veľmi okorenené listy, že by ich veru nebolo hodno dať za sklo.
   </p>
   <p>
    Posledný dostal predvčerom popoludní! Dlho sa nemohol uspokojiť, keď ho prečítal. Až
            keď si spomenul na Zuzku, prešla ho trochu mrzutosť. Včera ráno, keď vstal, padli mu oči
            na matkin list — sadol a napísal Zuzke list, kde jej sľubuje vernosť i všetko, čo môže
            zaľúbený rechtor svojej láske sľubovať. To bola jeho odpoveď materi. Tento list mal
            Matej včera odovzdať na pošte. Ale ako vieme, neodovzdal ho. A keby ho bol odovzdal,
            bolo by to ešte horšie ako teraz. Verte či neverte: pán učiteľ si listy poplietol a do
            obálky zapečatil a Matejovi zveril list svojej urodzenej matere. Vravíte zápletka z
            francúzskej drámy; pán učiteľ Porubský iba plagoval. Nepravda, francúzske zápletky vtedy
            ešte neboli, a ak, v Porube o nich nič nevedeli. Až večer spozoroval omyl. Akú mal potom
            noc, ťažko si čo i len pomyslieť.
   </p>
   <p>
    Tu mu však zišlo na um, že osudný list možno posiaľ leží na pošte. Poznal rýchlosť a
            zručnosť mestskej pošty. Nebolo to len pravdepodobné, bolo to isté: list posiaľ leží
            kdesi v truhličke, možno ho ešte vždy vybojovať naspäť. Ale ako? Kto ho vydobyje z
            pazúrov poštmajstrových? Bol to mimoriadne tvrdý oriešok, do ktorého sa sám nemohol a
            neodvážil zahryznúť.
   </p>
   <p>
    Áno, nepozostáva nič, len poslať na neho vojaka, hlásnika Ďura. Ten ešte najlepšie
            obstojí v ohni jeho nadávok. Šiel, nie — bežal k starému Ďurovi, ktorý si po nočnej
            službe ešte oddychoval na posteli: bol teda ešte triezvy. Ďuro sa nemálo začudoval takej
            vzácnej a ranej návšteve. Ale pán učiteľ ho skoro vyviedol z rozpakov — vysvetlil mu, čo
            od neho chce. Ďuro sa dlho vypytoval na rozličné podrobnosti, ktoré ani s vecou nemali
            nič spoločného, dlho dumal, krútil hlavou, kým pochopil, čo od neho chcú. Keď mal
            prázdnu hlavu, bol vždy nechápavý: tak i teraz. Azda preto sa tak dlho nechcel odhodlať
            do boja so svojím niekdajším strážmajstrom. Dobre poznal jeho výrečnosť a zvyky. Ale ako
            odoprieť učiteľovi, veď je to jeho prvá žiadosť — ako ju odmietnuť? Nie, nemôže odoprieť
            — musí k poštmajstrovi.
   </p>
   <p>
    Cesta najnamáhavejšia, už preto, že chorá noha nebola súca na taký ťažký pochod; potom
            preto, že vedel, čo ho v meste očakáva. Boh sám vie, pre svoj úžitok by ju nekonal; tie
            dva šestáky, čo od učiteľa dostal, by ho na ňu tobôž neprinútili. Veď starý Ďuro bol
            našinec a našinec nenávidí všetky styky s úradmi. Jeho duši sa protiví ponižovanie,
            ktorému sa vystaví, len čo položí ruku na kľučku panských dverí. Koľko ráz ho nabádali,
            aby sa uchádzal v stoličnom árešte o miesto strážnika, ktoré sa uvoľnilo, keď sa starý
            Števo z neznámej príčiny zastrelil. Zásluhy mal, veď bol vojakom, i protekciu mal veľkú.
            Kováč Demko mu tiež dohováral, lebo vedel, aké výnosné je strážnikovo postavenie. Skoro
            nijakí väzni a keď i sú dáki — nemusí ich častovať kyjmi, ako to bývalo pred tridsiatimi
            rokmi, keď väzňov každý štvrťrok v tržné dni na námestí pre postrach zle činiacich a na
            chválu dobre činiacich vyplácali. Musí len pri nich stáť, keď rúbu drevo vo dvore
            stoličného domu, alebo keď tlčú skálie pri hradskej: zábava pomerne príjemná. K tomu
            každý utorok, keď je v meste týždenný jarmok, prídu matere, ženy, sestry i frajerky
            väzňov, každá prinesie, čo len môže, pričom veru strážnik neobíde naprázdno, ba on
            vlastne má najväčší úžitok. Dary a všetko pre väzňov prechádza jeho rukami a — čo je
            celkom prirodzené — prilepí sa na ne, čo je najlepšie. Mohol sa uchádzať, ale on nie,
            nechcel. Bol by musel k išpánovi a k viceišpánovi, azda i k feišpánovi, musel by
            modlikať o cudziu milosť, zatiaľ tam v dedine, čo má, to má bez prosenia. Vtedy nešiel,
            a teraz pre človeka skoro cudzieho, neznámeho, ide tými istými chodníkmi, ktoré sa mu
            vtedy priečili.
   </p>
   <p>
    Ako pravý vojak sa neobzeral napravo, ani naľavo. Nevšimol si ani komediantov na
            námestí, pri ktorých prestál Matej včera skoro celé popoludnie.
   </p>
   <p>
    Trochu väčšie bolo pokušenie, keď šiel popri dome s nápisom:
    <span class="bold">
     <strong>
      Mestský regál.
     </strong>
    </span>
    Zaznievala stade vrava a krik; bolo cítiť vôňu škorice s
            vôňou pálenky. Siahol do vrecka, v ktorom mal dva šestáky. Veru neškodilo by sa posilniť
            do nastávajúceho boja so strážmajstrom. Odolal. Vošiel do dvora; neobzrel sa, akoby
            krásnych jabĺk nad plotom ani nebolo. Vošiel do veľkej izby, ktorá prehradená šrankami
            veľmi pripomínala krčmu, ale tu za šrankami nesedela tučná židovka ani starý Abriš, ale
            starý pán s obrovskými fúzmi. Bafkal si z dlhej fajky celej z kosodreviny a mazal si
            pušku olejom.
   </p>
   <p>
    „Čo to máte?“ zvolal na Ďura, ani sa neobzrúc, kto to.
   </p>
   <p>
    „Poslušne hlásim, tu je list od nášho pána učiteľa, tak…“
   </p>
   <p>
    „Položiť ho na stôl — čo ma do toho, od koho je!“
   </p>
   <p>
    „Poslušne prosím: pán učiteľ včera poslal list na poštu a teraz ho chce naspäť!“
   </p>
   <p>
    „Ták?“ zvolal poštmajster a pozrel na Ďura, ale celkom ľahostajne, akoby sa s ním dnes
            prvý raz zhováral: „To je krásne: ja mám denne tisíc listov v rukách, a teraz, aby som
            vedel, ktorý je od koho!“
   </p>
   <p>
    „Tu je adresa, ktorý list…“
   </p>
   <p>
    „Ja nemám kedy,“ rozkričal sa pán poštmajster.
   </p>
   <p>
    „To nepotrvá dlho, len chvíľočku.“
   </p>
   <p>
    „To sa povie — len chvíľku! Ani chvíľku!“ skríkol pán poštmajster zlostne a potom
            doložil tónom, ktorý sa od predošlého neobyčajne líšil: „Ktorý učiteľ? Tu v okolí ich je
            viac, ak sa nemýlim.“
   </p>
   <p>
    „Náš pán učiteľ z Poruby.“
   </p>
   <p>
    Pán poštmajster vtiahol do seba ťažký dych pomedzi zuby: „Tak?“ povedal konečne. „To
            ten, čo mi ich toľko posiela. Tomu nie — veď ten ani nič iného nerobí, len píše listy. A
            ja ešte aby som mu ich teraz posielal naspäť. Nie, to je už hriech — to je urážka môjho
            úradu!“
   </p>
   <p>
    „Veď iba ten včerajší prosí naspäť, nie všetky!“ povedal Ďuro.
   </p>
   <p>
    „Nedám — nemám!“ povedal poštmajster veľmi rozhodne.
   </p>
   <p>
    „Ja som Ďuro…“
   </p>
   <p>
    Pán poštmajster mrdol plecom.
   </p>
   <p>
    „Slúžili sme v jednom regimente,“ doložil Ďuro.
   </p>
   <p>
    „A keby prišiel môj otec, ani tomu. Ale ten nepríde, dvadsať rokov už hnije v zemi.
            Ale keby aj prišiel — nie, toto je smelosť, ani otec by sa to neodvážil žiadať.
            Vyhľadávať list, všetko poprehadzovať — nie, nedám, koniec!“
   </p>
   <p>
    „To nie je toľká práca,“ modlikal Ďuro. „Učeným pánom je hej — pozrú sa na písemko a
            zase na list a hneď vidia, či je to ten list. My sprostí, čo vieme iba zo spevníka čítať
            — i to ťažko, nám by to trvalo roky.“ Ďuro tak nehanebne lichotil učenému poštmajstrovi,
            že ten vzal papierik do rúk a prečítal si adresu žiadaného listu. V Ďurovi ožili nádeje.
   </p>
   <p>
    „Takýto list tu nie je, ani včera tu nebol,“ povedal poštmajster veľmi pokojne.
   </p>
   <p>
    „Iste bude ešte v truhličke, tam vonku,“ poznamenal Ďuro.
   </p>
   <p>
    „Človeče, čo chcete? Povedzte mi rozumne, čo chcete! Ten list nemám a dosť!“
   </p>
   <p>
    Poštmajster pozrel na Ďura: tvár mal podliatu krvou. „Vari som spitý, že si trúfate
            takto… Či som ja váš blázon? Marš, lebo…“
   </p>
   <p>
    „Kde pôjdem bez listu?“ A tu sa Ďuro podoprel o palicu.
   </p>
   <p>
    Pán poštmajster stratil vládu nad sebou. Ruky sa mu len tak mykali, že chytí Ďura a
            vyhodí ho oblokom. Ale tu sa akosi zarazil. Stál chvíľu ako socha, azda rozmýšľal, či
            nemá Ďura zastreliť. Napokon z neho vybuchlo: „Vari som ho zjedol? Kde ho do čerta
            vezmem, keď tu nebol? Čo ma prenasledujete ako mátoha: čo som vám spravil, že ma
            trápite? Vari som vás dal uličkou behať,
    <sup>
     [
     <a class="footnote" href="#ftn.id2505466" name="id2505466">
      5
     </a>
     ]
    </sup>
    keď ste sa spili ako bočka? Alebo som vás ukracoval pri menáži? Čo chcete
            odo mňa — povedzte, čo chcete?“
   </p>
   <p>
    „Ja si prosím iba ten list, čo dali včera do truhličky. Ja prinesiem truhličku,
            nájdeme ho tam.“
   </p>
   <p>
    „Že sa nehanbíte, plezírovaný
    <sup>
     [
     <a class="footnote" href="#ftn.id2505493" name="id2505493">
      6
     </a>
     ]
    </sup>
    vojak a chodiť rechtorovi po listy! Patrí sa to starému vojakovi — vašim
            šedinám. Patrí? A ešte ma tak neslýchane zlostiť — ukracovať život zaslúžilému človeku!“
   </p>
   <p>
    Ďuro už spoznal, že takto nič nevykoná. Začal ináč.
   </p>
   <p>
    „V našom lese je polianka — taká polianka, no pekná. A tou poliankou chodieva srna,
            každé ráno, keď svitá…“
   </p>
   <p>
    „Kde?“ zvolal odrazu pán poštmajster. Premena hlasu, tváre bola taká rýchla a úplná,
            že by pristala skôr hercovi ako bývalému strážmajstrovi. „Kde je tá polianka?“
   </p>
   <p>
    „Ja viem, často som ju na nej videl. Zavediem na ňu každého, i pána strážmajstra. Len
            musím mať list!“
   </p>
   <p>
    Poštmajster sa náhle zarmútil a pozrel na ručnicu. Tak chvíľu mlčal. „A ako sa máte?“
            spýtal sa odrazu Ďura. „Nepoznal by som vás — zmenili ste sa veľmi…“ Keby tu teraz bol
            býval dakto, kto pána poštmajstra lepšie poznal, veru by nebol vedel, ako si toto všetko
            vysvetliť. Bol to ten hrozný človek, či dakto iný? Veru by ho nepoznal, keď pán
            poštmajster doložil: „Kto by sa bol nazdal, že sa takto zídeme!“
   </p>
   <p>
    „Tak — tak,“ prikyvoval Ďuro a usmieval sa. „Veru, že sa takto zídeme! Že ja prídem na
            poštu prosiť list a že tu bude pán strážmajster, a ja že budem v Porube hlásnikom a pán
            strážmajster v meste poštmajstrom. Čože, pán strážmajster je človek študovaný, ale ja
            taký — a že naraz budeme takto spolu, že sa takto zídeme… Ale ja som hneď vedel, že mi
            pán strážmajster list vráti. Pán učiteľ vravel, že nie: Ale ja som vedel, a hneď som
            povedal, áno.“
   </p>
   <p>
    Pána poštmajstra asi zamrzelo, že Ďuro i v takúto slávnostnú, ba až dojemnú chvíľu
            tlačí do popredia ten zožltnutý list. Odmlčal sa, ale nie nadlho. Z čista-jasna sa ho
            spýtal:
   </p>
   <p>
    „Čo je to za človeka, ten váš rechtor? Zdá sa, že má dievča.“
   </p>
   <p>
    „Má, mladosť — radosť…“
   </p>
   <p>
    „A prečo si ju nevezme — prečo?“ a tu mu tvár očervenela. „Potrebuje toľko zdráhania,
            toľko, toľko tých biednych listov? Koľko ľudí malo dievča a nepísali! To je až hriech —
            toľko peňazí za marky: do neba volajúci hriech! A peniaze taký rechtor vždy potrebuje.
            Čo sa neožení, prečo sa nevrhne do toho razom? Raz to predsa musí byť! Peniaze nech si
            nechá alebo uloží. Keď sa ožení, výdavkov bude vyše miery! Tu na to, tu na to. A prečo
            unúva mňa? Povedzte mu to, povedzte!“
   </p>
   <p>
    Ďuro bol veľmi v úzkych, čo na to odpovedať. Sklonil hlavu a pokyvoval ňou. Dalo sa to
            vysvetľovať tak i tak.
   </p>
   <p>
    „Veď aj ja som bol mladý,“ pokračoval pán poštmajster, „nuž, nikdy som nebol mumo. Veď
            ma poznáte. Dievča sa našlo vždy. Ale keď sme prešli do iného mesta, nikdy som nepísal.
            Prečo? Pretože to robia iba blázni. Žien a dievčat všade dosť; aj ona si nájde iného.
            Načo tu vypisovať: oči si ničiť, zdravie si ničiť, papier ničiť a vyhadzovať do vetra!
            Ja som peniaze šetril — preto ich mám. Váš rechtor bude ešte žobrákom; dožijem sa ešte,
            že bude s kapsou chodiť! Čo má vypisovať, keď tu všade dievčat ani maku: takých i
            takých. Nech si len medzi ne zájde, nech sa len nebojí. Načo tu potrebuje ešte unúvať
            poštu! Ak nemá odvahu, ja sám mu ju pôjdem nahovoriť, nahovorím mu takú… Veď pošta nie
            je len pre neho: nech si to rozváži, je pre každého. A teraz, keď ju každý bude toľko
            unúvať, kam nás to povedie? Čo tomu povie stolica? Kto sa sem odváži za poštmajstra! Vy
            ste rozumný starý človek — posúďte, či nemám pravdu!“
   </p>
   <p>
    „Poslušne prosím — všetko je to pravda, všetko do litery! Ale on je taký, láska je
            láska — ja to viem…“
   </p>
   <p>
    „No, čo je láska, to nik nevie lepšie ako ja, čo je to láska. Ale písali ste vy kedy z
            lásky? Povedzte! Ja keď som mal dievča rád, bozkával som, miloval som, ale ruky som si
            nikdy nešpinil atramentom. Fuj, to je vraj láska! To nie je láska, to je choroba, a
            nešťastná choroba!“
   </p>
   <p>
    „Ale keď je ona preč, keď tu nie je — tak čo len slovíčko jej napísať a hneď je
            veselšie…“
   </p>
   <p>
    „Vravíte ako civil! Fuj! Napísať — nezmysel! To si radšej vyjdem na poľovačku. Je to
            srnec na tej polianke? Srnec?“
   </p>
   <p>
    Ďuro si pošklbával v rozpakoch halenu. „Neviem, či má rožky. Ja som len videl…“
   </p>
   <p>
    „No to by som ja hneď videl. Poľovník pozrie na hlavu a hneď vidí, či sú na nej rožky.
            Zajtra pôjdem pozrieť, tak po polnoci; zavediete ma — však!“
   </p>
   <p>
    „A ten list?“
   </p>
   <p>
    „Preboha! Z prsta si ho vyciciam, keď ho nemám? Veď vidíte, že ho nemám!“
   </p>
   <p>
    „Bude v truhličke…“
   </p>
   <p>
    Pán poštmajster hodil ručnicu o stôl. „Tak si ho berte — nech vás čerti vezmú aj s
            truhličkou.“
   </p>
   <p>
    Ďuro vybehol na dvor a priniesol truhličku do kancelárie! Pán poštmajster dlho
            hundral, kým podal, vlastne hodil kľúč od nej. Keď Ďuro otvoril vrchnák, uvidel, že
            schránka je prázdna, akoby ju vymietol!
   </p>
   <p>
    „Vravím, máte v nej čerta starého! A vy len truhlička a truhlička. Tak tu je
            truhlička, nasoľte si ju alebo vezmite domov. Ja ju nepotrebujem. Pošta je na to, aby sa
            mi odovzdávali listy priamo do ruky. Len si vezmite tú truhličku, ja ju nechcem!“
   </p>
   <p>
    Ďuro stál ako omráčený. Kto by si pomyslel, že list v truhličke nenájde! Napokon sa
            usmial:
   </p>
   <p>
    „Pán poštmajster iste včera list vybral a ten je tu dakde…“
   </p>
   <p>
    „Mne je veľmi do žartu. Mal by som s kým žartovať…“
   </p>
   <p>
    „A keď tu list nie je? Dakde musí byť.“
   </p>
   <p>
    „Človeče, čo si myslíte — človeče! Čo si len myslíte! Vari ja otváram truhličky! Ešte
            ma bude upodozrievať, že chodím do truhličky a vyberám z nej listy. Načo mi je váš list?
            Či nemám dosť lepšieho papiera? Ja som ju neotvoril — iba v nedeľu ju otváram, i to len
            preto, že som priveľmi svedomitý. Nikdy v nej nič nebýva…“
   </p>
   <p>
    „Tak ten list tu nie je? A mal by tu byť!“
   </p>
   <p>
    „Nie — za toto, za toto —“ a hlas mu zlyhal od veľkého hnevu. „Za toto aby ste behali
            v uličke. Marš!“
   </p>
   <p>
    Ďuro videl, že s pánom poštmajstrom sa nedá viac vyjednávať. Truhličku nechal
            truhličkou a vytratil sa z kancelárie.
   </p>
   <p>
    Vybral sa na spiatočnú cestu pohrúžený v čudných myšlienkach. Bol človek skúsený,
            poznal svet a bol i nábožný: neveril v mátohy, o ktorých sa v Porube toľko rozprávalo.
            Neveril už preto, že on ako hlásnik by prvý zbadal, keby dačo podobného naozaj bolo. A
            on nezbadal nikdy nič, iba raz, že sa v noci preľakol, keď sa potkol nenazdajky o
            opitého občana, ktorý ležal krížom cez cestu. Neveril, že by čosi podobného bolo: ale
            udalosť s učiteľovým listom mu skoro vnucovala myšlienku o nadprirodzených javoch a
            bytostiach. Ako si možno ináč vysveliť zmiznutie listu, ktorý včera bezpochyby vložil do
            truhličky?
   </p>
   <p>
    Azda by sa bol utrápil podobnými myšlienkami, keby nebol cítil vo vrecku dva šestáky.
            Spomenul si na vôňu škorice a pálenky. Ale keď prechádzal popri komediantoch, zazrel tam
            osobu veľmi známu. Ondráša Kováčovie, ktorý sa díval na komediantovu ženu, ako škrabe
            zemiaky.
   </p>
   <p>
    „Kdeže, kde?“ pýtal sa Ondráša.
   </p>
   <p>
    Ten sa nemálo začudoval, keď tu zazrel Ďura. „Na poštu,“ odpovedal celý popletený.
   </p>
   <p>
    „Čo tam máš?“
   </p>
   <p>
    „Odovzdať list.“
   </p>
   <p>
    „Truhlička tam nie je,“ povedal Ďuro. „A komu píšeš?“
   </p>
   <p>
    „Odovzdám ho v dome,“ povedal Ondráš.
   </p>
   <p>
    Ďuro sa zamyslel, bojoval so sebou. Zišlo mu na um, že by nezaškodilo pomstiť sa na
            Kováčovi naraz; ponúka sa teraz na to taká vítaná príležitosť. Nebola by to krásna
            odplata, keby mu syna-miláčika teraz pustil na poštu, vystavil ho tak na milosť a
            nemilosť poštmajstrovu? Ale vari predsa nie. Kováč Demko je človek pyšný, hrdý, často
            zapríčinil Ďurovi príkorie, ale predsa si len nezaslúžil takú krutú pomstu. Nie, Ďuro
            radšej premohol diabla, ktorý ho nabádal na pomstu, a povedal Ondrášovi:
   </p>
   <p>
    „Bože nebeský ťa zavaruj stretnúť sa teraz s poštmajstrom!“
   </p>
   <p>
    „Veď nejdem kradnúť,“ odpovedal Ondráš. Bol to šuhaj ešte neskúsený, ktorý sa
            nazdával, že je jediný hriech na svete: preliezť plot do cudzej záhrady a kradnúť tam
            jablká alebo vypásať koňmi cudziu lúku. Že by mohol listom uraziť pána poštmajstra, to
            mu, pravda, ani na um nezišlo.
   </p>
   <p>
    „Ja som bol vojakom. Gule lietali okolo ako ľadovec. Za svoj vlastný život by som
            vtedy nebol dal ani deravý groš; myslel som si, že to moja posledná hodinka, a čo to
            bolo ? Nič, vravím, nič — iba hračka proti tomu, keď sa pán poštmajster nasrdí. Nevieš
            ani, na ktorú nohu sa postaviť! Cítiš sa ako v očistci.“
   </p>
   <p>
    Ondráš mal azda jedinú dobrú vlastnosť: rád poslúchol starších. Preto ho otec rád
            videl. A teraz, keď počul, čo ho na pošte čaká, poslúchol starého Ďura. Otca sa nebál,
            že sa vráti s nevybavenou vecou; bol jeho miláčikom. Len sa spýtal Ďura, čo robil na
            pošte. „Eh nič — také pletky… Nič zvláštneho! No, pôjdeš na tú poštu?“
   </p>
   <p>
    „Idem domov.“
   </p>
   <p>
    „Vieš čo? Pôjdem aj ja: Ale tuto mám ešte vykonať nejakú maličkosť.“ Myslel pritom na
            mestský regál. „Mohol by si ma tu počkať: pôjdeme vedno.“
   </p>
   <p>
    Ondráš nemal práve veľké námietky proti Durovým slovám. Komedianti a opica sa mu veľmi
            páčili. Díval sa na nich neprestajne s veľkou účasťou; zabudol i na Ďura i na list.
   </p>
   <p>
    Ďuro sa čoskoro vrátil a priniesol so sebou zápach škorice a oči mu len tak horeli.
            Tak vykročili spolu na spiatočnú cestu. Bolo im obom veľmi dobre a akosi veselo. Ďuro sa
            rozprával o vojne i ako zužoval rady Talianov. Len keď zazrel kostolík na vŕšku, prišla
            naň tieseň, ako včera na Mateja a Adama.
   </p>
   <p>
    „Tak mi je ako pred ôsmimi rokmi, keď som sa vracal z vojny. Aj som sa tešil, že si
            vidím svoju dedinu, aj som sa bál. Koľko ráz som si pomyslel tam v Talianskej: či ešte
            stojí naša dedina, či žije ten alebo ten? A tak často mi bolo smutno. Uvidíš, ako je to
            — až budeš na vojne. Ale čo — teraz je na vojne hej! Menáž ti ide a Talian čuší:
            nakŕmili sme ho guľami. Bolo smutno, smutno. Ja som tu mal ženu. Pravda, nebola krásna,
            ale odkedy som bol preč od nej, zabudol som, že sme často — nuž, niet domu, z ktorého by
            sa nedymilo. Ktorý dom je bez zvady? V každom, ani by si netušil, kde nájdeš zvadu a
            bitku… A zase som sa bál, a veľmi bál, keď som mal vkročiť do dediny. Tušil som, že
            nepočujem nič dobrého. Chudobný človek, aby nič dobrého nečakal. Vojdem do krčmy,
            židovka ma nepoznala pre dlhé fúzy. Veľmi som sa zmenil, veľmi. A ja — ja som sa jej
            neodvážil pýtať, čo a ako — čo nového v dedine. Veru, bál som sa, že počujem dačo zlého.
            A splnilo sa, čoho som sa obával. Žena mi ušla… Nuž, nech tam beží, keď ušla, nech si
            beží… Ale vtedy, eh… Ale neplakal som, nie. Keby aspoň dievča bola nechala. Hľa, už by
            sa bolo vydalo, bolo by v dedine gazdinou — také utešené dievča. Ale je to dávno, dávno…
            A teraz — čohože sa bojím. Čo som spravil? Čo mi môže učiteľ vyčítať? Mal som sa s ním
            biť?“
   </p>
   <p>
    „S kým?“
   </p>
   <p>
    „S tým poštmajstrom. Ej, je to zlý človek, zlý — nech Boh chráni! Kdeže by ten vrátil
            list — kde? Horší je od Turka, prisámbohu, horší. Ten už nevydá nikomu list; skôr by ho
            čert vydal ako ten.“
   </p>
   <p>
    „Ja si úfam, že vydá. Musí vydať, keď dakto list dostane. Ako by to bolo, keby listy
            ostávali na pošte a keby ich páni nechceli vydávať. Nazdávam sa, že to musí.“
   </p>
   <p>
    „Ale to je iná vec a toto zase iná. Len choď — vhoď list do truhličky a potom si ho
            pýtaj nazad: uvidíš, čo ti povedia!“
   </p>
   <p>
    „Ja by som si ho nepýtal naspäť — na čo by mi bol, keby som ho bol dal na poštu?“
   </p>
   <p>
    „No vidíš, a učiteľ ho chce nazad… Prečo, Boh sám vie. Človek učený, vhodí list do
            truhličky a chce ho nazad. Keby som to bol ja alebo ty — ale učiteľ, taký človek žiada
            list nazad! Ja som človek sprostý, ale keď dám niekomu slovo, tak si za ním stojím.
            Človek je len dovtedy človekom, kým si stojí za slovom. Vola chytajú za rohy, človeka za
            slovo. Čo som písal, napísal som a pontský Pilát nebol učiteľ, ale pohan. Čo vyhodíš, to
            nelapíš — dva razy meraj, raz rež — tak sa má robiť. A nie dnes dačo poslať na poštu a
            zajtra to chcieť naspäť!“
   </p>
   <p>
    „A to učiteľ včera poslal list a dnes ho chce nazad?“ pýtal sa Ondráš.
   </p>
   <p>
    „Nemal som to nikomu povedať — ale, veď som nikomu nič neukradol…“
   </p>
   <p>
    Ondráš pred Ďurom mlčal, ale domov pribehol s veselou tvárou. List odovzdal otcovi a
            vysvetlil mu, prečo ho priniesol naspäť. Ako sa len chvastal svojím dôvtipom; ako
            predstieral, že vraj on hneď tušil, že ten list nepatrí do truhličky. Matej nemohol
            pochopiť, ako — môže otec pochváliť — Ondráša! — A nie jeho, ktorý vlastne zapríčinil,
            že list je tu a nie v rukách hrozného poštmajstra.
   </p>
   <p>
    Matka i v tomto videla prst boží. Bola pyšná, že Matej bol nástrojom vyššej moci, keď
            neodovzdal list. Hľadela na to svoje dieťa s nevýslovnou hrdosťou. Otca v celej veci
            najviac prekvapilo učiteľovo chovanie. Len čosi zahundral ako, že „pán je ako dieťa;
            nikdy nevieš, čo sa mu zachce“ — ale učiteľa si už tak nectil. Považoval ho odvtedy za
            človeka nestáleho, vrtkavého.
   </p>
   <p>
    Matka vyzliekla Matejovi šaty od včerajška, ktoré boli od potuliek v lese zasmolené.
            Umyla, učesala ho; uplietla mu šticu do utešeného vrkôčika a pripevnila mu ho do tyla.
            Tie prípravy zabrali mnoho času, tým viac, že sa i ona sama prezliekla a vyobliekala
            skoro ako do kostola. Vtisla synovi do ruky list a za druhú ho viedla k budove, na
            ktorej jej spočinuli oči s radosťou — k škole.
   </p>
   <p>
    Našli v nej Ďura, smutného, akoby sa vracal z prehranej bitky. Bolo vidieť, koľko
            premáhania ho stálo oznámiť úplný nezdar dnešnej výpravy. A čo ešte učiteľ! Ten bol
            celkom zronený. Kováčku, ženu bývalého richtára a teraz presbytera, ktorú si veľmi
            vážil, ba za mnoho jej vďačil, tú Kováčku privítal len tak hocijako. Veru, ani sa na ňu
            nepozrel, a akoby nevidel, že jej prekrásne svedčí čepiec, ktorého zúbky utešene
            vykúkali spod novej tmavej šatky, a akoby venčili jej okrúhlu, opálenú tvár. Nezbadal,
            ako milo sa usmieva a aká je šťastná. Ba ani stoličku jej nepodal, aby si sadla. Veď ona
            by si na ňu ani nebola sadla, lebo vedela, že to je v celom byte jediná stolička, ale
            predsa už sa to tak patrí, aby sa spánok neodniesol. Nie, bol celý vymenený, chodil po
            izbe, akoby nevidel nič okolo seba. Azda by sa bol rozplakal, keby tu bol sám. Kováčka
            mu nevyčítala jeho čudné chovanie, skôr s ním cítila v tejto chvíli, ako s každým, koho
            našla v zármutku.
   </p>
   <p>
    Postrčila Mateja, aby šiel k učiteľovi, odovzdal mu list a prípadne i ruku pobozkal.
            Matej nešiel, bál sa. Držal sa matkinej sukne ako svojej poslednej záchrany.
   </p>
   <p>
    „No, choď predsa k pánu učiteľovi a daj mu list,“ povedala trochu namrzená.
   </p>
   <p>
    „Aký list?“ zvolal. Videl u Mateja list, vytrhol mu ho z rúk a otvoril. A Matej, ten
            maličký hlupáčik, len oči otváral, keď uvidel takú náhlu zmenu v jeho tvári. Čo robil,
            ako sa tváril. List rýchle zložil a hodil ho do stolíka. „Tak je tu, predsa tu!“ jasal
            učiteľ ako bez rozumu. Chytil líca Matejovej matky do dlaní, a tak ich tisol, že sa ešte
            väčšmi zapálili. Matejovi bolo skoro do plaču, keď to videl: nikdy nemal rád, keď sa
            daktorý z bratov, ale najmä sestra Katka, mame líškali. To sa vždy nahneval a kričal:
            „To je moja mať!“ A tu odrazu učiteľ, ten veľký chlapec, ktorý má predsa svoju mater…
   </p>
   <p>
    Potom prišiel na rad Matej. Dostalo sa mu nevídanej slávy. Učiteľ ho chytil a div ho
            nerozmliaždil. A on vysvetlil matke, i k akej zámene došlo, i akú on má Zuku, — všetko!
            Kováčka až teraz pochopila, akého to má syna, ktorý i múdreho pána učiteľa v múdrosti
            prevýšil, hoci je ešte len ako päsť maličký.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505466" name="ftn.id2505466">
        5
       </a>
       ]
      </sup>
      <span class="emphasis">
       <em>
        v uličke behať
       </em>
      </span>
      — vojenský trest; trestanec musel
                    prebehnúť uličkou vo dva rady postavených vojakov, ktorí ho bili
     </p>
    </div>
    <div class="footnote">
     <p>
      <sup>
       [
       <a class="para" href="#id2505493" name="ftn.id2505493">
        6
       </a>
       ]
      </sup>
      <span class="emphasis">
       <em>
        plesírovaný
       </em>
      </span>
      — (z franc.) ranený
     </p>
    </div>
   </div>
  </div>
 </body>
</html>
