<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2565386">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Čo sa to len robí tomu Miškovi Tvarohovie z Tvarožníka? Už od rána behá, krúti sa ako na
         kolovrátku; pokoja nemá, ale ani akomak. Indy po vidne, i to len horko-ťažko, podvihol
         hlavu z postele, keď sa žena s ním najprv ale dve hodiny doprávala: dnes ešte ani
         nebrieždilo, a už vstal kone kŕmiť a od tých čias ustavične má sa okolo nich. Donesie im tu
         sečky, tu sena, ba tak sa mi zdá, že vymietol aj skriňu ešte z vlaňajšieho ovsa a nazmetal
         ho čosi pre ne. Bože môj, toľkáto útrata! Veru nemali jeho kone takejto hostiny okrem snáď
         na Hody. Ale toto je ešte nič. Jest sa tam ešte i na inom všeličom diviť. Len si obzrite
         Miška, čo vidíte na ňom. Nech som Kubom, veď sú to nové nohavice; nové novučičké, len včera
         mu ich krajčír Repka doniesol. Hja, toto je čosi, toto je pád! Miško Tvaroh, čo sa z
         kabanky vyzliekol, mal ešte len raz nové nohavice. Ale aj divná vec to bola, čo sa s ním
         vtedy stala, a síce tá, že ho oženili. Dnes, keď má zase nové nohavice, povedzte len, čo sa
         ide stať? Ženiť sa Miško nežení, to viem iste, lebo mu stará jeho ešte žije. Prečo má teda
         tie nové nohavice?
   </p>
   <p>
    Popri Tvarohovom dvore prešiel sused Pilulka. A keď ho videl v nových nohaviciach,
         zavolal naň:
   </p>
   <p>
    „Var idete na sobáš, Miško, keď ste taký vylízaný?“
   </p>
   <p>
    „Možno, ale nie celkom. Bude to len tak okolo sobáša,“ odpovedal mu Miško.
   </p>
   <p>
    „Bude teda oddávanie,“ pokúšal ho Pilulka ďalej.
   </p>
   <p>
    „Nie. To, na čo ja idem, nebýva pred, ale len po svadbe; tak rok-dva po svadbe.“
   </p>
   <p>
    „Rok-dva po svadbe, hm,“ rozmýšľal Pilulka. „Pane bože, čo to môže byť?“
   </p>
   <p>
    „Haha — ale ste mi za…! Nie, darmo vás nechcú za bachtára, keď ani len to neviete.
         Rok-dva po svadbe čo býva: nuž krštenie.“
   </p>
   <p>
    „Pravda je — no!“ a Pilulka búšil sa päsťou do čela. „Veď je pravda! Keď mi to len hneď
         nezišlo na um. Nono! Óvi… óvi! Nuž na krštenie! Nože no, nože no!“
   </p>
   <p>
    Tvaroh miesto prisvedčenia stal si do maštaľných dverí, ruky si na prsia založil a
         čakal, že sa ho Pilulka ešte ďalej opýta niečo. Ale Pilulka nechal Tvaroha Tvarohom, pobral
         sa preč.
   </p>
   <p>
    Tvaroha to zamrzelo. Nerád mal, keď ľudia len spoza pleca naň pozerali. On bol bohatý
         človek, skoro najbohatší gazda v dedine. Rád videl, keď ľudia obdivovali jeho bohatstvo a
         závideli mu. Preto sa často vystatoval pred nimi: čo on všetko má, aký je on gazda. Ale
         ľudia mu nezávideli, ba začali ho po dedine ohovárať:
   </p>
   <p>
    „Čo mu je z toho bohatstva, keď ho neužije.“
   </p>
   <p>
    „Ani sebe nepraje, ani žene. On je otrhaný ako lipa; dal bys’ mu grajciar, keď sa s ním
         stretneš na ceste.“
   </p>
   <p>
    „Var že musí na deti troviť? O tie nemal starosti: nech, vraj, len rastú, že budú za
         paholkov — tak mu aj všetky pomreli.“
   </p>
   <p>
    „Povedal, že ich všetky pošle z domu preč, nech si hľadajú živnosť. Nech im len urobí
         tak ako bratovi, ak môže.“
   </p>
   <p>
    „Veď, ono preto ho pán boh tak tresce, že si brata vyhnal.“
   </p>
   <p>
    „Ale mu ani nikdy dobre nebolo, ani mu nebude, že sa na bratovo lakomil.“
   </p>
   <p>
    A ešte všelinejaké iné chýry chodili o Tvarohoví po Tvarožníku. Dobrý chýr ďaleko ide,
         ale zlý ešte, vraj, ďalej. Tak i tieto chýry rozleteli sa po celom okolí. Tvaroha nik rád
         nevidel, každý by mu bol nedbal iba škodiť. Ale aj mali prečo. Tvaroh vypravotil vlastného
         brata z domu, takže chudák musel sa potom po svete potĺkať, a už s odrastenými deťmi. Ľudia
         ho už ale od desať rokov nevideli. Vtedy bol prišiel ešte do Tvarožníka, mysliac, že mu
         brat aspoň len niečo nahradí. Ale ten nič, ani len priznať sa mu nechcel.
   </p>
   <p>
    Ale ho o krátky čas začala pokuta doháňať. Tu oheň, tu povodeň, tu neúroda a všetky
         neresti začali stíhať Tvaroha, takže dnes, hoci ku svojmu imaniu pripojil i bratovu účasť,
         je omnoho chudobnejší, akoby bol býval len pri svojom diele, keby ho neboli také nehody
         prenasledovali. Vzdor všetkému tomu on bol predsa len ešte bohatý človek a pyšný na svoje
         bohatstvo.
   </p>
   <p>
    Vidiac Tvaroh, že ho už nik neobdivuje, vošiel do maštale, že očeše svoje koníky. Vošiel
         medzi ne; ten od prejmy dovtedy sa naťahoval na gazdu, kým mu neodtrhol šnúrku z košele, čo
         mu dolu prsami visela. Gazda nenahneval sa preto tak veľmi na pejka, len tak z lásky
         hlobnul ho česadlom po bedre. Pejko ani len chvostom nehol. Veď on už nie je šteklivý. Keď
         sa takto s koňmi zabával, pripadli mu nové nohavice prachom. No, nič preto, ved sa to
         skefuje. Čižmy, tie mu veru tak ľahko nezapadnú — lebo ich ešte nemá! Akurát dnes mu ich má
         doniesť šuster Klopačka; a aj bol uňho ešte za rána obzrieť, čo a ako je s tou robotou, ale
         vtedy ešte bolo treba na nich popripaľovať a vycifrovať podošev, lebo bez toho čižmy nič
         nestoja a pridlho trvajú. Miško Tvaroh je teda bosý, i košeľa na ňom len stará, zafúľaná.
         Nuž ale to mu ani nik nemôže mať za zlé, lebo ku statku len nepôjde vyobliekaný ako do
         kostola.
   </p>
   <p>
    Koníky sú teda nakŕmené i napojené; treba sa obzrieť ešte o vozík, do ktorého má
         zapriahať. Hja, tam mu stojí pod cieňou, celkom hotový, len ho vysotiť do dvora a kolá
         vymastiť, aby nič po nič nevyhvizdovali. Keď voz vystrčil, rozletel sa kŕdeľ sliepok po
         dvore, ktoré tam na ňom sa oberali ako pred dažďom obyčajne; kohút, ten vyletel na smetisko
         a tam zakikiríkal.
   </p>
   <p>
    Miško ani nemal kedy obzrieť svoj vozík: už tu Klopačka, šuster. Zastal predo dvermi,
         ale v ruke nemal žiadnych čižiem.
   </p>
   <p>
    „Vitajte, pán majster! Nuž a čižmy, kdeže sú čižmy? Sú už tu?“
   </p>
   <p>
    „Budú — óh, budú,“ pokyvoval mu hlavou Klopačka, „o hodinku, o dve.“
   </p>
   <p>
    Miško Tvaroh poškrabal sa, ale dokonale, a klobúk sotil z jedného ucha na druhé.
   </p>
   <p>
    „Nuž a ste ich ešte nevedeli zlepiť! Čo slinami — ale by som ich už bol len nejako
         zlepil. A keby som vám hneď nebol povedal: reku — majsterko môj drahý, takto a takto —
         ušite mi čižmy, ušite; na dnes týždeň idem do Otruboviec na krštenie, a tam len nemôžem byť
         bosý, alebo — bože, odpusť hriechy — v krpcoch, veď by ma odtiaľ šupasom vyviedli. A ono —
         a ono — nič — hm, hm,“ a Miško ešte raz pokrútil hlavou.
   </p>
   <p>
    „Pravdu máte, Mišíčko môj radostný, spravodlivú pravdu; ale i ja mám pravdu. Joj, bože
         môj, hlava mi je celkom prevrátená: neviem si ani rady. Už som celý ako osprostený.“ A
         majster Klopačka chodil nespokojne popod stenu, mykal klobúk na hlave sem i ta, vyberal
         fajku spoza zástery a zasa ju ta stŕčal a konečne hodil ju o zem ako nahnevaný. Tvaroh sa
         ho zľakol, chytil ho za ruku.
   </p>
   <p>
    „No, čože vám je, čo? Nože sa netrápte toľme, nože si dajte povedať. Čo sa vám len
         stalo, že ste si to tak k srdcu pripustili. Var sa na mňa hneváte, a či ste dnes ráno ľavou
         nohou stali?“
   </p>
   <p>
    „Veru stal — dobre vám smiechoty robiť. Ale viem, že by ste nerobili mnoho smieškov,
         keby ste vedeli, čo je, čo sa robí!“
   </p>
   <p>
    „Ach, nuž, chvalabohu, nerobí sa nič. Čo by sa malo robiť? Plte nám neutonuli, humná
         nezhoreli, kone nepodochli. Ba dobre nám je, ideme na hostinu; len voz pomastiť, zapriahnuť
         doň, a hijó!“
   </p>
   <p>
    „Mišíčko môj radostný, akože len pôjdete na ten krst, keď nemáte čižiem.“
   </p>
   <p>
    „Čo to povedáte, že nemám — čože nemám? Či-i-ižiem? Nuž veď čižmy boli. Načože by bola
         piekla moja žena kúsky a tú praženicu? Čižmy, tie mi vy vystanovíte, alebo nahradíte mi
         škodu; to vám povedám, ako že ma Mišom volajú. Nuž ale čo ste len zmysleli, veď ešte dnes
         ráno som ich videl, už boli skoro celkom hotové.“
   </p>
   <p>
    „Nuž veď i ja, Mišíčko, vlastnej smrti by si sa bol skôr nazdal že tomuto. Človek by si
         to ani nepomyslel. Ja som pekne vzal váš merťuk, dľa neho si vyhľadám kopyto. Ale moja žena
         zavolala ma do kuchyne, že vraj čosi hriateho spravila. Kým som bol v kuchyni, môj chlapec
         — veď viete, aké sú deti — vzal kopyto a hodil ho pod verpánok medzi ostatné kopytá. Miesto
         neho — ani čo by mu bol zlý duch pošepol — položí vám kopyto druhé, čo som Ondrejovi
         Ferancovie bol nahotovil.“
   </p>
   <p>
    „A to naschvál, naschvál, a či len tak?“
   </p>
   <p>
    „Horkýže váš naschvál, veď chlapec ešte nemá len na tretí rok. Viete, také deti vám
         všetko chytajú do rúk. Človeče, len oči si chráň pred nimi. Čo vidia, všetko chcú mať.“
   </p>
   <p>
    „Nuž a potom, veď ste len var mohli poznať, že je to celkom iné kopyto ako to prvšie.
         Kdeže vám bol tiež rozum, kde?“
   </p>
   <p>
    „Veď len poznajte, ako chcete, Mišíčko môj, keď vám je kopyto jedno ako druhé. Že je tam
         akomak väčšie, ktože vám to hneď len tak od oka uhádne? A to hriate mi tiež zavŕtalo v
         hlave. Človek, ako trúnok oblizne, hneď je osprostený ako kôl!“
   </p>
   <p>
    „I ušili ste tie čižmy?“
   </p>
   <p>
    „Veď ušil, ušil! Radšej som si mohol ruky po samý lakeť odťať. Iba dnes, keď som ich už
         spravil, meriam ich, a hľa, od vašej nohy sú veru väčšie, takže do jednej čižmy sa vám obe
         nohy zmestia. Nuž veď viete, aký je Ondrej Ferancovie chlap, že je len čosi väčší od vás.“
   </p>
   <p>
    „Keby len nie toto krštenie,“ horekoval Tvaroh, „veď by sa ja netrápil. Ale čože: človek
         sa sľúbi, radostník sa upečie, žena je už deň tam, nohavice i celý oblek sú tu, celkom
         nové; len čižiem takto nič a nič.“
   </p>
   <p>
    „Už sa len musíte dajako bez nich zaobísť,“ nadhodil mu nesmelo Klopačka.
   </p>
   <p>
    „Ale ja zaobísť? Nuž a ako? To vari mám plný rám čižiem! Ani len krpcov nemám, nieto
         čižmy. Ja som nerád na také daromnice nakladal; ale teraz čo treba, to treba.“
   </p>
   <p>
    „Švagre, choď bosý, aj tak si už nie richtárom.“
   </p>
   <p>
    To mu povedal švagor Juro Dorúbaný. Toto slovo Tvaroha popchlo, ani čo by ho bol ovad
         uštipol. Lebo bol pred piatimi rokmi richtárom. Ale nechcel nijako obuv nosiť, vždy chodil
         len bosý. Obec Tvarožník mu naložila, aby si obul krpce, keď má ísť pred slúžneho, veď aj
         tak dostáva tri páry ročite.
   </p>
   <p>
    „A na zimu čože budem nosiť, keď si ich v lete všetky poderiem?“ V Tvarožníku mu to za
         pravdu dali, i prihodili mu ešte dva páry. Ale richtár v krpcoch chodiť len nechcel a
         nechcel; preto ho z richtárstva zhodili, aby slávnej obci nerobil takú potupu. A teraz kto
         mu to napomenie, ten nech sa len prace pred ním. V taký čas nehľadí mnoho, či to pán, či
         nepán; každému ohradí poctivosť. Tak aj teraz osopil sa na švagra. Otvoril ústa a prstom
         ukazoval do nich, hľadiac do neba, a vravel:
   </p>
   <p>
    „Juro, jedz! Á-á-á!“
   </p>
   <p>
    Juro Dorúbaný zostal ako obarený rak. Ešte aj päty začervenali sa mu od hanby a jedu.
         Hej, keby to tak nebol švagor (a keby nebol taký mocný), viem, že by mu na štici ukázal,
         ako sa mrkev ťahá. Šuster Klopačka, len sa tak namínal od strachu, čo to bude; lebo vedel,
         ako sa Juro na tom veľmi hneváva.
   </p>
   <p>
    Juro je tesárom. Raz staval humno u jedného dobrého gazdu; ale ten bol skupáň, a Juro
         bol zas prihlboký; keď sa raz k mise dostal, nezložil lyžicu dovtedy, kým len dna nevidel.
         Gazdu to zamrzelo, i pomyslel si: „Počkaj len, veď sa ty kedysi doješ!“ I predložil tesárom
         plnú misu bryndze a chlieb. Ale čože, keď tá bola sypká ako prsť, v ústach sa rozsýpala, a
         dolu hrdlom ísť — nedajbože! Juro, ten začal hltať. Plnú hrsť vsypal si jej do úst a chcel
         ju razom prežrieť. Ale bryndza sa spätkovala. Oči mu vysadila ako plánky; tvár mu obelasela
         ako šata, a milý Juro začal sa zachodiť. Tu ponúkol ho ešte gazda, ale len na posmech:
   </p>
   <p>
    „Juro, jedz!“
   </p>
   <p>
    Juro neriekol ani slova, lebo nevládal, len ukazoval si prstom do otvorených úst a
         volal: „Á-á-á,“ akoby chcel povedať: „Veď ja dosť jem, ale čože, keď ti je tá bryndza veľmi
         sypká. Ľúto mi je, že nemôžem jesť, ale keď nemožno, nuž nemožno!“
   </p>
   <p>
    Švagrovia by sa boli veru pochytili, lebo ako kohúty stáli proti sebe; ale načo by tam
         bol býval šuster Klopačka? Ten chodil od jedného k druhému a prosil:
   </p>
   <p>
    „Nieže, Juríčko, nie; majteže rozum. A vy, Mišíčko, čušteže, čušte; veď sa to pridá, keď
         sa takáto prípadnosť stane.“
   </p>
   <p>
    „Veď ja nič, ale čo mi má spomínať také bláznovstvá. Tu ešte i richtárstvo! Veru mu ja
         stojím o richtárstvo!“
   </p>
   <p>
    „A ty čo mi máš a-ákať. Ani ja som nie dnešný.“
   </p>
   <p>
    Švagrovia si ešte pohundrali, až konečne jeden odišiel do komory, a Tvaroh s Klopačkom
         do izby. Tam do tých čias obrábal Klopačku, kým nesľúbil, že mu požičia tých čižiem, čo sú
         ušité Ondrejovi Ferancovie.
   </p>
   <p>
    „Len, Mišíčko, dajte na ne pozor. Šanujte ich ako oči v hlave; lebo čo by mi povedal
         Ondrej, keby som mu dal čižmy znešvárené a zabrýzgané? Akože by potom šiel v nich na sobáš?
         A do nedele musíte prísť domov, lebo už v pondelok má Ondrej sobáš.“
   </p>
   <p>
    „Zašanujem, pán majsterko, zašanujem, ako by som nie? Pane bože, veď ma len znáte, že
         som nie potáraný človek a že na svoje veci dávam pozor, nieto ešte na cudzie.“
   </p>
   <p>
    „Veď ja viem, Mišíčko, viem; to som vám len tak povedal. Najlepšie by bolo, keby ste tu
         ani neobúvali tých čižiem; mohlo by sa im niečo stať na ceste. Teraz si stiahnite krpce, a
         keď budete dochodiť do Otruboviec, obujte si čižmy.“
   </p>
   <p>
    „Dobre tebe vravieť, že obuť krpce. Ale kdeže sú tie krpce,“ pomyslel si Miško; no len
         pristal na Klopačkovu radu, že si doma obuje krpce.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523389">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Cez zelené pole vedie hradská cesta. Zrazu musia vozy svoj beh stíšiť, lebo tu ide hore
         vrchom Bacúchom. Slnce nehreje, ale pripeká. Pocestný omdlieva od horúčosti, lebo mu je
         tak, akoby ho vriacou vodou oblieval. Hľa, tam uháňa vozík, ťahaný dvoma drobnými koníkmi.
         Úbohým zvieratám je tiež horúco, len sa tak leje z nich. Sadlo ich síce nehreje, ale to
         slnko, to slnko! Počnúc z Tvarožníka až po samý Bacúch museli bežať. Keď stíšili krok, hneď
         pocítili po chrbte šteklenie, akoby ich bol niekto bičom šľahal. Nuž ale či to máme mať za
         zlé ich gazdovi? Bože môj, ide na krštenie, a potom nemá vraj utekať! Veď ak sa povlečie,
         ľudia, čo ho stretnú, pomyslia si ešte, že to len akýsi lazár.
   </p>
   <p>
    Ako tam frčal na vozíku, skočí spod jedného stromu chlap a začne za Miškom volať:
   </p>
   <p>
    „Počkajte, počkajte — vezmete ma!“
   </p>
   <p>
    Miško Tvaroh počul, ale pustil to jedným uchom dnu a druhým von a pomyslel si: „Len krič
         za mnou a leť, veď i ja som kedysi takto behal, ale mňa nedohoníš.“ A pošibol kone, aby
         ešte lepšie leteli.
   </p>
   <p>
    Chlap si tiež nelenil. Pobral sa za Tvarohom, a dohonil ho.
   </p>
   <p>
    „Hej, ale ste ma prehnali; ledva zdýmam. Tie vaše kone letia ani strely. Človek by sa
         veru nechcel predbehúvať s nimi.“
   </p>
   <p>
    Tvarohovi srdiečko len tak podskočilo od radosti, keď počul, ako mu koníky chvália. Ale
         cudzinec musel byť figliar od kosti, lebo hneď zbadal, že Miška len tak dostane, keď ho
         začne chváliť.
   </p>
   <p>
    „Nuž nehnevajte sa, švagorko môj, že som vás takto zastavil. Ale vidíte, človek ustane
         na tomto slnci — a mám ďalekú cestu pred sebou a ťažký batoh: vezmite ma.“
   </p>
   <p>
    „Hja, to ja ver’ nemôžem… ešte keby ste toho batoha nemali — ale takto s batohom — nie!“
   </p>
   <p>
    „Ale prosím vás, nenechávajte ma tuná tak ako toho, čo išiel z Jeruzalema do Jericha.
    <sup>
     [
     <a class="footnote" href="#ftn.id2523490" name="id2523490">
      1
     </a>
     ]
    </sup>
    Noc ma tu nájde; ak ma nevezmete, ešte tu dakde zahyniem na ceste. Vašim koňom
         to toľme neoťažie; jeden centík či sem — či ta, to im vyjde na jedno. Tie by utiahli ešte i
         tri razy toľko; a nielen utiahnu, ale i bežať budú.“
   </p>
   <p>
    „A čo by nebežali? A čo sú hneď drevené,“ prisvedčil mu Miško, „ale i na hoviadka musíme
         hľadieť. I tým je teplo.“
   </p>
   <p>
    „No, už vidím, že ma nechcete vziať, ale nie preto, že by vám bolo koní ľúto, ale že sa
         za mňa hanbíte. Nechce sa vám s takýmto trhanom, ako som ja, v jednom voze sedieť. Nuž ale,
         darmo je, musíte nám len rozumieť, keď my chudobní ľudia nemôžeme sa vždy tak pekne nosiť
         ako vy.“
   </p>
   <p>
    Tvarohovi zaplesala duša, keď počul, ako mu šaty chvália. Ale pri tejto radosti zamrzelo
         ho, že k tým pekným šatám neslušia bosé nohy. Veľmi opatrne zaryl ich teda do sena, čo bol
         hodil do vozíka.
   </p>
   <p>
    Pocestný, vidiac, že mu už veľmi ani neodporujú, aby Tvaroha celkom nahovoril, doložil,
         že veď len za jednu hodinku sa povezie, potom že sa odrazí medzi hory, ta ku Letáru. Miško,
         nemohúc sa už obhrnúť pred ním, privolil. Pocestný usalašil sa pri ňom na truhlici.
   </p>
   <p>
    „A skadiaľže idete?“ opýtal sa ho Miško.
   </p>
   <p>
    „Hja, bože môj, z Pešti. Človek nemá doma výživy, nuž si musí po svete hľadať. Teraz,
         keď sa u nás už žatva začína, idem domov, aby som si obrobil svoje. Hen v tanistre nesiem
         žene a deťom na šaty. Tam sú aj hodiny, také s kukučkou. Peňazí som si tiež dosť hodne
         zarobil; nuž chvalabohu, dobre sa mi vodilo. Už toto piaty deň, čo sa domov vlečiem. Mohol
         som, pravda, ísť i po železnici, ale škoda, reku, peňazí. A vy kdeže ste boli?“
   </p>
   <p>
    Miškovi sa pocestný veľmi zapáčil. „No aký to trizňavý človek; už sa mi i začalo
         driemať, a ako ma rozhovoril. Keby mi len nôh nevidel.“ Tu si zaryl ich ešte hlbšie do toho
         sena. Potom mu odpovedal: „Že kde som bol? Hja, ešte len idem, do Otruboviec, na krštenie.“
   </p>
   <p>
    „Huj, to je veru obďaleč! Ako len môžete tam mať známeho, tak ďaleko; dajaká rodina vám
         tam býva, a či čo?“
   </p>
   <p>
    „Ach, nie veru, nebola mi to rodina. Celkom neznámy človek, a ja mu dieťa odriekam.“
   </p>
   <p>
    „Toto je pád — toto je pád!“ krútil pocestný hlavou. „Povedzte len, ako sa to stalo, že
         vás za kmotra volajú?“
   </p>
   <p>
    „Veru, človek by ani len nepomyslel, s kým a ako sa zíde. Boli sme na jarmoku v
         Páperove. Môj kmotor kúpil malé prasiatko. Ako sa stalo, ako nie: prasiatko mu uskočilo.
         Kmotor zbehal za ním celý rínok, ale chytiť sa mu nedalo; ba vždy väčšmi a väčšmi lietalo,
         lebo sa ľakalo ľudí, čo ho chytali. Ja vám idem hore rínkom, obzerám sa, čo sa to robí: i
         moje milé pôrča búši sa mi do nôh. Mne nebolo mnoho treba, lebo som bol i čosi vypil. Jak
         som bol dlhý, tak som sa prestrel do blata. Moja čiapka padla prasiatku na hlavu a to
         behalo, behalo, ale keď nevidelo nič, veľmi ľahko ho bolo lapiť. Tak som sa potom zišiel s
         kmotrom, oboznámil a spriatelil som sa s ním. Potom som mnoho ráz ja kúpil od neho, a on
         odo mňa, a teraz ideme, hľa, do rodiny vstúpiť.“
   </p>
   <p>
    Aj pocestný začal rozprávať podobné príhody, ako sa ľudia schádzavajú a na rozličný
         spôsob spriateľujú. Miško Tvaroh už bol rád, že ho vzal na vozík, lebo cesta sa im míňala
         ako voda. Prišli onedlho ku krčme, ktorá hneď na úpätí Bacúcha bola vystavená. Miškove
         koníky, ako ju len zazreli, hneď veselšie začali bežať; ba bez všetkého vtiahli do pajty.
         Vedeli, že ich pán za to neubije. Tvaroh to až potom zbadal, keď vozík zastal.
   </p>
   <p>
    „Ach, vy mršiny kadejaké! Nuž ale to videl ktorý človek? Hijó!“ a oba tátoše pošibol
         bičom.
   </p>
   <p>
    „Nože ich nechajte, nech si odpočinú. Veď i to hoviadko potrebuje odpočinok. Pohodíte im
         niečo, my si tiež vypijeme, nech nás v tejto horúčave trochu ochladí. Vy vo meno božie
         pôjdete ďalej, ja zase sa tu odrazím do Letára.“
   </p>
   <p>
    „Ale budeme vždy piť a jesť? Mne je náhlo, lebo žena mi je už tam, a krst sa nemôže
         odbaviť bezo mňa.“
   </p>
   <p>
    „Čo sa budete darmo odhrýzať. Keď sa koníky občerstvia a odpočinú si, tým skorej ta
         dôjdete. I ja kúpim niečo.“
   </p>
   <p>
    Miško Tvaroh nebol by si dal dva razy povedať, lebo sa vždy toho držal, že keď ti
         dávajú, ber, a keď ťa bijú, utekaj! Ale akože zíde dolu z toho voza: on, výborník z
         Tvarožníka, v novučičkých šatách, a — bosý! Preto sa tak odhŕňal, ale jeho kamarát ho
         chytil popod pazuchu a ťahal z truhlice na zem. On sa dosť bránil; ale keď ho ťahali,
         potočil sa. Noha sa mu podvihla, takže mu ju videli. Preštvalý kamarát jeho hneď videl,
         prečo sa nechcel Miško ani pohnúť.
   </p>
   <p>
    „No už len poďte, nehanbite sa. Veď ktože vás tu pozná? Pohodíme koňom, vypijeme po
         skleničke, a pôjdeme každý svojou cestou.“
   </p>
   <p>
    Miško voľky-nevoľky musel sa zošipľať z vozíka. Koňom hodil viazanicu sena, tanistru
         zavesil na plece a vniesol do pijarne. Kamarát tiež vzal svoje vrece dolu. Usadili sa za
         stôl a upíjali si. Miškovi sa jeho kamarát veľmi zapáčil. Vedel mu o ceste všeličo
         rozprávať, akoby z knižky čítal. Bolo poznať na ňom, že nesedel od malička za pecou, ale
         skúsil už to i to. Konečne Tvaroh i tanistru rozviazal a vyňal z nej kus makovníka na
         zájedku, keď najprv vyložil čižmy, ktoré boli tam na vrchu položené.
   </p>
   <p>
    Oba spoločníci chutne si ujedali z makovníka a zapíjali si a občerstvovali sa v biedach
         tohoto života. Pálenka vraj v zime hreje a v lete chladí; ale Miška veru nechladila, lebo
         sa potil ani v lázni. V hlave mu už začalo vŕtať a údy oťaželi. Hneď by sa bol vyvalil na
         lavicu a zaspal; ale jeho kamarát mu toľko rozprával, že mu driemoty prešli. Keď sa im
         jedna sklenička minula, dal Pešťan doniesť druhú, a Miško Tvaroh pil: však to bolo darmo.
         Ale čo moc, to moc. Miško konečne dobral tak, že ani nevedel, kde je; zabudol i na to, že
         je bosý; ba i na to, že je výborníkom z Tvarožníka. Kamarát len s veľkou biedou vyložil ho
         na vozík a neodlúčil sa od neho, ale sľúbil chudákovi Miškovi, že pôjde s ním až do samých
         Otruboviec. Miško sa tomu potešil. Oddal mu liace aj bič, aby len poháňal; on sám vyvalil
         sa do vozíka, aby si len akomak zdriemol. Tak sa vozík pohol z pajty a letel veselo, ale
         nie k Otrubovciam. Miško nevedel, čo sa robí; chrápal ako dub; nebol by sa prebudil, čo by
         mu okolo uší boli hromy bili. Pohonič usmieval sa spokojne a pukal bičom, až sa to v hore
         len tak ozývalo.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523490" name="ftn.id2523490">
        1
       </a>
       ]
      </sup>
      <span class="emphasis">
       <em>
        toho, čo išiel z Jeruzalema do Jericha
       </em>
      </span>
      — podľa biblie
               pocestného, ktorého nechali dobitého na ceste lotri a ktorého sa ujal opovrhovaný
               Samaritán (Lukáš 10, 30 — 37)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506559">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Slniečko už dokonale sa bolo schýlilo nad hory; ich tône už hodne narástli, keď sa Miško
         Tvaroh prebudil. Pretrie si oči, podvihne hlavu a poobzerá sa, potom zavolá na koníky: „Nuž
         ale čo stojíte? To keď človek trochu zdriemne, hneď musíte zastať, mršiny nepodarené.“ A
         chytiac bič, i pejka a faku dobre počastoval. Kone sa len zdívali, skadiaľ to padá na ne, a
         zadivili sa, vidiac, že gazda sa už zobral. Miško zas pokrútil hlavou, keď si pozrel na
         ruku, a tá mu bola od biča celkom zakolomažená.
   </p>
   <p>
    „Kolomaž, kolomaž — ko-lo-ko-ko-lo-maž,“ viac ani slova nepovedal, lebo hlava sa mu zas
         sklonila na tanistru, o krátky otčenáš už chrápal. Kone len idú z nohy na nohu. Tu koleso
         vyjde na hodný kameň a z neho dolu. Miško sa hneď chytil za svoju makovicu: „Ej, hlavička
         moja, veď sa ty nedaj takto česnúť. Čože bude Tvarožník robiť, ak sa tebe niečo stane? Len
         kde sa vzala toľká skala tu na hradskej ceste?“ A Miško, sadnúc si vo vozíku, obzeral sa,
         kde je ten kameň, a či sa niečo nestratilo.
   </p>
   <p>
    „Nuž ale čože je toto? Aha — veď tu, ľaľa, voda tečie popod kolesá. Ale ako je toto?
         Pane bože, kedy len mohli napustiť toľko tej vody na hradskú. To museli, kým som spal. Hijó
         len, hijó — nič sa, chvalabohu, nezlomilo, aspoň to je dobre.“ Miško len poháňal, ale
         nemohol sa z vody nijako vymotať.
   </p>
   <p>
    „Ale veď je toto potok. Ja sa brodím v potoku ako kačka. Len kde som mal rozum, keď som
         hneď nevidel, že toto je potok. Hľa, tu pri ňom je hradská. A že vraj na hradskú napúšťali
         vody — hahahá — nebol som ja starý blázon? Teraz už viem, ako som sa sem dostal: ja som
         driemal, kone chceli piť, i vtiahli ma do vody. Potom sme tak zašli dolu potokom až sem.“ A
         milý Tvaroh obrátil vozík a poberal sa opačným smerom hore potokom. Pozerá, či niet niekde
         mosta, alebo nejaký nízky, úložný breh, po ktorom by sa mohol dostať z potoka na hradskú,
         ale nikde nevidno ničoho; brehy sú všade strmé, vysoké.
   </p>
   <p>
    „Nuž ale takto ďaleko zájsť a neprebudiť sa. Toto je pád! A mňa akosi hlava bolí, akiste
         som si zas čosi prelial, a potom som to musel odspať. No ešte to je šťastie, že niet
         zbojníkov, čo by človeka obkradli. Ale mne čosi schodí na um — aha — aha — keď som vychodil
         na — na — akože ten vŕštek volajú — no tak sa mi po jazyku pletie, ale či ma čert do mien,
         nech sa tam volá, ako sa len chce — nuž tam som bol vzal jedného, čo šiel z Pešti. Hej —
         hej — ozaj, už mi huplo do pamäti: na Bacúch, hore Bacúchom som šiel, keď som ho vzal na
         voz. Ten sa so mnou viezol až — až ku krčme. Tam sa čosi vypilo — on zaplatil — mňa to
         nestálo ani drevený grajciar, to ešte tak viem ako teraz: ale ako som sem prišiel — hm, to
         veru neviem, a čo mi kto hneď hlavu odtne, nebudem vedieť povedať. Ale kedy sa už vymotám z
         tohto potoka. Niet mu konca-kraja. Je dlhý ako Gajdel.
    <sup>
     [
     <a class="footnote" href="#ftn.id2506668" name="id2506668">
      2
     </a>
     ]
    </sup>
    Hô, hô, hôže, hô!“ začal Miško kričať na kone, lebo prišli k jazu,
    <sup>
     [
     <a class="footnote" href="#ftn.id2506680" name="id2506680">
      3
     </a>
     ]
    </sup>
    kde voda dolu doskami s veľkým hukotom padala.
   </p>
   <p>
    „Nuž ale čo je toto? Mne ktosi porobil, ani si to ináč neuverím, a čo mi hneď dušu na
         dlaň položíte. Porobil veru, a to ten Pešťan… lebo… lebo jeho oči sa mi hneď nepáčili, hneď
         som si riekol: ,Majže, Mišo, rozum, ten človek má mrcha oči, obočia sa mu ponad nos
         zrastené.‘ Ten mi porobil a teraz sa kdesi smeje na mne a hľadí sem, ako sa ja trápim. Ale
         takto sa videl dosť poriadnym človekom, tanistry sa mi, ľaľa, ani nedotkol. Nuž ale čerta
         sa jej dotkne, keď mi bola pod hlavou. Ale tento jaz! Čo len robí tu tento jaz. Ako len
         zišiel tento môj vozík dolu ním. Iba ak sa zomlel tak ako mladé húsatá dolu žľabmi vo
         mlyne. Hja, v dolinu to išlo veľmi ľahko, ale teraz veru ja neviem, ako sa vyškrabem hore
         ním. Keby len niekto prišiel, čo by mi pomohol, alebo kone zapäl, alebo čo. Teraz
         neposvieti čert holomka, ako tam pod Bacúchom. Ja som sem sám neprišiel, lebo som spal,
         kone tiež samy neprišli: to bol ten holomok z Pešti. Ten ma zaviezol sem do vody, a tu
         nechal, bodaj mu zuby vypršali. Ale len ako ma sem zaviezol do tejto sprepadliny: ani
         napred, lebo tam je jaz, ani nazad, lebo tam je zas breh. Ale, bože môj… aha… že mi to hneď
         nezišlo na um! Oh, či je to nie sprostá tekvica táto moja hlava! Chvalabohu, že ma tu aspoň
         nik nevidí a nepočuje: bolože by to potom smiechu v Tvarožníku, keby počuli ľudia, že Mišo
         Tvaroh, výborník, chcel sa hore jazom i s vozíkom škriabať. Od smiechu by im rebro
         vystavilo. No už len preč od tohto jazu, obráťme sa, azda tam nájdeme nejaký východ na
         hradskú.“
   </p>
   <p>
    Tvaroh šiel spiatočnou cestou nazad, skadiaľ prišiel: obzerá sa, či nevidí niekde
         úložistý breh, hore ktorým by na cestu vyšiel; ale nikde nič. Vrátil sa konečne i na to
         isté miesto, kde sa bol pred chvíľou prebudil; zašiel ešte asi tri strelenia, a hľa, tu
         potok má celkom nízky, úložistý breh; ba aj cesta je prerobená, ktorou sa do potoka
         vchodilo, keď sa kone mali napájať.
   </p>
   <p>
    „No už to bol fialka, ten Pešťan! Vozík mi v túto stranu obráti, aby som sa nazdal, že
         som od jazu dolu potokom zišiel. Chvalabohu, že ma nik nevidel, lebo by môjmu výborníctvu
         hneď odzvonili! A teraz do tých Otruboviec!“
   </p>
   <p>
    Miško vyviezol vozík na cestu, hore závozom, na ktorom bolo vidno ešte štyri koľaje, ako
         sa v oblúk odhora nadol do potoka zahýnali.
   </p>
   <p>
    „Hm, čo je toto? Kde som, čo som? Mne sa všetko tak vidí, že som ešte nikdy tu nebol.
         Lebo do Otruboviec som už koľko ráz išiel, ale na túto cestu sa vonkoncom nepamätám. Tu
         cesta ide dolu horou, ale keď sme šli dosiaľ nadol, poďmeže i teraz tak; uvidíme, kam nás
         cesta povedie.“
   </p>
   <p>
    Tvaroh pošibol kone, prihamoval vozík, a už uháňal dolu cestou, až sa kúrilo za ním.
         Obzerá sa, rozmýšľa, či kedy šiel touto cestou, no nemôže sa na nič rozpamätať. Iba zrazu
         cesta skrúti sa mu vpravo, a hľa, akoby zo zeme vyskočila, stojí pred ním hodná dedina.
   </p>
   <p>
    „Pane bože, čo je toto za dedina? Hej, mrcha svet, vezmeš ho na voz, i nakŕmiš ho ako
         pavúka, a on ťa za to napraví na zlú cestu. Však počkaj, ja ti ukážem, nech sa len zídem s
         tebou. Viem, že ti počítam rebrá, a naučím ťa móres, aby si druhý raz tvarožníckemu
         výborníkovi dal pokoj.“
   </p>
   <p>
    Tvaroh vchodí do dediny a obzerá sa, či nenájde tabuľky, kde by bolo napísané, čo to za
         obec. I bola tam tabuľka na kolíku, ale litery už dávno zmyl dážď, už len čierne jarčeky
         značili, kadiaľ išla zmytá sadzba.
   </p>
   <p>
    „No ale si za dedina! Nechcel by som tu byť richtárom. Už veru radšej v Tvarožníku
         kraviarom že tu richtárom. Na ceste všetko ako vymreté, nevídať ani vtáčka, ani letáčka,
         ani detí, čo by sa zabávali ako inde. Aha, tamto ide akýsi chlap, aj to sa len vlečie,
         akoby slimák, zavoláme naň. Švagre — hoho — švagre, počujete? Nuž ale si hluchý, ani čo by
         mal uši zamurované; keď kričia naň, ani len netúrne. Švagre!“ Takýmto hlasom zakričal naň,
         že až v nižnom konci dediny husi ho počuli a ohlásili sa mu. Chlap sa konečne obzrel a
         postál: „No, čože tak kričíte? Nazdávate sa, že som hluchý?“
   </p>
   <p>
    „Nenazdávam sa, len volám na vás, aby ste sa mi ohlásili. Povedzte mi, ako sa volá táto
         dedina?“
   </p>
   <p>
    „Ako sa volá, nuž akože by sa volala? Volá sa do nej do Letára.“
   </p>
   <p>
    „Aha, toto je ten Letár? Toto je Letár. Tak tu býva ten kvietok, čo ma do tohoto kúta
         zaviezol.“
   </p>
   <p>
    „Čo za kvietok? Kto vás viedol?“
   </p>
   <p>
    „Ale jeden trhan sa mi oblepil na vozík až hen pod Bacúchom. Ja som z Tvarožníka a mám
         ísť do Otruboviec, a ten ma zaviezol sem.“
   </p>
   <p>
    „Že vás zaviezol? A teraz kdeže je?“
   </p>
   <p>
    „Veď to bol kúsok od neho, že ma v potoku i s vozíkom nechal, a on utiekol preč.
         Nevedeli by ste, kto je to? Povedal, že je z Letára a ide z Pešti.“
   </p>
   <p>
    „Hja, keď vám je v Letári moc sveta; ktože ho tam vie, kto to bol?“
   </p>
   <p>
    „Bol taký čaptavý; na chrbte mal tanistru a má veľké gamby.“
   </p>
   <p>
    „V našej dedine jest dosť čaptákov a gambáčov.“
   </p>
   <p>
    „Na pravé oko žmúril,“ poznamenal Tvaroh.
   </p>
   <p>
    „Hm, i vy žmurkáte, a to oboma očima.“
   </p>
   <p>
    „Hja, ale ten tak žmurká, akoby si niečo na klobúku pozeral.“
   </p>
   <p>
    „V Letári nemáte takého človeka; len si vy choďte do Tvarožníka, tam sa skôr takí
         obšivkári nájdu. Mne raz i halenu i uzdu ukradli.“
   </p>
   <p>
    „Už odkiaľkoľvek je, ja ho kedysi nájdem, a potom ho chytím a kosti mu zmeliem na
         otruby. Ja ho naučím posmechy robiť zo statočného človeka, a to ešte výborníka z
         Tvarožníka. Neukázali by ste mi cestu do Otruboviec?“
   </p>
   <p>
    „Tu sa pekne rúče obrátite, a tou istou cestou, ako ste prišli, budete rušať nazad, až
         prídete ku krčme, čo je pod Bacúchom. Tou sa odrazíte vpravo i prídete o hodinu alebo dve
         do Otruboviec.“
   </p>
   <p>
    „Nuž a Letár nepadne mi do cesty?“
   </p>
   <p>
    „Ach nie, ten leží strán cesty.“
   </p>
   <p>
    „No, už mne ten vykázal! Tou istou cestou hybaj nazad, a to ešte hore vrchom. Kone sú už
         lačné ako laty, aj ja by som neutiekol od misy. Len čo som mu ja, hriešny človek, kedy
         urobil? Nikdy nič, ešte som mu makovník do pažeráka vopchal. Čertovo futro! Ale to už býva
         tak, že pre svoju dobrotu vyjdeš i na psotu.“
   </p>
   <p>
    „Hja, veru tak, veru tak,“ prisvedčil mu Letárčan.
   </p>
   <p>
    Tvaroh obrátil vozík a tou istou cestou, ako prišiel, aj odišiel preč. No, ešte je len
         dobre, že žena nešla so mnou. Ale… ale keby tá bola šla, či by sa mi ozaj toto bolo stalo?
         Hm… hm… sotva,“ pokrútil hlavou a začal si kresať do fajočky. „Pošibnem kone, a prídem
         akurát v dobrý čas do Otruboviec. Tam ma zas bude čakať hriata… háj, budeže to za vôňa, v
         nej bude všelijaká náprava od výmyslu sveta. Upijem si tak po chlapsky. No… no, ako je to
         dobre, keď človeka za kmotra volajú. Nestojí ťa ani päták, a naješ i napiješ sa, kým ti len
         koža stačí… Hm, hm, len prečo sa to tak málokedy pridá? No, ale keď ta prídem, moja stará
         sa ani nenazdá, kde som pochodil, ako som blúdil, ako som pred jazom zastal! Ja jej poviem,
         že som preto prišiel neskoro, keď som musel za čižmami čakať. Nuž kto ma vyzradí?“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506668" name="ftn.id2506668">
        2
       </a>
       ]
      </sup>
      <span class="emphasis">
       <em>
        Gajdel
       </em>
      </span>
      — obec v prievidzskom okrese
     </p>
    </div>
    <div class="footnote">
     <p>
      <sup>
       [
       <a class="para" href="#id2506680" name="ftn.id2506680">
        3
       </a>
       ]
      </sup>
      <span class="emphasis">
       <em>
        jaz
       </em>
      </span>
      — hať, hrádza
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2504696">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Blažený úsmev kvitol na Tvarohovej tvári, keď videl pred sebou Otrubovce. Veď akoby aj
         nie! Tam stojí, hľa, kmotrov dom, a na ňom komín a z komína sa kúri, až milá vec. A akoby
         sa aj nekúrilo, keď sa všade kladie oheň, kde len možno s ohňom pristúpiť, lebo pečú a
         škvaria na všetkých ohniskách i v peci. Okolo domu tmolí sa kopa detí. Čakajú, kedy im
         pohodia tú nejakú výsluhu. Miško Tvaroh má rozum. On vie, že by ho do smrti vysmievali,
         keby v nových nohaviciach a pritom bosý predstúpil pred kmotrovcov.
   </p>
   <p>
    „Ohó, bosý chodiť, to môžem i doma okolo statku; ale keď ideme na krštenie, vtedy sa
         musíme, ako svedčí obriadiť. Škoda, že ten babrák Klopačka hneď neušil mne poriadne čižmy,
         teraz by som nemusel krôšňať sa v takýchto vahanoch pomedzi svet.“
   </p>
   <p>
    Miško vytiahol tanistru spoza truhlice, že si obuje tie nové čižmy. Horko-ťažko
         rozväzuje uzol, naťahuje sa i palcami i zubmi, až sa mu pot leje dolu čelom. Konečne, po
         toľkej robote, otvorená je už tanistra. Z nej nevyťahuje nič. Gamba mu ovisla, oči mu
         vysadli ako plánky, palce na bosých nohách sa mu rozškerili, každé osebe, ako kurčaťu, keď
         ho zarežú.
   </p>
   <p>
    „Bohdaj si nohy polámal i so zlodejom, aby si nikdy neobul tých čižiem. Nuž ale hodno
         žiť medzi takýmito lotry? Čo chlap, to zlodej, akoby ich bol lampášom nazhľadúval. Ja ho
         odveziem i nakŕmim, a ja, keď sa naňho spustím a len akomak zdriemnem — oj, už mi i čižmy i
         merindu vezme a miesto toho mi handry nechá! Že vraj ide domov a nesie deťom na kabanky a
         žene na sukne. Budúže za sukne z handár. Keby ho mohol tak chytiť. Ale ten ma preto do
         Letára napravil, aby mohol zdupkať, kým ja budem kdekade blúdiť. Do týchto čias, čerti ho
         vedia, kde je už. Už ho budem darmo pohľadávať. Len ako vyňal to z tej mojej tanistry a
         toto vložil do nej! Veď som ju mal pod hlavou, na nej som spal predsa, a takto sa dať
         ošvábiť. Ale keď človek trochu vypije, to musí odspať… Ach, dajme tomu pokoj, ľudia pili,
         aj budú piť…“ Ale tak sa zdá, že sa neveľmi potešil tým, lebo ľudia pili, no nie tak, aby
         stratili čižmy i tanistru, i rozum i všetko. Avšak len pohýnal k Otrubovciam. Vtom mu čosi
         zišlo na um.
   </p>
   <p>
    „Hô, ako ja len pôjdem na ten krst, bože môj drahý; nohavice sú nové, i kabát nový — a
         nohy bosé. Akože pôjdem bosý, keď ma žena v čižmách čaká. Hm, ja do Otruboviec nejdem, tú
         hanbu si len neurobím, to už nie. Idem ja len domov,“ a obrátil vozík k Bacúchu.
   </p>
   <p>
    „Ale i toto je zle. Hô!“ zavolal na kone. „Kmotrovci ma budú čakať, i žena — a ja
         neprídem. Čo si tí budú myslieť? Žena tá sa mi pominie od strachu a dá ma kurentovať po
         celej stolici. Teda ani takto nemilobohu nemôžem odísť. Nuž čože mám robiť? A ak ta pôjdem,
         utŕžim posmech; ak ta nepôjdem, tí ma budú darmo vyčkávať; narobím im daromnej škody. Ach,
         čo len robiť? Ísť… nejsť?“ Miško odtrhol spopri cesty jeden králik a trhal z neho lístočky
         jeden po druhom, či odísť a či neodísť. Vyšlo mu, že odísť.
   </p>
   <p>
    „Teda odísť… nuž dobre, keď odísť, nechže bude odísť. Ale kam… hm — odísť môžem či
         domov, či ku kmotrovi, i to i to je len odísť. Nuž zase len toľko viem, ako som sprvu
         vedel; ani len o mak som nezmúdrel. Nuž čo robiť?“
   </p>
   <p>
    Tvaroh sa mrvil na truhlici; trápil sa, aby mu len niečo múdreho zišlo na um. Konečne mu
         napadlo:
   </p>
   <p>
    „Ach, veď som ja len, bože, sprostý, to, že som dávno nepil. Nevedieť si hneď poradiť!
         Odkážeme žene, že… že… Tvaroh, pohniže rozumom, čo máš žene odkázať. Hm, len keby prišiel
         nejaký človek, ale kde nič… ba tu vezú trus, od toho odkážem, že nemôžem ísť na krst.“
   </p>
   <p>
    Tvaroh zatiahol s vozíkom do tône a pohodil koňom sena. Sedliak o hodnú chvíľu dofuroval
         k nemu s hnojom. Nevedel, ako má s ním začať. Konečne si pýta od neho ohňa.
   </p>
   <p>
    „Akože sa máte? Vozíte trus, vozíte?“
   </p>
   <p>
    Gazda mu nakrátko odsekol:
   </p>
   <p>
    „Hej.“
   </p>
   <p>
    „Aký toto odľud. Bočí od človeka ani vlk. Toto som nikdy neslýchal.“
   </p>
   <p>
    „Viete vy, kde to má byť ten krst?“
   </p>
   <p>
    „Pravdaže, u nás.“
   </p>
   <p>
    „U… u vás?“ toto slovo mu väčšmi stislo hrdlo než hodná sklenička borovičky.
   </p>
   <p>
    „U nás,“ dosvedčil gazda.
   </p>
   <p>
    „Ale vy ste nie kmotor.“
   </p>
   <p>
    „Nie, ja som vám nič; len vy ste mne strýk. Nuž my sme sa pekne zišli. Vy si idete na
         hostinu a ja musím tuto robiť.“
   </p>
   <p>
    „A ako si ma po-poznal?“ Tvaroh zbledol ako stena, lebo sa bál tohto mládenčiska. „Ja ťa
         veru neznám, ani nikdy som ťa nevidel.“
   </p>
   <p>
    „Vy ste ma nevideli, ale ja hej. Aj vás ešte uvidím kedysi; len sa richtujte, nech mi
         len príde brat, potom ma poznáte.“ A mládenec zahrozil mu bičiskom a poberal sa preč.
   </p>
   <p>
    „Ty, chlapče, čo sa jeduješ bez poriadku? Pravdu si recme, dobrí spolu buďme, ako sa na
         rodinu patrí.“
   </p>
   <p>
    „Rodina? Vy ste rodina?“ A mládenec pobral sa k vozíku a začal podsebného koňa
         vypriahať.
   </p>
   <p>
    „Čo mi to robíš? Nechaj mi moje kone!“
   </p>
   <p>
    „Keď sme rodina, dobre; buďmeže rodina. Keď sme rodina, toto je kôň môj, polovica
         všetkého je moja: podeľme sa.“
   </p>
   <p>
    „Ohó, to nejde, s cudzími mozoľmi sa nebudeme len tak deliť. Najprv si vyrobíme a to
         uschováme, a len potom budeme mať niečo. Tak je to, milý drozde. A nechaj mi koňa — čo mi
         ho vypriahaš? Ja ťa idem žalovať, idem pred súd, ľudia boží, ratujte ma, zbojníci! Horí,
         horí… Zbojníci!“
   </p>
   <p>
    Chudák Tvaroh bol vo veľkom pomykove, nebolo mu ani sedieť, lebo mu koňa brali; ani
         bežať, lebo sa hanbil, že je bosý. A paholok bol ako zdivený býk; keď ho nazval zbojníkom,
         pustil koňa, a Tvaroha chytil za ramená a ako páper strhol ho na zem a pred seba postavil.
   </p>
   <p>
    „Kto je zlodej? Kto je zlodej? Ja som zlodej?“ I začal odpínať lievč z Tvarohovho
         vozíka.
   </p>
   <p>
    „Nie si, nie! Len ma nezmárni. Kto by sa bol nazdal, že sa tu zídem s tebou. Veď ja som
         ti neurobil nič, len sa nehnevaj a nepovedz doma, že si ma videl.“
   </p>
   <p>
    „Počkajte, hneď vám nepoviem. Ani vy nepovedzte, že ste sa so mnou zišli, lebo je hneď…“
   </p>
   <p>
    A paholok začal mu lievčom ponad hlavu zvíjať. Tvaroh bol bledý ako stena a nevedel, či
         má prosiť a či hroziť. Keď pozrel na divú a skoro besnú tvár paholkovu, začal ho prosiť:
   </p>
   <p>
    „Ale, Ondrej, nič som ti neurobil; rád som ťa videl, ako vlastné dieťa…“
   </p>
   <p>
    „A kto nás vyhnal z domu? Prečo ja musím po cudzom svete sa potĺkať ako žobrák: kto je
         tomu vina? Há?“ A lievčom dupol na zem, ako keď sa mak v stupke tlčie. Chudák Tvaroh
         nevedel, čo má robiť. Len o nohy sa nesmierne bál. Ak mu tým lievčom raz udrie prsty: amen,
         hneď mu ich odtne. A nech parom vezme takú hostinu. Preto, čo Ondrej raz dupol lievčom, to
         Miško zakaždým podskočil. Konečne Ondrejovi sa ten tanec začal páčiť. Šiel s lievčom vždy
         za Tvarohom a spúšťal mu ho pred nohami, ten v úzkostiach zas tancoval a kričal:
   </p>
   <p>
    „Rata, rata — horí, horí!“
   </p>
   <p>
    Tu od dediny letí jeden chlap s tanistrou na chrbte. Na Ondreja mikne okom a postaví sa
         pred Tvaroha. Ten zas hľadí naň, ústa sa mu roztvoria ako teľaťu, keď zahľadí sa na nové
         vráta. Paholok i prišlý chlap sa smejú na Tvarohovi, ktorý je celkom osprostený. Konečne
         skočí k tomu s tanistrou a chytí ho za rukáv:
   </p>
   <p>
    „Aha, tu si mi ho, vtáčik! Ja ťa naučím, ty pobehaj! Dáš mi moje čižmy, ty zlodej!“
   </p>
   <p>
    Paholok Ondrej pristúpi k Miškovi s lievčom:
   </p>
   <p>
    „Čušte ho, lebo… jasná strela, okovaná…!“ Miško zas začal tancovať a v tancovaní
         rozprával Ondrejovi:
   </p>
   <p>
    „Preboha, nerob mi… Juj, môj palček… juj, skočil som na skalu! Ach… a-ko… ma o-o-báda!
         Už mi… chce… ko-ko-niec sve-ta u-ro-biť! A pre… čo?“
   </p>
   <p>
    Ondrej razom zastal v svojej robote.
   </p>
   <p>
    „No, to som chcel, aby ste sa ma spýtali, prečo. To je už iná reč. To vám hneď poviem.
         Kto vyhrýzol, vypravotil nášho otca od Tvarohov? Kto mal vždy doň zádrapku? Pre koho ja
         musím slúžiť a tento handry zbierať? No, kto to urobil?“
   </p>
   <p>
    „Ach, bože, veď som ja len upadol medzi lotrov. Ľudia boží, ratujte ma… Horí!“
   </p>
   <p>
    Mladý handrár sa zasmial a povedal:
   </p>
   <p>
    „Darmo kričíte, všetok svet je pri krštení. Lebo tí nešli tam za vami čakať, kým vy
         vytrezviete. Ja som im vyrozprával všetko, ako ste bosý išli na krštenie, aká im je to
         hanba, keď majú takého ožratého a lakomého kmotra. Len choďte ta, veď vy pôjdete so psím
         kúrom odtiaľ, tak ako vaša žena.“
   </p>
   <p>
    „Ach, moja žena nie je na krštení? Vyhnali nás, vyhnali. A prečo nás vyhnali?“
   </p>
   <p>
    Handrár sa ohlásil:
   </p>
   <p>
    „Lebo my sme tam páni. Ja som tam už gazda. Handár som len tak nazbieral, aby som vás
         oklamal. Ten bohatý zať zďaleka, čo vzal vášho kmotra dcéru, som ja.“
   </p>
   <p>
    „I ty si mi rodina?“
   </p>
   <p>
    „My sme vám rodina; vy ste nám strýk. Vidíte, tak nám pán boh pomohol.“
   </p>
   <p>
    „Ach, moje deti radostné. Čože sa máme vadiť? Všetko bude dobre, len mi vráťte čižmy,
         lebo bosý nemôžem tu byť.“
   </p>
   <p>
    „Čižmy má už stryná. Len poďte, tam vás čaká.“
   </p>
   <p>
    „Veď že ste ju vyhnali.“
   </p>
   <p>
    „Ale horký, len poďte!“
   </p>
   <p>
    Tvaroh šiel do Otruboviec, i dobre sa mu tam vodilo. Zabavil sa tam i so ženou za dva
         dni; nechýbalo im tam nič, len vtáčie mlieko. Tak sa potom priateľstvo medzi ním a jeho
         synovcami utvrdzovalo; nikdy viac sa nevadili. Veď aj načo by to bolo? Tvaroh je aj tak bez
         detí; nuž raduje sa, že synovia nebohého brata budú po ňom pánmi v dome. Vo výročité
         sviatky a v hostinu vždy ich zavolá k sebe do Tvarožníka a smeje sa na tom strachu, keď sa
         s nimi bol zišiel pod Otrubovcami. Často si pokyvuje hlavou a vravieva:
   </p>
   <p>
    „Len sú figliari tí chlapci z tých Otruboviec; ale som rád, že som sa pomeril s nimi.“
   </p>
   <p>
    A starý Klopačka mu tiež prisviedča:
   </p>
   <p>
    „Veru pravdu máte; ale keby nie tých čižiem, nebolo by bývalo nič.“
   </p>
   <p>
    „Veru sotva, veru sotva.“
   </p>
   <p>
   </p>
  </div>
 </body>
</html>
