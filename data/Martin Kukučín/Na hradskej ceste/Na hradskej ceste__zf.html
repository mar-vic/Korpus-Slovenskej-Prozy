<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507359">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    „No, chvalabohu, žena, že si už len raz prišla s tým obedom; bál som sa, že už bez neho
      ostanem. Ani nie div, že som sa bál, veru prešiel už čas obeda dávno. Za obedom vyčkávať som
      musel celých sedem hodín. Ktože to kedy slýchal? To sme ani v Bosne
    <sup>
     [
     <a class="footnote" href="#ftn.id2507378" name="id2507378">
      1
     </a>
     ]
    </sup>
    tak nepostili!“
   </p>
   <p>
    „Daniel, len sa bez poriadku nehnevaj! Kým človek všetko okolo domu obriadi, dvor zametie,
      ohnisko umaže, kravy a teľce opatrí, ba aj trávy pre tieto natrhá, musí sa neraz zvrtnúť na
      jeden i druhý bok. No, ale načo by ti to i hovorila, ty mi ani tak neuveríš.“
   </p>
   <p>
    „Jest mi tu, Bože, roboty! Skončím ju celú poľahky za štyri hodiny — no, ak nie za štyri,
      teda istotne za pol tretej. Lež k susedke si zájsť, za hodinku si s ňou poklebetiť, zo desať
      domov jazykom opáliť, to je vaša radosť a potecha. Potom už nie čudo, že v toľkej robote i na
      muža zabudneš a necháš ho tu hlady mrieť!“
   </p>
   <p>
    „Keď si natoľko hladný, jedz a nadaromnicu netrkoc!“ a s tým Žofia svojmu mužovi,
      Danielovi Bertanovi, predložila na trávnik v šatke zakrútenú misku.
   </p>
   <p>
    Náš Bertan po tomto energickom ponúkaní prestal už šomrať na ženu, len tak pod nosom ešte
      čosi nezrozumiteľného zašomral; potom si utrel rukávom zapotenú, červenú tvár, sadol si na
      krajcesty, nohy spustiac do garáda, ktorý tiahol sa popri ceste, a vezmúc misku na kolená,
      ujedal si z nej pohodlne.
   </p>
   <p>
    Jeho žena Žofia ale za ten čas tiež nezaháľala. Po malom oddychu vstala a druhým garádom
      začala vyžínať zaprášenú síce, ale veľkú trávu. Keď jej už hodne bola nažala, zhrnula ju do
      hrsti a ukladala pečlivo do výsypka,
    <sup>
     [
     <a class="footnote" href="#ftn.id2504834" name="id2504834">
      2
     </a>
     ]
    </sup>
    ktorý mala priviazaný. Žofka chcela mužovi ukázať, že ona nie záhaľčivá, ani
      klebetná, a tak naštrbenú česť rehabilitovať. Z druhej strany nechcela na muža pozerať, keď on
      jedol, lebo v taký čas človeku veľmi ľahko vraj i „z očú“ prísť môže.
   </p>
   <p>
    Daniel Bertan asi o dva otčenáše už zložil vyprázdnenú misku na zem. Utrel si zas rukávom
      ústa a išiel dolu garádom popri ceste. Nezašiel ani na jedno strelenie, keď sa razom garád
      rozšíril; tu bolo vidno priestranný síce, ale skalnatý a štrkovitý vyschlý jarok ústiť do
      neho. Jarok tento naplnil sa len vtedy, keď na polia hodný dážď sa zosypal.
   </p>
   <p>
    V brehu tohto pustého jarku medzi skálím a pieskom jest malá oáza, ktorá je zarastená
      biednymi kry vŕbovými; odtiaľ prýšti malá studnička.
   </p>
   <p>
    Cieľ Bertanovej výpravy bola táto studnička. Hneď ako ju zhliadol, odložil klobúk na
      stranu, priľahol k vode a vytiahol z nej pár mohutných glgov. Voda sa zakalila, jarček prestal
      po skalkách klokotať, keď jeho celá hotovosť už vyčerpaná bola.
   </p>
   <p>
    Bertan teraz už bol celkom uspokojený; najedol a napil sa do chuti. Slnko síce tuho praží
      z čistej oblohy, no jemu ono málo škodí, on už dávno privykol na horúce lúče jeho. Položil si
      teraz už klobúk na hlavu; klobúk malý, s úzkou particou, preto, hľa, ohorené celé tylo. Nuž
      ale akože by mohol Bertan nosiť široký klobúk? Bertan, cestár, a široký klobúk, jak divný to
      nápad!
   </p>
   <p>
    Keď náš cestár najpálčivejšie potreby tela uspokojil, začal sa obzerať sem i tam na všetky
      strany. Hľadal nejaké primerané miesto k odpočinku. S hľadaním sa síce veľmi dlho nebavil,
      ľahol si pod vŕbový krík neďaleko prameňa, klobúk posotil na pravé ucho a obe ruky položil si
      miesto podušky pod hlavu. O chvíľu už pravidelne si odfukoval. Hlavu mu tienilo asi päť
      riedkych prútikov vŕbových, na ostatné telo ale slnko čím najostrejšie účinkovalo.
   </p>
   <p>
    Daniel Bertan nepochodil z našej dediny, ale zo susednej. On bol najmladším synom
      tamojšieho gazdu. Za mladi ho vzali do vojny a ako vojak mal príležitosť po svete chodiť; celú
      Bosnu vraj prevandroval.
   </p>
   <p>
    Dobre je najstaršiemu synovi! Toho vám každý najradšej vidí. Rodičia väčšiu čiastku lásky,
      ktorú by mali medzi všetky deti rovno podeliť, jemu darujú; on je ich maznáčikom. Keď poderie
      šaty, dajú mu ušiť nové; keď dorastá, otec ho sebou po jarmokoch berie, aby už za mladi
      podučil sa niečomu, a po smrti rodičov obyčajne on dostáva gazdovstvo, kým ostatní bratia
      musia sa s výplatkom uspokojiť.
   </p>
   <p>
    Jestli v dome ešte jest viac detí okrem toho prvorodeného, nuž sú ostatné všetky
      viac-menej zanedbané. Tie už rodičia toľme nemilujú ako toho prvého, ba za ťarchu ich
      považujú. Ten najmladší pritom pochodí najhoršie, každý sa po ňom beztrestne vozí; keď poderie
      šaty, nových nedostane, ale len odhodky od starších bratov. Na gazdovstvo rátať nijako nemôže,
      musí ísť na nejaké remeslo, do sveta, alebo do služby.
   </p>
   <p>
    Takýmto, hľa, Benjamínom bol i náš Bertan. V celom dome jediná matka ho rada mala, čo
      svojho Benjamína; ostatní domáci strkali ho ako piate koleso a trinásteho apoštola z jedného
      kúta do druhého. Kým bol mladší, ušlo mu to ešte, ani si to tak veľmi na nos nevzal, lež keď
      dorástol, spríkril sa mu jeho vlastný domov. Už sa začal po nejakej tej službe obzerať, keď tu
      razom príde odberačka a milý Bertan, ako šuhaj súci a švárny — praskol. O pár mesiacov už
      rukoval za regimentom.
   </p>
   <p>
    Ten by sa veľmi mýlil, kto by tvrdil, že za Danielom veľmi plakali jeho domáci. Bol tam
      síce i plač, no zúfalý nie. Jediná matka nariekala úprimne za ním. Potom ho doma dosť skoro
      zabudli. Starší brat Danielov sa radoval, že mu tento aspoň nezavadzia v dome; ostatne ich
      gazdovstvo bolo tak malé, že sa dvaja už ani nemohli na ňom podeliť, preto si starší brat
      myslel, že Daniel s poďakovaním prijme od neho dáky ten výplatok, jestli sa z vojny navráti a
      tam kosti nezloží.
   </p>
   <p>
    Starší brat tieto myšlienky hneď aj v skutočnosť uvádzal. O krátky čas po Danielovom
      odchode oženil sa. Rodičia sa tomu tešili; úfali sa, že ich už bude mať kto na staré dni
      odmieňať a opatriť. Danielov brat sa veru dobre oženil; dostal dobrú gazdinú, ktorá vedela
      výborne gazdovať — pre seba. Starý Bertan nevydržal dlho konkurenciu so svojou nevestou, i
      kapituloval. Odpredali chudákovi všetko, a to na verejnej dražbe, takže ani len jeden kútik
      nebol už jeho. Mohol už teraz ísť, kam sa mu len zachcelo. Jeho prvorodený medzitým sa cítil
      veľmi dobre. Ako by aj nie? Veď on za svoje vlastné peniaze kúpil svoju dedovizeň. Nebol
      nikomu vďačnosťou zaviazaný, ani otcovi, ani bratom; veď za peniaze vraj i od žida mohol
      majetok s domom dostať, nie to od vlastného otca. S bratom si mohol frčky hádzať, ak by si ten
      niekedy výplatok chcel pýtať. Nuž ale kdeže toľko peňazí len nabral, aby otcov majetok
      odkúpil? Hja, o tom by asnáď vývod podali štoky a sypárne Bertanove, ale my nie; my len
      tvrdíme, že každé hrable k sebe hrabú.
   </p>
   <p>
    „Neboj sa ty nič, Jano,“ hovorievala žena mladého Bertana, keď sa vše zamyslel a snáď aj
      zarmútil, že otcovi a bratovi vyrval majetok, „neboj sa, príde tvoj brat z vojny, bude mať
      hŕbu peňazí, zaopatrí si iný grunt i dom, ožení sa bohato a potom vezme k sebe aj svojich
      rodičov. Nuž a s rodičmi či dobre nezachodíme? Čo im u nás chýba? Iba vtáčie mlieko. Eh, odhoď
      tie myšlienky! Pomysli si, že opatrnosti nikdy nezbýva, že lepší vrabec v hrsti, nežli zajac v
      chrasti. Čože by sme potom mali, ak by sme teraz nič nezhonobili? Babka k babce, budú kapce.
      Nech i Daniel si tak počína, jestli je súcim čeľadníkom; ak je spozdilec, nikdy k ničomu
      nepríde.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507378" name="ftn.id2507378">
        1
       </a>
       ]
      </sup>
      v
      <span class="emphasis">
       <em>
        Bosne
       </em>
      </span>
      — v časti balkánskeho polostrova, ktorá bola od roku 1878
          okupovaná Rakúsko-Uhorskom.
     </p>
    </div>
    <div class="footnote">
     <p>
      <sup>
       [
       <a class="para" href="#id2504834" name="ftn.id2504834">
        2
       </a>
       ]
      </sup>
      do
      <span class="emphasis">
       <em>
        výsypka
       </em>
      </span>
      — batohu
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505046">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Asi pred štyrmi rokmi kráčal k našej dedine mladý, zo dvadsaťštyriročný muž. Oblečený bol
      od hlavy do päty do dobrých vojenských šiat. Kráča čerstvo vopred. Čože ho to tak mocne sem
      poháňa? To je cit, ktorý hýbe srdcom každého človeka, zvlášť jestli viac rokov nevidel svojho
      rodiska.
   </p>
   <p>
    Tento chodca tiež už od štyroch rokov nevidel svojej rodnej viesky. Chodil síce po iných
      mestách a dedinách, ale žiadna sa mu tak nepopáčila ako jeho rodisko.
   </p>
   <p>
    Či nájde ešte rodičov a brata nažive? Ako sa ozaj majú? Tieto myšlienky striedali sa v
      jeho hlave, keď dochodil ku svojej dedinke.
   </p>
   <p>
    Práve bolo to v nedeľu. Ľudia sedeli pred oblokmi a pozerali na cestu, keď videli, že
      akýsi vojak kráča hore dedinou. Pozerali za ním, divili sa, kde sa tu vzal. Až ho videli rovno
      kráčať do Bertanov.
   </p>
   <p>
    „Pán Boh s nami!“ zavolal ešte vo dverách náš vojak.
   </p>
   <p>
    „I Duch svätý!“ znela odpoveď.
   </p>
   <p>
    „Vitaj, Daniel, vitaj! Ej, nenazdal som sa, že tak naponáhle prídeš,“ radoval sa Jano,
      brat Danielov. „A ako si ty, synak, zdužel, ani čo by si bol o mlieku materinskom žil. Budeže
      to rečí po dedine!“
   </p>
   <p>
    Nevesta tiež urobila vďačnú tvár, ako len mohla. Starý Bertan ju v tomto vydaní ešte
      dosiaľ nikdy nevidel. Stará Bertanová na nič iné nehľadela, len na svojho synáčka. Nevedela sa
      naň dosť načudovať.
   </p>
   <p>
    Častovali teraz Daniela čím len najlepším mohli, naproti tomu Daniel vyprával im svoje
      príhody. Pri jeho rozprávke všetci otvárali ústa od veľkého čudovania. Daniel kde-tu i niečo
      pridal a zas odňal, dľa toho, ako to jeho česť a záujmy diktovali, slovom, používal starú
      praktiku obšitošov.
    <sup>
     [
     <a class="footnote" href="#ftn.id2505136" name="id2505136">
      3
     </a>
     ]
    </sup>
   </p>
   <p>
    „No, ale už mi i vy niečo vypravujte; viem, že sa od tých čias dosť všeličoho prihodilo,
      kým som ja menáž pojedal.“
   </p>
   <p>
    „Hja, u nás ti to po tvojom odchode všetko šlo dolu vodou,“ zamiešala sa do reči nevesta.
      „Otec a mať nestarali sa o gazdovstvo zhola nič. Otec kupčil, no ale nešťastne; voly púšťal a
      muchy chytal, len tak zo šafľa do šechtára. Muž môj sa tiež k ničomu nemal, nie div, že na
      tento dom toľký úpadok prišiel. Otec u Jakuba napodpisoval mnoho obligátorov, tie nevykončil,
    <sup>
     [
     <a class="footnote" href="#ftn.id2505169" name="id2505169">
      4
     </a>
     ]
    </sup>
    a bieda bola hotová.“ Nevesta takýmito pár črtami zobrazila celú minulosť. Ako
      vidno, úzadie obrazu bolo dosť tmavé, aby sa jej podoba tým vypuklejšie pred Danielom
      postavila.
   </p>
   <p>
    „Muža svojho, Jana, darmo a nevinne obviňuješ,“ namietal Daniel, „že by sa nebol mal k
      ničomu. To, že dom za svoje zhospodárené peniaze odkúpil, mu už vydáva prajné svedectvo. Keby
      bol býval takým naničhodníkom, ako si ty hovorila, nebol by k ničomu prišiel.“
   </p>
   <p>
    „Ach, švagorko, uver mi, to je všetko od mojich rodičov, tí mi pred časom celý môj
      výplatok dali, len aby som nezostala spolu i s mužom i s rodičmi jeho na holej dlani. Ja som
      za svoj groš odkúpila majetok a rodičov tiež pritúlila k sebe, aspoň dotiaľ, kým ty, reku, z
      vojny sa navrátiš!“
   </p>
   <p>
    „Za to ti, švagriná, úprimne ďakujem. Dobre si vykonala všetko. Teraz už ale i ja sa budem
      starať o rodičov. Ostatne viem, že môj otec vám nebol žiadnou ťarchou, ba práve pomocou a
      výhodou. Bol od mladi pilným, pracovitým gazdom, preto mi nijak do hlavy nejde, ako sa mohol
      natoľko spustiť.“
   </p>
   <p>
    „Never, syn môj, čo ti hentá povedá. Ona to vie tak pekne zakrútiť, že to ani nezbadať,
      kde klame. Ona všetku vinu iba na mňa a na muža uvaľuje, a predsa ona je všetkého príčinou. Ja
      som o všetko prišiel, ona všetko odkúpila. Hovorí, že za svoj výplatok. Ale za aký? Nedostala
      tá žiadny výplatok. Odkúpila, ale za moje vlastné groše. Ona sebe robila, ale z môjho žila.
      Ona osebe gazdovala, kdežto ja všetky ťarchy splácal. Ja som nestačil sám všetko v poli
      porobiť, musel som si čeliadku najímať, a to za drahý peniaz, kým ona i s mužom na zárobky
      chodila. No, povedz, kto bol príčina, ja a či ona?“ takto sa ozval spoza pece starý chlap,
      ktorý pri ohnisku sedel a triesočku za triesočkou na oheň prikladal.
   </p>
   <p>
    Nevesta pohliadla srdito na starca. Indy by bola vypukla vo vadu a krik, ale dnes i toto
      pretrpela.
   </p>
   <p>
    „No, vidíš, švagre, to je odmena za moje dobrô. My sme otca a mater tak verne riadili, že
      im nikdy nič nechýbalo, za to nás potom takto ohovára! Či je nie tak, mamo?“
   </p>
   <p>
    „Tak, tak, Katrenka!“ prisvedčila starucha. „Ty si dobré stvorenie, nech ti Pán Boh
      odplatí!“
   </p>
   <p>
    „Na starú sa neodvolávaj. Tá už nemá dobrý rozsudok,“ protestoval starý Bertan. „Nevidíš,
      že je už pravým deckom? Chudina, akože by nebola mala prísť o rozum v takom žiali? Koho by to
      neprinieslo o rozum, keby musel chlieb z milosrdenstva jesť u strigy-nevesty?“
   </p>
   <p>
    Mladý vojak náš nevedel napochytre rozsúdiť túto pru. On sa len divil, že jeho otec je
      taký rozkatený, kdežto predtým ho poznal len ako mierneho, pokojamilovného človeka.
   </p>
   <p>
    Chcel predovšetkým pravde na koniec prísť; v najbližšiu nedeľu chodil z jedného domu do
      druhého. Prijímali ho všade vďačne a s radosťou; kde aj dievčence mali, tam obyčajne ho aj
      pohostili. Koniec jeho skúmania bol ten, že všetci jednohlasne odsúdili nevestu; čo na ňu
      počul, toho už bolo viac než dosť. S rozžialeným srdcom kráčal k svojmu domu. K svojmu?
      Horkýže jeho dom! Nevesta ho priniesla o rodisko, nemal na svete nič. Tu sa dávny vojenský
      duch v ňom mocne ozval a on taký rozsrdený vstúpil do domu bratovho.
   </p>
   <p>
    Po večeri, ako obyčajne, všetci sedeli ešte okolo stola; dnes i rodičia mali tam svoje
      miesto; kým Daniel bol na vojne, nedostalo sa im toho vyznačenia ani na hody. Museli pod
      kachľami na lavici osobitne jedávať. Daniel sa večere ani netkol. No, nevesta sa tomu
      nedivila; po toľkom hostení, myslela si, večera je už zbytočná.
   </p>
   <p>
    „Ľutujem, veľmi ľutujem, drahí moji, že som ja sem prišiel,“ povedal Daniel, keď už
      rozhovor viaznuť počínal. Všetci s podivením nad týmto nenadálym obratom reči pozreli naňho;
      on pokračoval: „Kým som bol ešte v Bosne, mocne ma to sem tiahlo, s radosťou som kráčal v
      ústrety mojej domovine. Ale tu razom klesla radosť moja. Našiel som v dome len nesvornosť a
      vadu, ňou ste ma uvítali. Nevesta na rodičov, títo zas na nevestu žalovali. Ja som sa dlho
      vzpieral prirodzenému citu, ktorý mi velel, abych rodičom chytil stranu; nechcel som, brate,
      teba uraziť a o tebe niečo také predpokladať. Dnes som už načistom ohľadom tvojej cti. Ty si
      sa dal zlej žene opanovať a poslúchal si ju v zlom; samochtiac obkradol si rodičov i brata o
      maličký majetoček, ktorý patril im. Ľúto, srdečne ľúto mi je teba, že musím súd tento nad
      tebou vyniesť. Výčitky ti robiť nejdem, svedomie tvoje robí to dostatočne. Majetok tvoj
      nezávidím ti, ani po ňom netúžim, lebo rukami svojimi bárskde vydobyjem živnosti i pre seba, i
      pre rodičov.“
   </p>
   <p>
    Pri tejto tvrdej kázni mladá nevesta chodila sem-ta po izbe a riad zo stola odnášala.
      Chcela takto svoje rozpaky a hnev pred ľuďmi ukryť.
   </p>
   <p>
    „Načo nás, švagre, potváraš nevinne? Ani ty by si sa nebol držal inakšie. Keď majetok pod
      odpredaj prišiel, ja som ho odkúpila za svoj vlastný groš. Nuž radšej bys’ videl, aby tu
      niekto cudzí rozkazoval, ako tvoj vlastný brat? Nezáviď nám ty nič, ale pracuj i ty tak, ako
      sme sa my usilovali, a budeš mať všetkého dosť!“
   </p>
   <p>
    „Od teba neprijímam žiadnej rady, tú si nechaj pre svojho muža; s tebou nedržím za hodné
      vôbec ani len slovíčka stratiť. Ty nemáš ani ako máčny mak citu a hanby, po chvíli i brata
      ešte ukatuješ.“
   </p>
   <p>
    „Teda čo tu hľadáš? Kto ťa sem volal? Keď si v cudzom dome, teda mlč! Ty nebudeš v mojom
      dome mnoho rozkazovať! Keď chceš tu byť, slúchaj mňa; jestli mňa poslúchať nechceš, jedna
      cesta nahor, druhá nadol, svet široký — choď!“
   </p>
   <p>
    „Nuž ale ja ešte teba slúchať? Ja vraj ju slúchať!“ odvrával si s jedom Daniel. „Ja som
      slúchal iba svojho cisára — iného slúchať nebudem nikdy, tým menej takú babu, ako si ty! Idem
      preč, aby nemusel hľadieť na teba; ani mňa tu nikdy viac neuvidíš!“
   </p>
   <p>
    S tým prichlopil za sebou dvere a šiel preč.
   </p>
   <p>
    Takto bol vyplatený z domu; už sa ani len neozrel naň. Ešte keď na vojnu išiel, prežehnal
      bol pluh a kosu; dnes videl, že nebude ťažko tehdajšiemu sľubu dostáť. Čo by aj bol chcel
      gazdovať, už nemal kde; uchádzal sa teda o štátnu službu a ako vyslúžilý kaprál dostal ju, a
      síce — cestárstvo. Pluh prečaroval za cestársky jednokolesý fúrik a kosu za rýľ. Potom bol
      preložený do našej dediny za cestára a býva tu už asi od troch rokov.
   </p>
   <p>
    Teraz je už úplne spokojný. Má všetko, čo jemu i rodičom treba, ba každoročne i pár
      turákov si odloží zo svojej plácičky, nemá sa teda čo budúcnosti ľakať. Ostatne nebol on nikdy
      rozmaznancom, i s málom vie sa uspokojiť; nuž a táto spokojnosť sama v sebe je nesmiernym
      pokladom.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505136" name="ftn.id2505136">
        3
       </a>
       ]
      </sup>
      <span class="emphasis">
       <em>
        obšitošov
       </em>
      </span>
      — vojenských vyslúžilcov
     </p>
    </div>
    <div class="footnote">
     <p>
      <sup>
       [
       <a class="para" href="#id2505169" name="ftn.id2505169">
        4
       </a>
       ]
      </sup>
      <span class="emphasis">
       <em>
        nevykončil
       </em>
      </span>
      — nedokončil, nesplnil, nevymenil
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505418">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Hore našou dedinou tiahne sa hradská cesta. Je ona v zime — v lete sťa to mlieko biela: v
      zime belie sa od snehu, letom ale od bieleho prachu, ktorý sa tvorí z vápencového štrku.
      Nevidíš na nej hlbokých koľají, ktorými honosia sa iné cesty: táto je rovná sťa dlaň.
   </p>
   <p>
    Táto cesta je revírom nášho Bertana, tu rozvinuje on svoju činnosť. Dobrý horár býva vraj
      vždy v hore a cestár na ceste. Náš Bertan je tam celý-celučičký deň. Každý od Boha deň už o
      tretej hodine ráno vstane, vezme rýľ a fúrik a na úsvite vidno ho už tiahnuť z dediny hore na
      hradskú. Keď ľudia počujú tenké piskotanie kolieska, ani nejdú už na oblok pozerať, vedia
      dobre, že je to Bertanov fúrik. Čo tam len robí cez celý deň? Hja, to je jeho vec! Nájde si on
      tam vždy akú-takú robotu.
   </p>
   <p>
    Splnila sa teda jeho žiadosť. On nikomu inému neslúži než cisárovi a jedine od toho ťahá
      svoju plácu. Prácu svedomite koná, preto čo na krajsveta pôjdete, nikde nenájdete takej cesty
      ako u nás!
   </p>
   <p>
    Na sklonku každej jari vyjdú gazdovia naši so svojou zápražou ta pod horu a odtiaľ zvážajú
      štrk na hradskú cestu. Každý gazda vozí svoje hŕbky na jemu vymerané miesto, jeden bližšie,
      druhý ďalej od skalnej bane. Každý by rád mal svoju hŕbku blízko bane, lež to nemožno,
      niektorí musia až hore na samý chotár voziť. A kto určuje miesta pre hŕbky? Nuž ktože by iný,
      ak nie pán Bertan?
   </p>
   <p>
    Keď ide s malými doštičkami pod pazuchou, aby ich zasadil popri ceste k označeniu miesta
      hŕbky, to on je strediskom všetkých úvah a rečí. Všetky iné, bársjak pálčivé otázky do úzadia
      vstúpia pred touto udalosťou.
   </p>
   <p>
    Sused Sýkorka, chudák, celý rok sa zalieča Bertanovi, aby jeho doštičku dakam blízko bane
      zabodol. ,Škoda mojich volkov unúvať až hen na vrch,‘ myslí si furták Sýkorka. Náš Bertan by
      mohol vyplniť žiadosť Sýkorkovu, lebo to od neho závisí, no on len každý druhý rok Sýkorku
      poteší. Jeden rok mu zabije doštičku k bani, druhý ale až ta na samý vrch na chotár. Keď sa
      toto poslednejšie stane, Sýkorka sa paprčí síce, lež ostatní gazdovia tým väčšmi si vážia
      Bertana, a tento si myslí, že veď ani Pán Boh všetkým by nevyhovel, keď počuje, že Sýkorka
      zle-nedobre hovorí.
   </p>
   <p>
    No ale biele pohlavie ho tiež nezbožňuje. Ženičky na priadkach neraz rozhorčene naň šomrú.
      Nuž a sčiastky nie pre pletky.
   </p>
   <p>
    Bývalý cestár bol už starý chlap, ten na svitaní si najchutnejšie chrápal, vtedy mu bol
      spánok najsladší. Ženičky teda v lete, kým pán cestár spal, všetku trávu okolo garádov mu
      povyžínali. Konečne garády považovali za svoju vlastnosť. Preto, hľa, šomrú teraz už na
      Bertana, že im lepšie na prsty dohliada. Ojej! Koľko ráz on už vzal jednej alebo druhej
      susedke kosák alebo plachtičku. Už-už by bola umkla rukám jeho, keď ju razom dochytil a trávu
      horko-ťažko nakosenú odňal. Zato ale bývalý cestár-spachtoš nevychoval na maštali dve kravy a
      dve teliatka trávou pri garádoch nakosenou ako náš Daniel.
   </p>
   <p>
    *
   </p>
   <p>
    Cestárka už nakosila hodný batoh trávy. Samotná nevládze si ho uviazať, preto išla muža
      zobudiť. Bertan si ešte odpočíva v tôni prútikov vŕbových. Slnce sa už síce dobre naklonilo k
      západu, no predsa lúče jeho majú dosť sily a teploty. Na Bertanovej tvári perlí sa hojný pot,
      on odfukuje mocne v dosť vysokej tráve; prsia jeho sa pravidelne pohybujú. Jedna ruka leží
      rozložená stranou, druhá je cez prsia krížom preložená.
   </p>
   <p>
    Žofka odtrhla byľ z vysokej žitnačky, ošmykla z nej napochytre riasu a tenším koncom
      pretiahla mužovi svojmu popod nos. Na toto šteklenie Bertan vytiahol do dĺžky celý obličaj,
      potom ho zas do húžvy stiahol. Mrdol ústami na jeden i na druhý bok, urobiac takto
      najvyberanejšiu grimasu. Žena jeho pukala sa tajeným smiechom. Keď videla, že muž zas ide
      zaspať, zopakovala svoje pokúšanie. Tu sa razom zdvihla široká dlaň Bertana a šuchla mohutne
      pár ráz sem i tam po tvári, tak že to na oholenej brade zvláštne zašuchotalo, potom zachytil
      do ruky tú byľ, ktorá ho znepokojovala, a mysliac, že to vietor trávu nad ním zhybuje, srdito
      odhodil ju nabok a pošepol sipľavým hlasom: „Ach!“
   </p>
   <p>
    Bertan by bol ešte i teraz spal, ale prebudil ho nadobre smiech jeho ženy Žofky.
   </p>
   <p>
    Daniel sa vzchopil a posadil na svoje ložisko. Tvár jeho červená, oči spaním opuchlé. Na
      tvári stopy trávy, na ktorej ona ležala. Vidiac pred sebou rozveselenú ženu, napaprčená sprvu
      tvár poznenáhla tratila stopy nevôle, ba i ľahký, zle tajený úsmev poletoval vôkol úst.
   </p>
   <p>
    „Vedel som, že si iba ty schopná takých bláznovstiev. Nenie to pekne nepokojiť ľudí, keď
      si chcú odpočinúť, nuž ale ty si sa s muchami zriekla.“
   </p>
   <p>
    „Ale, Danko, veď ty vždy nespi! Ty by si tu celý deň nedbal preležať, radšej si ráno
      pospi, cez obed ale pomoc mi natrhať trávy.“
   </p>
   <p>
    „Ach, tisíc pántov, jedna sliepka! Či ja budem ešte trávu trhať? Či som sa ja tomu učil na
      vojne? Čo? Ja nie stará baba! Čo by potom robili ženy, ak by ja na trávu chodil? To by mi tie
      potom zadali verbálku.“
    <sup>
     [
     <a class="footnote" href="#ftn.id2505630" name="id2505630">
      5
     </a>
     ]
    </sup>
   </p>
   <p>
    „No, kedysi ti šak nezadali, keď si mi vše pomáhal trávu trhať, nuž ale to je iné, vtedy
      Bertan ešte miloval svoju ženu, ako sa na dobrého muža patrí, dnes ale už o ňu nestojí!“
   </p>
   <p>
    „To mi vonkoncom nemaj za zlé. Veď už ani ty nie si tou Žofkou Perlíkovie, za ktorou sa z
      dvoch dedín chlapci bláznili. Tak je to; časy sa menia a my s nimi. Ale že by som o teba
      nestál, tiež nenie pravda. Vtedy som bol od lásky bláznom, dnes už mám svoj rozum, vtedy som
      ťa náružive ľúbil, teraz len tak ticho, ale ťa predsa ľúbim.“
   </p>
   <p>
    „Veď ma veru aj máš začo. Spomedzi kŕdľa pytačov vyvolila som teba, rodičov som ti k smrti
      doriadila, takže nás oboch žehnali, keď umierali.“
   </p>
   <p>
    „To je všetko pravda. Keď nie pre iné, už pre toto by ťa musel milovať. Nuž ale i ty musíš
      uznať, že som i ja tebe v mnohom ohľade dokázal lásku.“
   </p>
   <p>
    „Ku príkladu?“ pýtala sa zvedavo Žofka a podoprúc pravou rukou bradu, ukazovák na ňu
      vystrela a zvedavo očakávala odpoveď mužovu.
   </p>
   <p>
    „Ja ti to chytro poviem. Ktože ti vše kúpi kartúnové sukne, olejkované
    <sup>
     [
     <a class="footnote" href="#ftn.id2505686" name="id2505686">
      6
     </a>
     ]
    </sup>
    šatky a kordovánové čižmy, akých žiadna gazdiná v dedine nenosí? Či si bola len
      raz po drevo v hore, či ti ja to sám všetko nezaopatrím a hotové nepodám?“
   </p>
   <p>
    „Oj, Danko, aj inokedy si osvedčil lásku ku mne. Rozpomeň sa, ako si pribehol po mňa, keď
      som ti z domu utiekla. Ako si ma pekne prosil, aby sa k tebe navrátila, že sa už polepšíš!
      Áno, vtedy si zjavne dosvedčil, že ma miluješ.“
   </p>
   <p>
    „Lanský sneh sa u nás nespomína. Načo mi toto zas pripomínaš? Chceš vysmiať slabosť moju?
      Žena, povedám ti, daj mi s touto vecou úplný pokoj! Ty si vtedy dosvedčila hroznú vrtkavosť,
      ba lesť. Kebych nebol býval bláznom, bol bych ťa nechal sedieť.“
   </p>
   <p>
    „No, nebola by dlho sedela tvoja Žofka! Hoci som už vydatá bola, predsa sa okolo mňa len
      tak rojili mládenci, keď počuli, že môj otec chce s tebou rozsobáš konať.“
   </p>
   <p>
    „Povedám ti, žena, pokoj daj tomuto! A veru obanuješ. Vyznaj sama, či si ty nebola toho
      úteku príčinou. Jestli všetko dokonale rozvážiš, musíš to skutočne nahliadnuť.“
   </p>
   <p>
    „Ja nič neuznávam. Rozsúdiť to ty tiež nemôžeš. Dajme sa na sudcu, ktorý by nestranne, ale
      prísne a spravodlivo súdil, a uvidíš, že ja vyjdem ospravedlnená.“
   </p>
   <p>
    „Čo ti to zas napadlo? Aby ja na svoju ženu šiel po súdoch žalovať, a to ešte pre takúto
      zastarenú vec! Takého sudcu ani nieto, ktorý by i takéto procesy súdil.“
   </p>
   <p>
    „Ej, horkýže niet! Aj hen, pozri, ide taký jeden. Od toho už vyššieho fóra nemáš. Dajme,
      prosím ťa, tomu vec rozsúdiť.“
   </p>
   <p>
    Bertan pozrel dolu cestou a videl hore vrchom kráčať muža ešte niže tridsiatky. Krok
      pevný, hybký, prsia vyduté, hlava vzpriamená. Keď kráčal, krútil palicou v povetrí a púšťal
      husté kotúče belasého dymu zo svojej už začmudenej penovky.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505630" name="ftn.id2505630">
        5
       </a>
       ]
      </sup>
      <span class="emphasis">
       <em>
        verbálka
       </em>
      </span>
      — doručenie
     </p>
    </div>
    <div class="footnote">
     <p>
      <sup>
       [
       <a class="para" href="#id2505686" name="ftn.id2505686">
        6
       </a>
       ]
      </sup>
      <span class="emphasis">
       <em>
        olejkovanú
       </em>
      </span>
      — pestrú, farebnú
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2505767">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Príchodzí bol veru interesantný zjav. Čierny vlas, vysmahlá, no plná, okrúhla tvár,
      mohutné čelo a prenikavé oči ho ozdobovali. Bol od hlavy do päty odetý a oblečený v plátne, i
      klobúk mal z plátna. Boty jeho boli asnáď ráno čisté, čierne ako žúžoľ a ligotavé ako zlato,
      no ale cesta pozbavila ich týchto vlastností. Boli úplne pokryté bielym prachom.
   </p>
   <p>
    „Akože sa práca darí?“ prihováral sa cestárovi. „No, ale vidím, že dobre. Bez Žofky by ste
      nič nevykonali. Viem, že vám je tu nevyhnutne potrebná.“
   </p>
   <p>
    „Eh, pán komisár, prosím, táto osoba mi je na závade. Od samého obeda ma tu iba zabáva a
      zvádza, aby som jej pomáhal trávu trhať!“
   </p>
   <p>
    „No, jestli to takáto nevesta, a to ešte pekne prosí, prečo by ste jej prosbu nesplnili?“
      namietal pán komisár Paľko Kuršic.
   </p>
   <p>
    „Tak som ho prosila, a on ostal naproti mne takým tvrdým sťa tento kameň!“
   </p>
   <p>
    „Žena, neluhaj tu navidomoči!“
   </p>
   <p>
    „Pán komisár, máme prosbu. Musíte medzi nami rozsúdiť jednu vec.“
   </p>
   <p>
    „Vidíte, prosím, pán komisár, ona si vás vyvolila za sudcu a už vám nedôveruje. Nech sa
      potom páči mne vydržať s ňou!“
   </p>
   <p>
    „Daňo, ta že teraz mlč! Začína sa súd!“
   </p>
   <p>
    „Najprv musím vypočuť obe stránky, a iba potom rozsúdiť. Keďže ženám všade patrí prednosť,
      preto nech Žofka začne svoju žalobu.“
   </p>
   <p>
    „Toto je, hľa, nestrannosť komisárova!“ sám sebe hundral Bertan.
   </p>
   <p>
    „Moja žaloba je veľmi krátka,“ hovorila cestárka. „Po našom sobáši môj muž začal so mnou
      zachodiť len tak ako so zlými regrútmi, kým bol kaprálom v Bosne. Všade ma dohliadal, všetko
      odo mňa vystíhal, kde som čo podela. Musela som ho vo všetkom navlas slúchať. Jestli som v
      dačom pochybila, to hneď hrubo na mňa sa oboril. Nie div, že som ja nechala ho byť mužom a
      utiekla som do Lyžičian naspäť ku svojim rodičom. Sotva som ale vybudla tam týždeň, už môj muž
      kajúcne po mňa prišiel a ja som hneď s ním sa pobrala domov.“
   </p>
   <p>
    „Prosím, táto moja žena by bola dobrým advokátom,“ riekol Bertan, keď videl, že ona už
      nemá viac čo hovoriť. „Tá celá vec vyzerala trochu inak. Keď som sa ja o ňu uchádzal, — bolo
      to práve takto rok, hneď ako som cestárstvo dostal, — mala ona hodne milencov, ktorí jej silno
      dvorili. Medzi nimi najprvší bol Tomáš Komár, ktorý sa tiež práve vtedy stal cestárom, keď ja,
      a s ktorým som v Bosne tiež spolu slúžil — vari ho aj ráčite znať, hoci vy pri inom regimente
      boli ste strážmajstrom. Keď som do Perlíkov ku Žofke na vohľady prišiel, všetci ostatní museli
      z domu von, lebo sa ma aj tak veľmi báli, len tento Komár ešte aj potom často vysedával u
      Perlíkov. Konečne, keď videl, že darmo sa úfa, že mu zúbky naprázdno klepli, vyhrážať mi
      začal, že nebude mať pokoja, kým mi Žofku neodvedie, lebo veď že po práve ona len jemu patrí.“
   </p>
   <p>
    Tu sa náš Bertan na chvíľu zamlčal a pozrel na ženu i komisára, akoby chcel vyskúmať, čo
      oni na to. Potom hovoril ďalej:
   </p>
   <p>
    „Ja som sa bál, že nemilobohu o Žofku prídem, preto som svadbu čím najväčšmi súril. Nik
      nevie pochopiť, čo som ja vystál, kým sme neboli svoji. Vždy som sa strachoval, že Perlíkovci
      ma od mladuchy odtisnú a Komárovi ju dajú. No, chvalabohu, nestalo sa tak, my sme boli riadne
      zosobášení, a tak sme svoji!“
   </p>
   <p>
    Tu zas pohliadol na ženu a vzdychol, ako keby sa bol znovu o ňu bál, že mu ju Komár vezme.
   </p>
   <p>
    „Už je koniec?“ pýta sa pán Kuršic.
   </p>
   <p>
    „Ach, horkýže prehorčený, ešte iba tu sa to začína!“ riekol cestár. „Keď som zo sobáša
      prišiel domov, bol som úplne spokojný. Na našej svadbe bolo mnoho hosťov; ja som ich pyšno
      meral očima, keď som na svoju krásnu nevestu pozrel. A ešte keď jej pripravili čepiec! To ste
      mali tú krásu vidieť! Ja som sa s radosťou otáčal v tanci; tak sme my oba tancovali, že by sme
      sa boli var’ na dvojgrošníku zvrtli! Raz poobzerám sa po divákoch, ktorých bola plnučičká
      izba, a tu vidím aj Tomáša Komára. Zľakol som sa veľmi, či, reku, nevykoná to, čo bol
      prisľúbil.“
   </p>
   <p>
    Tu si zas Bertan vydýchol zhlboka. Komisár so Žofkou mlčali.
   </p>
   <p>
    „V ten deň už bolo po mojej radosti! I nevesta moja bola akási smutnejšia než predtým;
      možno, že to len môj zrak klamal. Doviezol som ju do svojho domu. Nemal som stáleho pokoja
      nikde, lebo som sa bál, že Tomáš príde a Žofku mi vezme, alebo jej niečo vykoná. Každý večer
      som sa jej pýtal, či ma ešte rada má. Sprvu mi ochotne prisvedčila, mnoho ráz ma i objala, lež
      potom začala na moje horúce otázky mlčať a ohnivé bozky zostali neodmenené. Bál som sa, že
      Komár už lásku mojej ženy mi uchvátil. Začal som teda na ženu dozerať. Musela ísť na cesty so
      mnou, všade som chodil s ňou, ešte i trávu som jej pomáhal trhať, len aby Komár neprišiel k
      nej a neodviedol ju. Žena moja, čím som ju viac ľúbil, tým chladnejšou zostávala ku mne. Tu
      vypukla moja žiarlivosť v hnev, a žena sa zobrala a hybaj do Lyžičian k svojim rodičom.“
   </p>
   <p>
    „Nuž čo bolo potom?“ pýtal sa Paľko Kuršic.
   </p>
   <p>
    „Hja, zle-nedobre. Ja som bol svätosväte presvedčený, že moja Žofka je uzrozumená s
      Komárom, a preto že si išla s ním podvoriť. Ja som vystál hrozné muky, až konečne ozval sa vo
      mne starý vojak a umienil som si ženu nechať tak, nech chodí, kde chce. Vie ona dobre — tak
      som si myslel — kde jej muž býva. Úmysel bol chválitebný síce, ale, bohužiaľ, nevykonal som
      ho.“
   </p>
   <p>
    „Nuž ako?“ pretrhol mu reč s ľahkým úsmevom vo tvári pán komisár.
   </p>
   <p>
    „Jednoduchá vec. Keď Žofka odo mňa utiekla, najala si susedu, aby jej všetky zvesti o mne
      donášala. Suseda každý deň i štyri razy ku mne prišla. Tak som ja zvedel, že moju ženu zas
      kŕdeľ mládencov obletuje, že lyžičiansky cestár, Tomáš Komár, viac času strávi u Perlíkov než
      na hradskej.“
   </p>
   <p>
    Bertan zas pozrel na svoju ženu a komisára, ktorí ho napäte počúvali.
   </p>
   <p>
    „Toto by všetko nebolo bývalo nič. Lež tu moja suseda-klebetnica donesie ti mi chýr, že
      môj tesť, Perlík, ide svojej dcére konať rozsobáš a že ju vydá za toho Komára.“
   </p>
   <p>
    Tu komisár tázavým zrakom pozrel na Žofku, ktorá sa tomu všetečne usmievala.
   </p>
   <p>
    „No, toto nenie žart!“ pomyslím si a vybral som sa do Lyžičian. Keď som na chotár prišiel,
      sadol som si na vrch. Odtiaľ bolo vidno i môj i mojej ženin dom. Tu sa mňa zmocnil hrozný
      žiaľ. ,Aký som bol šťastný — myslel som si — keď som ešte mal ženu, keď som si ju z Lyžičian
      domov viezol, a teraz?‘
   </p>
   <p>
    S ťažkým srdcom vstúpil som do domu otcovho. Tu som na šťastie našiel len samého Perlíka.
      Prijal ma dosť chladne. ,No, chvalabohu, keď ste len celkom nezabudli, že ste ženatý; veru
      pekne od vás, že ste predsa len prišli!‘ tými slovami ma uvítal môj tesť, Perlík. ,Nuž ale ja
      som zabudol?‘ odpovedám mu. ,Vaša dcéra skôr zasluhuje túto výčitku.‘ ,Hja, synak,‘ vravel
      Perlík, ,kto vydrží bez ženy hneď po sobáši za tri týždne, o tom smelo môžme povedať, že na ňu
      zabudol.‘ ,O tej žene, ktorá svojho muža hneď po svadbe opustila!‘ hovoril som zas ja. ,Preto,
      ňaňo, darmo vyčitujete mne; táto výčitka týka sa mojej ženy. Či ste sa jej už opýtali, prečo
      odo mňa utiekla? Povedala vám to?‘ Tesť utiahol sa pred mojimi dôvodmi. Práve som sa chcel od
      neho k Žofke obrátiť, keď ona zo dvora prišla a so smiechom ma vítala. Učastovali ma dobre,
      ani keď som na námluvy prišiel. Žofka si ku mne sadla a vyznávala mi, že ma ona ľúbi, preto že
      nechcela k rozsobášu privoliť, ba o ňom ani počuť, a že pôjde so mnou vďačne zas, jestli jej
      sľúbim, že už nikdy nebudem na ňu toľme dohliadať a jestli nebudem k nej takým tvrdým.“
   </p>
   <p>
    Komisára táto príhoda nadmier bavila, i neľutoval, že sa až sem ustával. Videl, že celá
      hádka má náter žartu, ba tá hádka sama do jasného svetla povzniesla Bertanovo blaho manželské.
   </p>
   <p>
    „No, milý Bertane, vy ste odsúdený!“ hovoril komisár. „Čo ste to len sužovali svoju mladú
      žienku toľkou žiarlivosťou? Načo? Tým ste dokázali jedine svoju veľkú lásku k nej. No ženy vám
      to nudí. Vy ste svojej žene sadli na lep; budúcne dajte si dobrý pozor!“
   </p>
   <p>
    Pohnutý snáď manželským šťastím Bertanovým, oženil sa i komisár. Bertan bol preložený do
      Lyžičian, na miesto Komárovo, kde mohol bývať u svojho svokra. Žena viac nemohla mu ujsť pred
      jeho veľkou láskou — nemala kam.
   </p>
   <p>
    Od nového roku máme teda iného cestára. Už nepočuť táčku na úsvite vŕzgať hore dedinou.
      Cesta-hradská už tiež splanela, hoci Bertan len pred nedávnom sa odsťahoval.
   </p>
   <p>
   </p>
  </div>
 </body>
</html>
