<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2551848">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán Peter Durina, poctivý švec z Neradíc, a v akej to práci! Keby sa v zrkadle videl,
         vlastným očiam by var neuveril. Plátenná, zamastená zásterka vôkol okrúhleho tela, celkom
         dľa obyčaje, ale v ruke — krídlo, husacie krídlo! Nuž tak, pán Peter utiera krídlom prach
         zo všelijakých starých obrazov, čo ešte za svojho mládenectva bol zhonobil. Keby pánu
         Petrovi len pred desiatimi rokmi bol prorokoval, že na takéto chodníčky vyjde, ja viem, že
         toho ošemetníka by bol zažaloval. Keby sa mu to len takto dva roky bolo prisnilo, bol by
         egyptský snár možno do potoka hodil. Nuž veru by mu to nik nebol povedal, že bude na
         starosť husacím krídlom prach z obrazov zmetať. To by práve tak bolo, akoby mu bol niekto
         povedal, že v Miškovci
    <sup>
     [
     <a class="footnote" href="#ftn.id2558637" name="id2558637">
      1
     </a>
     ]
    </sup>
    už niet deväťsto deväťdesiatdeväť ševcov, ale že toto osudné číslo je
         prekročené a že ich je až hen tisíc. A to komu by švec, poriadny švec uveril?
   </p>
   <p>
    Aj pani manželka jeho, opatrná matróna Dorotea Durinová, rodená Lačná, s uľaknutou
         tvárou hľadí von oknom do dvora a sleduje muža svojho v neslýchanej práci. Kedy-netedy
         obráti sa k mazáčke, čo je s ňou v izbe:
   </p>
   <p>
    „Katrena, svet sa akosi prevracia. Bude alebo vojna, alebo cholera — lebo dobrého sa
         nedožiješ ničoho na tomto svete. Ja povedám, že sa čosi ide robiť.“
   </p>
   <p>
    Katrena v nedorozumení pozrela na pani majstrovú. Ale vždy priochotná prisvedčiť i na
         to, čomu nerozumie, hneď prikyvovala hlavou:
   </p>
   <p>
    „Veru, veru, ja tiež to povedám — od malička. Ešte som bola malým dievčaťom, ani som var
         ešte ani do školy nechodila, keď nám prebehla srna cez dvor. A môj nebožký otec — pán boh
         mu daj ľahko na duši — ten hneď povedal: Dievča, zachovaj si, bude čosi. A hneď na druhý
         rok po dedine pohynuli tie háby. Nuž i teraz.“
   </p>
   <p>
    „Var sa dačo stalo?“ skočila jej pani majstrová do reči. „Ani si mi nič nepovedala. Čože
         nerozprávaš?“
   </p>
   <p>
    „Ja že vám to už povedali! Nuž vy ste to nepočuli — hm, hm. Minulej jesene zo desať
         kapustných hláv vystrelilo a baba povedala, že na dievky nebude veru dobre. A pomyslite si
         len — naša tiež vystrelila.“
   </p>
   <p>
    „Var si ju počula,“ zasmiala sa majstrová.
   </p>
   <p>
    „A akože! V ušiach mi len tak zaľahlo.“
   </p>
   <p>
    „Ach, iď, dievčička, a nepleť mi také veci. Veď kapusta len nevystrelí ako flinta — to
         sa nenazdávaj. To len tak povedajú, že kapusta vystrelila, keď podjeseň sprostred hlavy
         vyženie mládnik a začne kvitnúť. Videla si to už?“
   </p>
   <p>
    „Hej, videla — ale som dobre nevidela… ja neviem…“
   </p>
   <p>
    „No, daj ty tomu, Katrena, pokoj: pre kapustu ešte nebude vojna; neboj sa ty nič. Ale
         tuto — len pozri do dvora na môjho starého, čo robí. Keď ho vidím tak na lavici sedieť a
         obrazy čistiť, dobre sa mi dačo nestane. Vlani by sa nebol chytil do ženskej práce, čo bys’
         mu bola ruku odťala. Mne sa všetko tak vidí, že sa ide veľmi premeniť, a to býva pred
         smrťou. Ach, tak mi ho je ľúto — akiste nebudeme už dlho spolu. Pôjdeme lebo jeden, lebo
         druhý.“
   </p>
   <p>
    A pani majstrovej hlas sa zatriasol; šlo jej do plaču. Na prostú, jednoduchú Katrenu to
         mocne podejstvovalo, zbledla.
   </p>
   <p>
    „Ach, var naozaj! Bože môj — var už! Kto by to bol povedal! Moja mať…“ i Katrene počal
         sa hlas triasť. Spomienka na zomrelú mater zvírila ten svet polospiacich bôľnych citov, a
         oči jej zvhli slzami.
   </p>
   <p>
    „Nie, nie, neboj sa. Boh je nie taký náhlivý ako my,“ chlácholila ju pani Dorota. „Ja
         len povedám, ako sa môj zmenil. Po iné roky, keď prišlo bielenie, zriekol sa na dačo a šiel
         do Mechanova; domov sa vrátil len v samú tvrdú noc. Darmo som ho prosievala, aby zostal,
         aby dačo pomohol — on išiel a celý boží deň nepreložil krížom slamy. Čo sme sa pre toto
         nahrýzli, najmä hneď v prvé roky, čo sme sa zobrali — nech pán boh chráni! A teraz sám sa
         domyslel. Milý môj muž dobrý!“ šepkala zanieteným hlasom stará, obrátiac sa ku Katrene. „Na
         starosť ľudia sú vraj už ako deti; že sa pred smrťou nátura človeku celkom prevráti. Bože,
         ak sa to splní: kde sa vrhnem, ja, opustená žena!“
   </p>
   <p>
    Katrena opovážila sa vysloviť nádej, zachytiac sa ostatných slov majstrovej.
   </p>
   <p>
    „Veď var to ešte tak hneď nebude. Pán majster je ešte dúži, ako býval.“
   </p>
   <p>
    Pán majster Durina nerozmýšľal o takýchto čudných, smutných veciach; cítil ešte silu
         ducha i tela. Jeho myšlienky lietali vôkol toho, čo sa v jeho dome, ba v celej dedine práve
         dialo — vôkol bielenia. Zišlo mu na um, ako sa mu kedysi protivilo voňať vápno, ako ho
         dusievalo v novovybielenej izbe.
   </p>
   <p>
    Ale on vedel, chvalabohu, rozumom pohnúť, aby obišiel bielenie. Zobral sa ráno do
         Mechanova, najbližšieho mestečka, a tam dočkal, kým mu ponad hlavu búrka prehrmí. Žena mu
         to už nemala za zlé, ba bola rada, že aspoň nehromží na ňu pre bielenie. Týmto spôsobom
         každý rok dva razy dostal od ženy dovolenciu zabaviť sa v meste do dobrej vôle. No
         nenadužíval ju. Šiel k starému priateľovi Kropáčovi, s ktorým kedysi vandroval, a spomínal
         s ním tie zlaté časy. Tieto rozpravy zostali starému Durinovi v milej rozpomienke a
         zakaždým vzdychol, keď pomyslel nato za starým priateľom, ktorý je už na druhý rok v zemi.
   </p>
   <p>
    No krem toho ešte dva razy vyhnali pána Petra z domu. To bolo už veľmi dávno. Jeho stará
         nemala ešte tvár vráskami rozbrázdenú. Len dva razy v celom živote sa to prihodilo, ale
         pamätá to tak, akoby to bolo včera bývalo. Mladá pani Dorota čosi ochorela; do ich domu
         vtiahla akási široká, smelá ženská. Tá rozkazovala v dome ako doma. No počúvať ju nemal iný
         kto, len pán majster Durina a jeho švagriná, čo prišla zo susednej dediny navštíviť chorú
         sestru. Široká ženská rozkazovala mnoho, ale pánu majstrovi rozkázala len to, aby sa
         stratil. Zazrela naň zlobno, akoby niečo mala proti nemu. A ono vidí boh i svet, pán Peter
         jej nikdy zlého slova nedal. Čo mal robiť? Voľky-nevoľky vytratil sa do sadu a tam
         ustarostený túlal sa popod stromy. Po chvíli zunovalo sa mu i to. Doniesol si tenkú žŕdočku
         a začal čítať slivky, ktoré horúce lúče letného slnka začali priodievať nachom. Čítal ich
         po jednej, veď mal dosť času, dotknúc sa každej žŕdočkou. No zavše sa zmýlil a musel začať
         znova. Akýsi nepokoj, strach rozhostil sa v srdci jeho. Práve dochodil až k samému
         vrcholcu, keď pribehla s rozohriatym, červeným lícom udychčaná švagriná a zvala ho dnu.
   </p>
   <p>
    Nestačil vstúpiť do pitvora, keď počul divný, dosiaľ v dome jeho neslýchaný hlas, akoby
         plač. To bolo novonarodeniatko, jeho dcérka Julka.
   </p>
   <p>
    Pán Peter nevedel, čo má od radosti robiť. Prvé bolo, že objal i širokú ženskú i
         švagrinú, za čo mu obe dokonale vynadali. Bol by chcel vyobjímať celý svet a rozdať všetko,
         čo mal. Hej, boli to krásne časy; škoda, že tak minuli! Dcéra je už dávno vydatá,
         zaopatrená; býva neďaleko a i s mužom kováčom navštevuje obstarných rodičov. Syn — ten je
         vyučený švec, ale teraz je vo vojne.
   </p>
   <p>
    Na tieto krásne dni tichého blaha rodinného sa pán majster milo rozpomína. Naprostred
         izby stojí masívna kolíska, čo dedinský tesár napochytre zhlobil. Nie okrášlená, ale mocná:
         neprežijú ju ani detné deti Durinove. On sedí na nízkej trojnožke pri verpánku a zužuje na
         kolenách akúsi čižmu. Neďalekým oblokom vpadá do izby jarné svetlo slnka. V klepot mlatčeka
         majstrovho zamieša sa tichý smiechot z kolísky. To mladý Durina stvára, prebúdza sa vždy so
         smiechom. Starý očuje hlas syna; a on obsedel by i na žeravom uhlí, ale toto — nie, to
         nevydrží. Šmarí čižmu pod verpánok a postaví sa pred kolísku. Z nej hľadí dvoje drobných,
         veselých očiek naň. Majster nadstrčí svoj zasmolený, prácou spuchlý palec a spod perinky
         vynorí sa drobná rúčka a objíme hrubý palec útlymi, mäkkými prstami. Za rukou nadvihne sa
         dopoly malá postava smejúceho sa decka. Starý sa zasmeje a v jeho rehot mieša sa tenký
         hlások syna. Starý schytí dieťa na vykasané, chlpaté ruky a nadhadzuje ho. No vtom odchýlia
         sa na kuchyni dvere i počuť čísi hlas:
   </p>
   <p>
    „Čože to zas stváraš? Nepovedala som ti, aby si sa do toho nemiešal! Teraz, keď si si ho
         vedel zobudiť, i varuj si ho!“
   </p>
   <p>
    Chcela byť prísnou, ale nešlo jej to. Slová jej povedané boli hlasom, v ktorom zbadal
         muž chvenie sa citu. Zabehol ku dverciam drobným krokom, akoby chcel znázorniť, že kráča
         menom svojho syna, a podal ho žene.
   </p>
   <p>
    „Na si ho — na! Papaja jedného! Nedá mi nikdy pokoja, tento zbojník!“
   </p>
   <p>
    „Iďže mi ho — zafúľanče!“ odprášila ho stará k trojnožke. On, zmorený slasťou,
         povzdychol zhlboka a dlhým, svojským krokom stúpal k verpánku.
   </p>
   <p>
    Takéto hádky bývali každý deň u Durinov a krútili sa vždy vôkol detí. So žiarlivosťou
         sliedili, ku komu sa kloní väčšmi láska dietok. Najväčšmi sa priečili preto, že čie meno
         vedeli deti prv vyriecť. Hádka ešte podnes nenie rozriešená. Starý sa bije v prsia, že syna
         zjavne počul vyriecť: tata. Stará sa zas verá, že to nebolo tata, ale papa. Potom ho do
         tých čias učila, kýmkoľvek nevyriekol „mama“, a privlastnila si, že jej meno vedel chlapec
         najprv. Pán Peter, rozhnevaný hádkou, často si hundral čosi na trojnožke. Chudák, prehral.
         No keď deti vyrástli a prišlo im ísť do školy, to zas otec vstúpil do popredia. Učil ich
         písať a čítať. Sedeli pri ňom pri verpánku a podchvíľou opytovali sa ho, čo to za litera a
         ako sa číta. Stará zelenala sa od závisti a v noci často zožierala si srdce, prečo nevie
         aspoň čítať, aby jej ten zafúľanec nerobil takéto prekážky.
   </p>
   <p>
    No pomaly — pomaly všetko prišlo do poriadku. Deti vyjdú zo školy, samovoľne pripojili
         sa tu k otcovi, tu k materi, dľa okolností. Chlapec učil sa ševcovstvu, a tak najviac býval
         s otcom, dievča s materou. Po dávnom zápolení a žiarlivosti zostali im len rozpomienky,
         ktoré vylúdili na ich pery šťastný, blažený úsmev. Prišla pomaly i svadba dcérina. Durina
         začrel smelo do vrecka, aby sa jeho dieťa nikoho nezahanbilo, a mať vystrojila si dcéru, že
         sa celý svet díval.
   </p>
   <p>
    Ej — bolo to dávno, dávno. Tá slivka, na ktorej pán Peter ovocie čítal, už dávno
         zbútľavela; len pod kôrou zostal jej úzky pruh, ktorým prechodí životná šťava do schnúcich
         konárov. Teraz by veru bolo ľahko počítať na nej bystričky. Vlani nenarástla na nej už ani
         jedna. Stará koľko ráz už nadškrtla, že tú starú slivku treba už zoťať, ale pán Peter
         odkladá ju z roka na rok. Ako by mohol priložiť sekeru k tomu milému, pamätnému stromu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2558637" name="ftn.id2558637">
        1
       </a>
       ]
      </sup>
      <span class="emphasis">
       <em>
        Miškovec
       </em>
      </span>
      — priemyselné a obchodné mesto v severovýchodnom
               Maďarsku. Mal značný počet slovenského obyvateľstva a bol známy koželužstvom a
               obuvníctvom.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523249">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Stará starostlivým okom pozrie tu i tu do dvora na muža, ktorý ešte čistí, ometáva
         obrazy. Pokrúca hlavou, že sa jej to nepáči, a že tej veci celkom nerozumie. Starý čistí,
         že sa sklá proti svetlu jagajú, a neoddychuje, ani sa neobzrie. Akoby sa bál, že zajtra už
         ani nesvitne, že tú prácu nutno hneď, hneď skončiť. Nuž a niet ani veľmi čo čistiť na nich,
         bárs ich je dosť hodná kôpka. Sú to zväčša necenné obrázky, čo na tucty vo vozíkoch vozia a
         za pletku predávajú. No pred pánom Petrom má každý z nich veľkú cenu. Veď ku každému z nich
         pripútané je pásmo milých rozpomienok z ďalekej minulosti. No pri tom všetkom pán Peter
         Durina, vzorný remeselník, nezabudol by sa ani kvôli čo jak milým obrázkom tak ďaleko, aby
         zasiahol do ženskej práce. To nie. Musí tu byť aj iná príčina; veď vlani ich tiež tak rád
         mal ako teraz, a predsa ich nečistil.
   </p>
   <p>
    Pani Dorota vyšla na dvor k mužovi, akoby nič — no tajná príčina bola presvedčiť sa, či
         má ešte rozum na mieste.
   </p>
   <p>
    „Ale, starý, netráp sa — už sú čisté ako sklo. Keby sme sa so všetkým tak čistili, i
         sviatky by nám ušli v samom čistení a mazaní. To len z prachu, aby nebol na nich.“
   </p>
   <p>
    Stará čakala chvíľku, čo jej povie, no pán Peter ani úst neotvoril. Čistil a prášil, až
         milá vec. Stará utvrdzovala sa v presvedčení, že ten človek načisto prišiel o rozum.
   </p>
   <p>
    „Čo ti len zišlo na um doma zostať a obrazy čistiť! Inokedy si sa šiel zabaviť do
         Mechanova, neprišiel si vše iba večer domov, a dnes…“
   </p>
   <p>
    „Nepohnem sa ti odtiaľto ani na piaď — to si môžeš z hlavy vyhodiť!“ A srdito pozrel na
         ňu, akoby sa s ňou vadil. „Viem ja dobre tvoje chodníčky — mňa neprevedieš! Ty chceš, aby
         večer prišiel syn domov, a otca aby nenašiel doma. Ty bys’ ho za ten čas pekne-rúče
         opantala; povedala bys’ mu, ako ho otec nerád vidí, ako oň nestojí, keď ho ani len nedočkal
         doma. A takto by si si ho pekne narazila a mne nezostalo by nič. Ale to tak nebude, ja si
         ho pekne dočkám doma — alebo ani nebudem čakať; pôjdem proti nemu — hej, proti nemu, niže
         dediny.“
   </p>
   <p>
    „Bože môj, tento môj starý je ani dieťa. Komu by to bolo zišlo na um pre toto zostávať
         doma! A ja že som ho chcela pred synom ohovoriť. To je dieťa — celé dieťa, tento môj starý.
         Ale by toto bol urobil len pred dvoma rokmi? Musím sa dakoho poradiť, čo mu chybí.“ No
         umienila si, že skúsi, či by sa dal podchytiť.
   </p>
   <p>
    „A u Kropáčov v Mechanove čo povedia, keď k nim neprídeš?“
   </p>
   <p>
    „Čo by mali povedať? Starý Kropáč je už v zemi, nemám sa ku komu ťahať. Tí mladí veru
         nestoja veľmi o nás. Tak — tak, pomaly všetci pôjdeme — jeden za druhým, jeden za druhým.“
   </p>
   <p>
    Stará zaradovala sa, že sa jej nedal podchytiť. Myslela si, že už zabudol i na smrť
         priateľa. Ale narážka na smrť zarazila ju, a to i preto, že i uňho práve dnes tá myšlienka
         skrsla. Dosiaľ toho slova ešte nepočula od neho. Povzdychla si zhlboka.
   </p>
   <p>
    „Veru pôjdeme, keby len ja nezostala na koniec. Človek je potom na svete už ako cudzí;
         nič ho neteší, keď sa mu vrstovníci jeden za druhým pomíňajú.“
   </p>
   <p>
    „Choď, choď!“ zatákol ju skoro hnevno muž, „ponáhľajte sa, aby Jožko našiel izbu
         vyriadenú. Pred večerom už tu bude.“
   </p>
   <p>
    „Sotva dôjde; bude, možno, pršať a musí sa dakde ukryť, kým dážď prejde.“
   </p>
   <p>
    „Dážď?“ a pán Peter obzeral sa po nebi. „Nebude — iba ak by v noci spŕchlo.“
   </p>
   <p>
    „Veru nebodaj i do večera frkne dačo. Takýto sparný deň!“
   </p>
   <p>
    No pánu Petrovi nad odporom ženiným udrela krv do tváre. Od tých čias, čo si tie štyri
         záhončeky kúpil, jeden pod ľan, druhý pod kapustu a dva pod švábku, začal pozorovať zmeny
         počasia. A veľmi si zakladal na tom, že podarilo sa mu niekedy náhodou uhádnuť čas. Keď len
         mohol, vypytoval sa ľudí, čo myslia, ako bude, a on im zas povedal, čo myslí. Obyčajne, keď
         ľudia šli z poľa, stal si do vrát a oslovoval ich.
   </p>
   <p>
    „Dobrý čas — dobrý! Nebo ako oko! Bude dážď?“
   </p>
   <p>
    Ľudia odpovedali:
   </p>
   <p>
    „Veru, to by bolo treba, dážď! Na nebi niet ani chmárky, akože by bol dážď!“
   </p>
   <p>
    „Ráno boli zore zapálené,“ vysvetľoval starý.
   </p>
   <p>
    „Zore — zore! To ešte nie dážď!“
   </p>
   <p>
    Zas išli druhí popri ňom. „Bude dážď?“
   </p>
   <p>
    „Čo sa vám len robí — dážď! Seno máme v krtinách a dážď!“ A zazreli naň, akoby už jeho
         prorokovaním musel dážď prísť. Starý im vysvetľoval:
   </p>
   <p>
    „Vo fundamente mi kŕkala celý deň žabka — to je dážď.“
   </p>
   <p>
    „Čože fundament — to je nie pole! Čo tá vie, ako je na nebi.“
   </p>
   <p>
    O chvíľu zjavil sa jeden gazda.
   </p>
   <p>
    „Dobre sa suší to seno? Keby len dažďa nebolo.“
   </p>
   <p>
    „Veru by sa zišiel — na tie ľany. Ani jarinám by nezaškodil: sú malé, riedke — vranu z
         nich vidieť.“
   </p>
   <p>
    „Čože jariny — ale seno!“ napomínal mu starý.
   </p>
   <p>
    „No, seno len dáko uschne, ale jariny!“
   </p>
   <p>
    Tu kráča s hrabľami na pleci pán richtár. Durina ho nemohol bez slova pustiť. Už zďaleka
         volal naňho:
   </p>
   <p>
    „Var ste i vy sušili? Nebolo sparno?“
   </p>
   <p>
    „Veru sa človek vyhreje. Zišiel by sa dážď. A ono dosť chytro spŕchne čosi: lastovičky
         vysoko lietali.“
   </p>
   <p>
    „Ale senu by bolo škoda dať zamoknúť. Dosiaľ vám je suché ani šafran. Ani kvapky nefrkne
         doň.“
   </p>
   <p>
    „Veď škoda — veď škoda. Ale čože, keď zajtra musím ísť do Mechanova! Keby spŕchlo, aspoň
         by som si na lúkach nezmeškal.“
   </p>
   <p>
    Za richtárom došiel akýsi starý chlap. Ten sa hneď prihovoril Durinovi.
   </p>
   <p>
    „Ach, ale vám je dobre! V takúto horúčosť je len nežiaľ v chládku sedieť. A my musíme
         takto sa — pražiť. Ale akiste nepotrvá táto pohoda. Do kolena mi čosi vošlo.“
   </p>
   <p>
    „Možno sa čas premení.“
   </p>
   <p>
    „Nebodaj — nebodaj.“
   </p>
   <p>
    Pán Peter vošiel do izby a žene sa hneď pochválil, že zajtra bude dážď. Tá vlastným
         ušiam neverila.
   </p>
   <p>
    „Čože sa ti robí? Zajtra dážď — a seno zamoknúť.“
   </p>
   <p>
    „Pozri, hen v kúte som počul celý deň žabku kŕkať, lastovičky tiež vysoko lietali i v
         kolene ma popoludní lámalo. Uvidíš, bude dážď. A zišiel by sa veru na náš ľan a kapustu.“
   </p>
   <p>
    „Ach, čo nepočuješ ešte! Pri sene dážď! To zas nastala akási iná obyčaj.“
   </p>
   <p>
    „Ach, iď — haraburda!“ nahneval sa pán Peter.
   </p>
   <p>
    Ráno, keď sa zobudil, prvé bolo, že pozrel oblokom, ako sa leje. No nebo bolo zas čisté
         ako včera, ani obláčka na ňom. Chytro sadol k verpánku a ani sa neohlásil, aby starej
         nezišlo dáko na um, o čom sa včera večer priečili. No tá neriekla nič; korila sa jeho
         pranostike, pravda, len potajomky. Na sebe nedala to znať, aby o sebe mnoho nemyslel. A
         preto, keď on prorokoval pekne, ona prorokovala dážď, aby videl, že i ona do toho sa čosi
         rozumie. Takéto hádky museli byť vždy medzi nimi, ale hneď na druhý deň zapadli v more
         zapomenutia.
   </p>
   <p>
    Dnes tiež priečili sa o tom, či bude do večera dážď a či nebude. Pani Dorota nechcela
         žiadnym činom popustiť. On si pomyslel:
   </p>
   <p>
    „Táto moja stará je už ako dieťa. Od ktoréhosi času veľmi ostarela. Prieči sa pri každej
         malej veci — just ako deti, keď sa pod stenou zabávajú. Ktovie, či bude ešte ďaleko ťahať.
         No, ale dá pán boh, že si ešte len požije; čo by robil ja samotný na svete?“
   </p>
   <p>
    Pána Petra zmocňoval sa chvíľkami akýsi nepokoj. Akoby predtucha, že mu syn dnes, ba ani
         vôbec na sviatky nepríde. Či ozaj nezberá sa na dážď? Vyšiel na ulicu, kde mu bolo
         priestornejšie, a obzeral dôkladne nebo. Niet na ňom chmárky ani ako dlaň. Odkiaľ by
         prišiel dážď? Jožko už musí byť na ceste, o hodinu-dve bude doma, a dom ešte nevyriadený.
         Vošiel a nespokojne chodil po izbe.
   </p>
   <p>
    „Takto sa šmotlať! To malo byť ešte včera v poriadku. Ja som dobre chcel, aby sme to ako
         včera odbavili. Dnes si už mohol sadnúť do vyschnutej izby.“
   </p>
   <p>
    „Nože, starý, maj rozum! Zem sa umyje za otčenáš, steny tiež občúchli, riad sa postaví
         na miesto, a izba je hneď v poriadku. Ty by si mohol veru tie obrázky radšej povešať. Si
         vyšší, skôr dočiahneš než ja.“
   </p>
   <p>
    Pán Peter doniesol obrázky a po jednom vešal ich po klinčekoch. No už sa zas nazlostil.
         „Bolo vám to treba klince omazať? Na každom je vápna na palec. Po chvíli príde ti iné
         klince do steny vbíjať. A stena je ešte vlhká, papier odvlhne a poprie. Potom nie div, že
         sú tie obrazy ako vosk.“
   </p>
   <p>
    „Ale veď ony oboschnú. Obloky povešajú sa len na mrkaní; do tých čias môže izba
         prevetrieť. Radšej by sme mohli pripraviť tuto rám a poklásť naň riad.“
   </p>
   <p>
    „To zas len ja. Podaj čertovi palec, už ťa chytí za ruku! Po chvíli mi dáte i štetku do
         ruky, a Peter pekne rúče maž! Načo som sa len prichytával k obrazom — načo!“
   </p>
   <p>
    „No veď ti preto koruna nespadne, čo trocha pomôžeš. Ja som už, vidíš, slabá. Nevládzem
         sama toľký rám zdvihnúť.“
   </p>
   <p>
    Pán Peter skočil naprostred izby a pomáhal rám vešať. Starej sa mu akosi razom uľútilo,
         pomyslel si:
   </p>
   <p>
    „Už sama cíti, že slabne, nebožiatko! To je už veru zle. Ako sa to len stalo: tak chytro
         opadnúť!“
   </p>
   <p>
    Rám zavesený a pán Peter, aby zašanoval ženu, sám vlastnou rukou vykladal naň čo ťažšie
         misky a krčahy. Stará mu ich podávala a myslela si:
   </p>
   <p>
    „No, tento človek je ako iný. Kto by to bol kedy povedal! Ani mu nič nepovieš, a ľaľa,
         sám sa chytí do roboty. Hej — môj nebohý otec, neborák, tiež takto sa začal pred smrťou
         ženskej práce chytať. Už je veru popoludní! Ale ja ho tiež sotva prežijem.“
   </p>
   <p>
    Ešte mali vyložiť dve veľké biele misky s belavými kvetmi. Obe sú svadobné, i obe sú
         rovné, akoby bola jedna druhej z oka vypadla. Jednu kúpil pán Peter ešte za mládenectva
         pred samým ženením, a druhú mu pani Dorota sebou priniesla. No pán Peter, nezvyklý takejto
         práce, musel misku zle chytiť a či čo — vypadla mu z ruky a na márne kúsky sa rozprášila. V
         ruke zostalo mu z nej len ucho. Oba zostali, akoby im bol nohy podťal. Vyjavene hľadeli
         jeden na druhého, konečne starej sa vydralo z úst:
   </p>
   <p>
    „Moja miska — a svadobná!“
   </p>
   <p>
    „Tvoja?“ ozval sa pán Peter. „Nie, dievka moja, nie! To bola moja…“ A usmial sa na ňu
         tak dobrácky, tak krotko ako nikdy dosiaľ. Pred ňou stál už nie muž, čerstvý muž, ale vekom
         skľúčený starec. Stará sa toho výrazu zľakla, vyhŕkli jej slzy z očú. Náruživo sa oborila
         naň.
   </p>
   <p>
    „Nie, starý — to bola moja. Ucho bolo na nej trochu puknuté a ty si ju zaň chytil. Preto
         ti spadla.“ A pomyslela si: „Neborák, ako zdúpnel — ale keby len chcel uveriť, že to moja
         sa zabila. Iba ak sa jej dakedy prizrel — ale sotva. Ó, bože, jeho svadobná miska zabitá —
         on pôjde prvý, ja tu sama zostanem. Kde sa obrátim?“
   </p>
   <p>
    Starý akoby bol tiež nad niečím rozmýšľal, začal odporovať žene: „Nie, nie! To bola
         miska moja. Ja som urobil na venci nožom zárez; pozri, či ho tam nájdeš. No vidíš — na
         tejto nemáš žiadneho zárezu. Čo mala zárez, sa zabila, a to bola moja.“ A s tým istým
         krotkým úsmevom hľadel do jej uľakanej tváre. „A opravdive tá miska bola jej. Videl som
         dobre, že ucho bolo na nej puknuté, len na malom kúsku sa držalo. A na mojej nikdy zárezu
         nebolo — tá je ešte celá. Čo som sa len miešal do tej roboty, mohlo sa toto nestať! No i to
         je vôľa božia, musíme sa rozlúčiť. Bože, len mi nedaj sa tu dlho bez nej trápiť samotnému.
         Deti sú mi zaopatrené, my sme hotoví hockedy.“ A ako hľadel takto na ňu, všetko sa mu tak
         pozdávalo, že omladla, že vidí pred sebou mladú, kvetúcu dievčinu s plnými, červenými
         lícami a havraním vlasom. Hľa — jej oko horí zas tým ohňom, ako keď ho vítala vracajúceho
         sa z dlhej vandrovky. Rozpomienkou touto starý Peter obživol, oko jeho zajasalo ako vtedy,
         keď z vandrovky prišiel a k milujúcemu srdcu tisol svoju nevestu. Stará sa mu blahom
         usmiala; zazdalo sa jej, že ten starý akosi omladol, že tie jeho vlasy sú tak husté a
         čierne, ako boli v ten deň, keď ho spod záhradky zahliadla a proti nemu letela. Oči jej
         zvlhli slzami ako vtedy, i hľadela na svojho Petra, ktorý, práve zostúpiac z lavice, v
         radostnom rozochvení blížil sa k nej.
   </p>
   <p>
    „Ako vtedy — taký je ako vtedy…“ zajasala v duchu stará, i rozovrela svoju náruč tak ako
         vtedy. No miska, ktorú v ruke držala, vypadla jej v tomto pozabudnutí a padla na zem. Týmto
         buchotom akoby sa boli oba zo sna precítili.
   </p>
   <p>
    „Čože to robíš, stará? My dnes akosi všetko bijeme.“
   </p>
   <p>
    „No toto bola tvoja, a tú som ti ja zabila.“
   </p>
   <p>
    „Nie — nie. To nebola moja; moja bola tá prvá.“
   </p>
   <p>
    Oči starej zaliali sa slzami.
   </p>
   <p>
    „Nie, nie — ja ti tu nezostanem naostatok. Keď ty pôjdeš, pôjdem za tebou i ja — hneď
         zápäť za tebou; čo by ja tu potom ešte hľadala?“
   </p>
   <p>
    Vyriekla teda slovo, čo bolo medzi nimi a čo ich oddávna tiesnilo. Starý pohnutý jej
         slzami, privinul ju k sebe.
   </p>
   <p>
    „Nie, nie — nezostaneš mi tu sama. Pôjdeme my spolu, tak ako pred oltár. Neboj sa.“ No
         akoby sa bol uľakol tej myšlienky, zasmial sa. „No, stará — my sme len blázni — ako deti.
         Pre dve misky sa takto pustiť do plaču. Čo nám to len zišlo zas na um?“
   </p>
   <p>
    „Nie, nie, starý — to je naozaj. Ja som si to už dávno myslela…“
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2506650">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán Peter celý znepokojený chodil po dvore a upratúval, kde čo bolo, len aby čas dáko
         prešiel a tie divné myšlienky sa zabudli. Vzal metlu, pozametal podstenu i dvor a vošiel i
         pod cieňu urúbať na sviatky triesok. No nemal tam mnoho čo rúbať. Triesok bola hodná kopa,
         lebo pani Dorota nespoliehala sa nikdy na ochotu mužovu, ale postarala sa, aby jej triesky
         nikdy nevyšli. Podchvíľou podbehúval k izbe a hľadel oblokom do nej, či je už všetko v
         poriadku. Dlážka bola umytá, riad na mieste, izbou previeval zvláštny chlad. Kuchyňa je
         tiež vybielená, Katrena umýva už náradie, stôl a lavice. Pani majstrová krúti sa vôkol
         ohniska a tak sa zdá, že cele spokojná hotuje synovi niečo, keď príde z cesty.
   </p>
   <p>
    Keď v kuchyni bola práca odbavená, pán Peter vošiel do izby. Pán boh vie, kde všade
         pochodil a čo všetko porobil od rána. Bol ukonaný, akoby bol dva dni pri verpánku sedel.
         Zložil ruky do lona, sadol k stolu a zadumal sa. Vošla pani Dorota.
   </p>
   <p>
    „No, starká, oblečme sa a poďme. Slniečko už zachodí za vrch.“
   </p>
   <p>
    Stará zbledla.
   </p>
   <p>
    „Ach, môj drahý, radostný muž — neumieraj mi! Čo ti je?!“
   </p>
   <p>
    Starý sa usmial.
   </p>
   <p>
    „Nie, nie, duša moja, nevolám ťa ta, ale — proti Jožkovi.“
   </p>
   <p>
    „Pôjdem, pôjdem — hneď. Ten sa poteší! Hej — pôjdeme spolu, len sa zober.“ A stará
         odrepetila sa ta kdesi do kuchyne.
   </p>
   <p>
    Starý obliekol sa do sviatočných šiat, obul nové, vyleštené čižmy a čakal pani Dorotu.
         Po chvíli vošla i ona, tiež sviatočne oblečená.
   </p>
   <p>
    Išli dolu dedinou, jeden popri druhom. Zhovárali sa dôverne, ticho, prehodiac len
         lecikedy po slovíčku ako milenci, ktorí, povediac si, čo im na srdci ležalo, i očima sa
         dorozumejú. Medzi nimi neleží už tá strašná myšlienka, ktorá im srdce zožierala; medzi nimi
         je už jasno. Nenechajú tu jeden druhého, umrú spolu, do jedného hrobu prídu.
   </p>
   <p>
    Ženy, čo po dedine tu i tu domy bielili, nevedeli sa prenadiviť, kam tí dvaja idú.
   </p>
   <p>
    „Ani na sobáš, tak sa vyobliekali,“ mienila jedna.
   </p>
   <p>
    „Ale hej — ten majster je ani mladý zať. A ako čerstvo kráčajú oba.“
   </p>
   <p>
    „Pozri, aký jej je milý; ako sa jej prihovára. Môj sa mi tak neprihovoril, ani keď sme
         zo sobáša šli. A teraz vrčíme každý v inom kúte.“
   </p>
   <p>
    „Ja — to je iná vec! Tvoj muž je nie majster, remeselník. A ty by si sa tiež hanbila s
         ním pred cudzím svetom sa škeriť alebo — oblizovať.“
   </p>
   <p>
    Keď prišli do poľa, zazreli niekoho bystrým krokom k dedine kráčať.
   </p>
   <p>
    „To je on — ja ho poznávam!“ vykríkol starý. „Náš Jožko — to je Jožko.“
   </p>
   <p>
    „Var by to on bol! Veď náš Jožko neponesie z vojny batoh; a tento nesie hodný uzol v
         ruke.“
   </p>
   <p>
    „Náš Jožko, náš Jožko — veď povedám! Nevidíš mu čiapku? No, teraz — teraz!“
   </p>
   <p>
    „Aha — no! Už sa nám smeje. Milé moje dieťa! Chvalabohu, keď len ide, a keď je zdravý.“
   </p>
   <p>
    Pán Peter so zaslzeným okom letel proti synovi. Stará nestačila, len pokuľhávala za ním,
         sťažujúc sa sama sebe:
   </p>
   <p>
    „Všade ma predbehúva — i tam i tu. Ach, ja nešťastná žena!“
   </p>
   <p>
    „A si mi zdravý, neopršalo ťa?“ volala naň zďaleka. Jožko zastal a vystrel obe ruky.
   </p>
   <p>
    „Aha — aký som zaprášený; dažďa nebolo.“
   </p>
   <p>
    „Vidíš, stará, nepovedal som? A ty si sa priečila.“
   </p>
   <p>
    „A čože je vám? Var sa vám dačo stalo?“ a Jožkova veselá tvár stala sa hneď vážnou, ako
         videl stopy akéhosi trudu na matkinej tvári.
   </p>
   <p>
    „Nič — ach, nič, dieťa moje!“ objala ho náružive a oprúc hlavu o jeho mocné plece,
         zaplakala. „Bolo nám smutno bez teba. Chvalabohu, keď si len prišiel.“
   </p>
   <p>
    „Ďakovať bohu, že ste zdraví — to je radosť. Bol by hneď popoludní prišiel, ale som sa
         ohlásil u Julky, a tí ma nechceli pustiť. Pozajtre príde i s deťmi — s celou pätorou
    <sup>
     [
     <a class="footnote" href="#ftn.id2506849" name="id2506849">
      2
     </a>
     ]
    </sup>
    i s mužom.“
   </p>
   <p>
    „Stará, to budú sviatky! Kto by sa bol pozdal! Všetky deti — len aby bolo hodne
         koláčov.“
   </p>
   <p>
    „No — pán boh požehná, starý. Neboj sa, najeme sa všetci.“
   </p>
   <p>
    Kým prišli domov, všetky chmáry zmizli a v tichom dome ševcovom rozhostila sa sviatočná
         radosť.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506849" name="ftn.id2506849">
        2
       </a>
       ]
      </sup>
      <span class="emphasis">
       <em>
        s celou pätorou
       </em>
      </span>
      — hŕbou detí, s drobizgom
     </p>
    </div>
   </div>
  </div>
 </body>
</html>
