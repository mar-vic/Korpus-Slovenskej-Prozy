<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517117">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Nie, to je už veru nehodno žiť na tomto svete. Čo sa človek narobí, natrápi od rána do
      večera, a odnikiaľ nič. Bože môj, bol som už i tam, i tam; slúžil som i pri vojsku, v
      Talianskej ma zajali: ale nikdy som sa nenatrel toľko biedy ako tu, na otcovizni.
      Nikdy-prenikdy! Človek aby od rána do večera hrdloval, a predsa mu vždy chybí deväťdesiatdeväť
      grajciarov do zlatky.“
   </p>
   <p>
    Takto sa žaloval svojej žene Jozef Rakyta, občan z Truhlároviec. Jeho žena Katrena nešla
      mu veľmi prisviedčať, len tkala, akoby ju bol najal. Člnok jej ako živý lietal z ruky do ruky
      a bilnica búchala strmo jedno za druhým, ubíjajúc člnkom pretiahnuté nite. Ale vzdor tejto
      práci lecikedy šľahla okom po mužovi, a zakaždým jej i tak smutná tvár ešte väčšmi zarmútila
      sa. To nesmierne rozpálilo Jozefa, ako keď moriakovi ukážeme červené súkno. Preto ešte
      rozhorčenejšie pokračoval:
   </p>
   <p>
    „Ale to by ešte nebolo nič; človek by len dáko robil, už či tak, či tak: ale k tomu
      najedujú ťa v dome každý deň deväťdesiatdeväť ráz. Majže sa potom dobre, hriešny človek! Lebo
      ty nie že by si človeka poľutovala, ale tak pozeráš naň, akoby bol deväťdesiat dedín vypálil.
      Nie že by si, ako hodná a poriadna žena, prisvedčila: veru je, mužíčko, tak; zle je to s nami,
      zle — ale zazrieš na človeka, že sa ťa musí báť ako vlastných hriechov. Hm, potom, keď treba
      na soľ, na porcie — hej, potom prídeš ku mne a budeš sa mi líškať, kým ti len nevyčítam groš
      na groš až do ostatnej babky. No, o to nemám starostí, že by sa mi šesták splesnel v kešeni.
      Nedáš sa mu ani zohriať, už musí vyletieť. Bože, bože!“
   </p>
   <p>
    A Jozef Rakyta podoprel si hlavu dlaňou a mykol klobúk nad druhé ucho.
   </p>
   <p>
    „No to, veru darmo máš ťažké srdce na mňa. Vidí boh i svet, že som nie ani márnotratnica,
      ani nič, že ti všetko verne a svedomite opatrujem, ako len najlepšie môžem. Veru ma nik
      nevidel, že by som len jeden groš bola zmárnila. Ale ti ich vďačne oddám, a ty si gazduj sám.
      Potom nemusíš mi ani na soľ dávať, ani na porcie; uvidíme, čo vykonáš. I ja si tak hlavu
      podopriem ako ty; začnem ťa ohovárať a budem čakať, kým sa táto osnova sama utká. Veď uhly
      podopierať, to var len i ja budem vedieť, o to niet veľkej starosti. A ak neviem, nuž ľahko sa
      naučím. No, a každý rok na Jána vziať motyku a ísť do hory, to je veru tiež nie tak ťažko, a
      to ešte keď si vezmem do tanistry hodnú merindu a k tomu niečo preliať.“
   </p>
   <p>
    Rakyta stratil všetku trpezlivosť. Akoby ho bol na pahrebu posadil, tak vyskočil spoza
      stola. Stal si naprostred izby a klobúk chytil do ľavej ruky.
   </p>
   <p>
    „Hoj, dávno som ja vedel, že ti to kole oči! Človek chodí do tej hory, že niečo nájde,
      derie odev i obuv, zdravie si kazí, a to len preto, aby iným dobre urobil. Nuž a tí, ktorým to
      robíš, takto sa ti odslúžia! Zazerajú na teba ako na psa. Nuž ale som ja tu paholok, alebo
      piaty kacheľ odo dverí? Ale som ja tuná trinásty apoštol, ale som ja… ťuj!“
   </p>
   <p>
    A Rakyta naježil si vlasy a mrštil klobúk za stôl na lavicu len tak zdudnelo. Katrena sa
      ani takého kriku veľmi nenaľakala, iste to už viac ráz takto urobil. Ona, akoby nič, tkala
      ďalej, a robota jej tak rástla, že podchvíľou musela pripúšťať. Vedela, že jej muž nič
      nevykoná, a čo by sa ako fúkal.
   </p>
   <p>
    Ono Rakyta bol takto dobrý človek: mäkký ako vosk, bol by dal zo seba i ostatnú košeľu. A
      toto ho kazilo. Gazdovstvo mu šlo ako dolu vodou a všetko mu mizlo spod rúk navidomoči. A veru
      keď mu otec zomrel, nemohol sa požalovať, že by ho bol v dlhoch zanechal. Na majetku mohol
      vychovať kŕdeľ statku. Ale dostal nielen gazdovstvo, aj veľké kapitále, takže Jozefovi bolo
      treba len v bázni božej žiť, a všetko by sa mu bolo samo od seba množilo. Dlžníci v najväčšie
      roboty museli prísť odrábať interes a boli radi, keď im niekedy z lásky dačo pohodil.
   </p>
   <p>
    Ale človek nebude vraj spokojný, a čo bys’ ho do medu usadil. Tak i Jozef. Čím mu bolo
      lepšie, tým viac hundral; otcovizeň i kapitále sa mu málili, on ešte za viac túžil. Jemu štyri
      voly nepostačili, chcel mať i kone, aby sa na nich mohol voziť ako pán. Začal pánom závidieť,
      že nerobia nič, a dobre sa majú. Ťažilo sa mu vyjsť do poľa a prizrieť nájomných. Rád sedel
      doma a uhly podpieral, ešte radšej v krčme, a najradšej šiel s pánom notárom na poľovačku. Vo
      všetkom sa spúšťal len na nájomných, nuž a nájomní sú nájomní: robia ako v rukaviciach, a
      nemáš z nich nič, ak nad nimi nestojíš. Tak bolo i s Jozefom. Keď nik nedohliadal, začali ho
      obkrádať takže mu všetko hynulo ako na vyhnanci. Ale jeho preto nezabolela hlava, len keď ho
      krčmár pochváli a pán notár ruku mu podá! Čo by on tam chodil za čeliadkou, keď orie, veď mu
      vraj len pluh alebo vola neukradne. Radšej chytí flintu a ide na tetrovy a tam sa túla až do
      noci. A keď sa domov vracia ustatý a natešený, že zastrelil tetrova, jeho nájomníci tiež sa
      radujú nad vrecom zbožia, čo pred rozsievaním zaorali a teraz medzi sebou rozdelia.
   </p>
   <p>
    Takto išlo u Rakytov vo všetkom. Ľudia si všeličo o tom pošuškávali; niektorí mu závideli,
      že bez všetkého ustávania prišiel k takému bohatstvu a že môže tak naľahko žiť; iní sa
      radovali, že je už pod závozom. Len jeho tesť, Jano Lukáč, mu vše dohováral:
   </p>
   <p>
    „Synku, čo robíš, zle robíš. Akosi naľahko berieš túto vec. Ani sa nenazdáš, len keď budeš
      na holej dlani. Hej, nemysli si, že je to nič: baňa je baňa, a preberie sa. Peniažky sú
      okrúhle, chytro sa rozkotúľajú, a ľahšie je niečo rozfrnadiť že hanobiť. Ver mi, ak sa
      nenapravíš, na staré dni budeš chodiť s kapsou a palicou. Ej, ej, mne sa toto akosi nepozdáva.
      Keby mi aspoň dcéry tu nebolo, ešte by som mal hladkú hlavu, ale takto ma mrzí — ej, veru
      mrzí.“
   </p>
   <p>
    Takéto dohováranie neosožilo, ba Jozef Rakyta zakaždým ešte väčšmi sa zatvrdil, ako
      kremeň. Svokrovi neodpovedal ani len slova, len zvesil hlavu a zanovito mlčal a počúval; jeho
      myseľ lietala ktovie v ktorej doline. Kázeň vypočúval, ale ani slovíčko sa ho nedotklo, ani čo
      by hrach o stenu sypal. Len vše, keď tesť odišiel, vstal a postavil sa proti žene:
   </p>
   <p>
    „A čo ty búriš otca proti mne? Vy mi budete rozkazovať? To sa ja pre teba ani zabaviť
      nesmiem? Čože si mi doniesla? Jest mi tu, bože, panej! Dvoma šestákmi ťa vyplatím. No, a tú
      kravu, čo si mi doviedla, ľahko je do vás zahnať. Si mi ty za gazdiná i s tvojím chýrnym otcom
      — z hotového žiť! A sa ešte chce povyšovať! Povedám ti, maj sa na pozore!“
   </p>
   <p>
    Katra neriekla ani slova, len hlavu sklonila. Chudinka, nevedela sa nijako zastať. Jedinou
      potechou jej bolo, keď sa dakde v kútiku potichu vyplakala.
   </p>
   <p>
    Rakyta týmto činom zatvrdil sa proti tesťovi a rodine. Neslúchal nikoho, len krčmára a
      notára. Jemu nebolo treba žiadnej rady, on sa držal za najmúdrejšieho človeka pod slncom. Veď
      koľko ráz mu to krčmár aj pán notár povedali, že nabudúce nebude nik iný richtárom, len on,
      lebo v múdrosti že mu nik nechytí, ani sám pán notár. A na takúto chválu veľmi mnoho držal,
      lebo za richtárstvom mu dušička nesmierne pišťala.
   </p>
   <p>
    „Keď richtárom môže byť iný, prečo by som nebol aj ja? Som múdry, to každý uzná, a mám
      trochu i tu,“ udrel si na vrecko. „Ono sa to tu riedi, grošíky lietajú, ale, bože môj, i to je
      len niečo hodno, keď sa človek môže s pánom notárom kamarátiť a byť s ním, ako brat s bratom.
      Hm, kto nemá penez, pred muziku nelez; ja nebudem z pazderia motúzy súkať, kým niečo čujem.“
   </p>
   <p>
    A tak Jozef vždy viac a viac vzďaľoval sa od roboty; keď bol doma, nemal žiadneho pokoja,
      všetky kúty tam naň vrčali. Po dome chodil len ako v trapiech; neprizrel zhola nič, akoby bol
      dáky drevený Jozef gazdom. Paholci a dievky už zabudli, že majú dákeho rozkaziteľa. Ak robili,
      dobre, a ak nie, i to dobre. Katrena tiež nie že by sa bola chytila a začala dom riadiť, ale
      už i pred ľuďmi plakala a ohovárala muža, takže každý sa jej stránil: lebo vraj lepšie je
      robiť s ľuďmi smiechoty, než počúvať ženský plač.
   </p>
   <p>
    Nuž týmto činom nemal svet čo závidieť Jozefovi. Bohatstvo sa hodne míňalo, kapitáliky
      roztopili. Ľudia prestali chodiť do Rakytov interesy odrábať a Jozef musel hlboko do kapsy
      načrieť, ak nechcel s robotou zostať na chvoste. Ale on sa o to všetko netrápil, ba hlavu ešte
      vyššie nosil než predtým, lebo — hja, od Nového roku je richtárom. Dosiahol teda to, čo si od
      mladi žiadal: mal, chvalabohu, v rukách richtársku palicu. Ale sa aj držal! Chodil vyobliekaný
      vždy v nových šatách a tiež nechcel zjesť, čo mu doma navarili. Veď mu v krčme povedali, že je
      to nie pekne, keď pán richtár s kadejakými paholkami si za stôl sadne a s nimi z jednej misy
      je. Poslúchol teda, radšej šiel do krčmy, že si tam lepšieho zaje a dá to napísať.
   </p>
   <p>
    Nuž ale i richtárstvo sa mu o krátky čas prijedlo. Hja, nie je to len tak z dlane sfúknuť.
      Človek musí sa dokonale opásať, ak chce niečo vykonať. On myslel, že treba len byť richtárom,
      a všetko že pôjde ako z partesov, lebo svet sa ho musí báť. Ale horký jeho báť, keď nebolo v
      obci kazára. Spočiatku sa narobilo všelijakých zákonov — ale čože bolo z nich, keď sa nikto
      neozrel o ne. Tak obec začala sa rozpúšťať: zlodejov a kmínov namnožilo sa toľko, že už i do
      obecnej kasy sa začali dobýjať. Ale ani nemali ešte nikdy takého patróna, ako im bol on.
      Bohatší gazdovia nemohli sa obhrnúť pred nimi. Preto sa v dedine strhla veľká zvada, boháči
      začali richtárovi k hlave letieť. Jozef bez všetkej ceremónie zložil richtárstvo, že radšej
      bude — s odpustením — ovos strúhať, akoby mal byť medzi takým zlým svetom richtárom.
   </p>
   <p>
    Ale i v majetku bol už načistom. Nielen že kapitálov nemal, ale už si i na klinček zavesil
      pár stovočiek. Statok z maštale začal hodne rednúť, pole sa vycicalo, vyhlupelo, lebo ho nik
      nepoprával, na stavoch všade vidno len samý úpadok. Každý hovoril, že o pár rokov Rakyta
      nebude mať v Truhlárovciach na čom gazdovať. Žena jeho chodila ako umretá, už sa len tak
      triasla, kedy prídu i k nim na exekúciu tak, ako do iných domov.
   </p>
   <p>
    Rakyta ten sa pred svetom toľko netrápil, ale sám v sebe už zvedel, že čo robí, zle robí.
      Že už nebude dlho na dedovizni sedieť. Srdce mu stislo, keď si pomyslel, že prídu cudzí a
      vyženú ho i so ženou i s deťmi von, do šíreho sveta. Hlas svedomia káral ho, i žena mu
      vravela, že on sám je všetkému vina. Ona kárala ho nie tak, že by mu bola vyčitovala, ale tie
      vyplakané oči, zvädnutá tvár väčšmi ho trápili než bársaká ostrá kázeň. Hoci on sa ukazoval
      veselým, predsa sa veľmi staral, čo to s ním bude, čoho sa má chytiť, aby sa z mláky vytiahol.
      A hľa, keď sa nevedel, kam hodiť, vtedy prišli k nemu pobehaji a poradili mu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523261">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    V Truhlárovciach je ticho, akoby dedina bola vymrela. Na ceste nevidno ani živej duše:
      všetko sa na lúkach krúti okolo sena, lebo je kosba. Domy sú pozamykané, len kde-tu jest vo
      dvore starý chlap alebo žena, ktorí už nemôžu ísť na lúky medzi druhých, ale musia doma nad
      gazdovstvom a deťmi dozerať. I u Rakytov je otvorený dom. Katrena tiež nešla na lúky. Nuž a
      čože sa nepoberá do roboty, var zablúdila na mužove chodníčky? To je veru za gazdiná, ktorá v
      chládku sedí, keď má sa na slnci potiť. Akože by ju pán boh aj požehnával, keď je taká lenivá?
   </p>
   <p>
    No Katrene by sme darmo ubližovali. Dnes ráno ešte len svitalo, už bola na nohách. Roboty
      síce nemá už toľko, ako len pred rokom, lebo čeliadky už niet v dome žiadnej. A načo by aj
      bolo toľko čeliadky, keď im gazdovstvo od takto roka tak na posmech schudlo. Hja, veru je tak,
      majetok prišiel na bubon; Rakyta hľadel aspoň niečo zachrániť, keď ostatok je už tam. A
      zachránil aspoň akúsi malú škvarku, ako zo sekery porisko. Just, akoby sme sliepku pustili a
      len chvost by nám v ruke zostal. Hej, veru Rakyta sa nenazdal, že ešte bude kedy na takom
      niečom sedieť, že si musí miesto štyroch volov len dve, i to biedne, kravičky zapriahnuť. Veru
      ten padol zo šafľa do šechtára.
   </p>
   <p>
    Katrena i teraz pracuje tak pilne ako predtým. Ale vidno na nej, že nielen práca, ale i
      žiaľ ju zožiera. Dnes je jej tvár dobylička veselšia, niekedy sa aj usmeje, zvlášte, keď
      pozrie na toho, čo tam za stolom sedí.
   </p>
   <p>
    „Ach, veď ste prišli, ani akoby vás sám boh bol sem poslal! Už som sa nazdala, že vás
      nikdy neuvidím, a vy prídete, akoby ste boli z neba spadli.“
   </p>
   <p>
    „Ach, prečo mi vykáš, veď si mi sestra! Spolu sme vyrástli, a teraz mi vykáš, akoby sme
      ktovie akí cudzí boli!“
   </p>
   <p>
    Katrena sa potešila nad tým, že jej brat Michal i teraz sa k nej priznáva ako vtedy, kým
      ešte bol doma. Ale keď pozrela na jeho panské šaty, zlaté prstene a veľkú reťaz na hodinkách,
      predsa jej divne padlo tykať mu.
   </p>
   <p>
    Michal Lukáč bol mnoho rokov vo svete na remesle a muselo mu tam ísť znamenite, že sa
      takto zagazdoval. Keď do Rakytov prišiel, Katrena ani za svet by ho nebola poznala. Pane bože,
      ani pán notár sa takto nenosí!
   </p>
   <p>
    „Nuž a kam ideš, keď povedáš, že si neprišiel k nám naschvál, ale len tak po ceste?“
   </p>
   <p>
    „Zajtra, idem do Plesnivca, dlžni sú mi tam za tovar; musím si peniaze povyberať, lebo mi
      do remesla treba.“
   </p>
   <p>
    „Ach, bože môj, keď si taký bohatý, zmiluj sa nad nami! Nepýtam viac, len dvesto zlatých,
      čo sme krčmárovi dlžni. Nemôžeme sa pred ním nijako obhrnúť, vždy nám chodí na krk a vypytuje
      dlh.“
   </p>
   <p>
    Majstrova tvár sa zachmúrila; až skoro nahnevaný odpovedal:
   </p>
   <p>
    „Vidíš, ja peniaze nemôžem len tak rozsýpať; nemysli si, že mne capy orú a kozy bránia. I
      ja si musím každý grajciar v pote tváre vyrobiť. Požičal by vám vďačne, ale či ja môžem tvojmu
      mužovi čo i len pol grajciara zveriť, keď je taký nedbák, že o všetko prišiel? Tomu už
      nepomôže nič, len keď ho z domu vyženú a bieda naň doľahne, vtedy sa chytí dačoho. Kdeže je
      teraz?“
   </p>
   <p>
    Katrena sa zahanbila, nielen preto, že jej muža tak pohanil, ale aj že nevedela, čo má
      bratovi odpovedať, lebo nechcela mu muža celkom zradiť. Majster hneď uhádol, že mu nechce
      povedať, kde jej je muž.
   </p>
   <p>
    „Veďže vrav, kde je, čo je. Ja vám chcem spomôcť, ale najprv musím vedieť, kde je, aby som
      sa s ním zišiel.“
   </p>
   <p>
    „On nepríde dnes ani za celý svet. Teraz neviem, kde je, ale večer bude v hore.“
   </p>
   <p>
    „V hore? A čo tam bude večer robiť? Var len nie zbíjať, alebo je hájnikom?“
   </p>
   <p>
    „Ani je nie hájnikom, ale, chvalabohu, ani tam sme ešte nie, aby bol zbojníkom. On tam
      kope.“
   </p>
   <p>
    „Á, teda kope, hm — to je chvála. No, hľa, bieda naučila i bohatého Rakytu kopať. A čo
      kope, švábku sotva, a či pne? A večer kopať, to je predsa divno.“
   </p>
   <p>
    „Horký pne! I hanbím sa ti pravdu povedať, ale keď musím, nuž len poviem. Dnes je Jána,
      teda šiel poklady hľadať.“
   </p>
   <p>
    Majster sa nahneval a začal po izbe chodiť. Potom sa oboril na sestru:
   </p>
   <p>
    „Nuž tak vy chcete, aby vám ja spomohol, a sami nepreložíte krížom slamy. Hanbite sa, na
      cudzie mozole sa spoliehať. Myslíš, že poklady len tak pod hocktorým kríčkom rastú. Bol by
      blázon kto zakopať poklad, aby ho potom takí darebáci našli a nemilobohu prefúkali. Hoj, kdeže
      sú tie časy, keď ešte poklady vykopávali! Teraz sú toto poklady!“
   </p>
   <p>
    A Michal ukázal sestre svoju mozoľovitú ruku, ktorá veru k tým pekným šatám nebárs
      pristala.
   </p>
   <p>
    „Ach, veď som mu to i ja povedala. Dosť som sa ho naprosila, aby radšej iné niečo robil, a
      nie kopal, že keď chce už nasilu kopať, aby prekopal svoje zeme, čo mu prielohom ležia a tŕním
      poprerastali, ale on nechce dať nič na moje reči. Včera prišli zas akísi tuláci, a tí mi ho
      zviedli, aby šiel s nimi poklady hľadať, že majú akési znamenité spisy o všetkých pokladoch.
      Ja som ho prosila, aby nešiel, že bude mať zas s nimi len škodu, že on ich musí chovať, ale on
      si nedá nič povedať.“
   </p>
   <p>
    „To je pekne, že si aspoň ty múdrejšia od neho, a veru vidím, čo musíš vystáť pri ňom. Ale
      predsa aj ty si tomu vina, že sa takto spustil, keď si ho hneď od začiatku nemala k robote.
      Povedáš, že len večer ide do hory. Kde je teda teraz?“
   </p>
   <p>
    „Iste bude s nimi v krčme, lebo tí nechcú darmo ani len litierky ukázať. Ja som sa dosť
      nahromžila, aby si dal s nimi pokoj, ale ten sebe radšej od úst utrhne, len aby videl tie
      akési spisy.“
   </p>
   <p>
    Majster videl, aká dobrá žena je Katruša, len prislabá na to, aby muža na niečo dobré
      mala. Uľútilo sa mu jej. Vytiahol z vrecka peniaze a vyčítal dvesto zlatých na stôl.
   </p>
   <p>
    „Tuto ti požičiavam tých dvesto zlatých. Dal by otec nebeský, aby vám na dobré poslúžili.
      Požičiavam ti ich preto, že vás chcem teraz úplne z blata vytiahnuť, aby ste trochu k sebe
      prišli. Keď sa očistíte od dlhov, azda sa chytíte s novou silou do práce a nahradíte zase, čo
      ste utratili. Peniaze tieto budú u vás bez všetkých interesov. Musíš mi teraz prisľúbiť, že
      nevyjavíš ani živej duši, od koho si ich dostala, a nepovieš nikomu, že som ja tu bol.“
   </p>
   <p>
    Katrena nevedela, čo má od radosti robiť. Chytala mu ruku, že ju bozká, ale ten sa jej
      bránil. Konečne začala plakať.
   </p>
   <p>
    „Nuž ale akože by som mu nepovedala, keď sa ma bude opytovať, kde som vzala tie peniaze?
      Ba práve ja mu to musím povedať, aby vedel, komu sa má za ne poďakovať.“
   </p>
   <p>
    „Keď tak chceš, dobre, povedz. Ale ja sa vás potom odhodím a nikdy viac sa o vás neozriem.
      Ja som chcel tebe a tvojmu mužovi dobre; úfal som sa, že sa ešte dá na dobrú cestu napraviť.
      Ale ak mu ty vyzradíš, že som tu bol, o polepšení nech sa ti ani nesníva. O pár rokov možno
      zas pôjdem cez dedinu, potom vás navštívim. Potom mu ja sám poviem, kto mu to požičal tie
      peniaze. Ty pracuj i naďalej a menej plač. Keď sa o peniazoch bude spytovať, kde si ich vzala,
      povedz, že ti ich dal otec.“
   </p>
   <p>
    Majster potom odišiel a Katrena zaviazala dve stovky do uzlíčka a vložila ich do truhly na
      samé dno.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506416">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nad Truhlárovcami rozprestrela noc tmavé krídla svoje. Mesiac, skrytý je za oblakmi, len
      lecikedy prezrie cez ne a zas zatiahne sa mračnom. Bárs je aj tma, predsa v celom chotári len
      tak hmýri národ. Mládež zapaľuje snopky a suché borievky a, poskakujúc, prespevuje si.
   </p>
   <p>
    K hore vyše dediny kráčajú traja chlapi. Jeden z nich oblečený je v sedliackych, druhí
      dvaja v meštianskych, ale otrhaných šatách. Ten prvý má široký klobúk, ostatní dvaja úzky s
      vysokým dnom. Spoza sár opálajú sa im uchá, ktoré zabudli za sáry zatisnúť. Mešťania majú
      palice a kapsy, sedliak má o lakeť zavesenú asnáď sekeru, ktorej porisko spod haleny mu trčí.
      Všetci kráčajú chodníkom rovno do hory: vidno, že cestu dokonale znajú. Sotva toto prvý raz
      sem idú. Zrazu sa im chodník rozdelí a oni vľavo sa pustia do malého údolia. Ako ta došli,
      sedliak zhodil halenu i to, čo na ruke mal zavesené, a snímuc si klobúk, pozrel do neba, či
      nevidí hviezdy.
   </p>
   <p>
    „Čože tak pozeráte, Jožo? Var myslíte, že vás mesiac vystrežie a bude sa chcieť s vami
      podeliť?“
   </p>
   <p>
    To povedal jeden z mešťanov; po reči mu poznať, že je nie z Truhlároviec, ani z toho
      okolia. Na to i ten druhý sa rozrehotal, až sa v hore ozývalo.
   </p>
   <p>
    „Horký môj myslel! Ja nemyslím nič,“ odpovedal Rakyta, „ale tu je tma ako v rohu, a
      otupno. Nie som bojko, ale teraz mi je akosi divno. Všetko sa mi pozdáva, že nejaký duch
      vystupuje spoza smrčiny.“
   </p>
   <p>
    „Bojko všade len mátohy vidí. Vy by ste sa tiež hneď všetkého naľakali, a ešte je nič.
      Počkajte, nech len vyjde duch: potom sa nahľadíte!“
   </p>
   <p>
    „Veď keby len vyšiel, ja len to chcem. Ale ten nevyjde. Už ste to sto ráz povedali a ani
      raz nesplnilo sa vám.“
   </p>
   <p>
    „Akože sa splní, keď vy vždy len pochybujete a neveríte. Veď sme vám prečítali spis. Či
      tam nestojí, že keď ideme kopať, nesmieme pochybovať o poklade?“
   </p>
   <p>
    „Ach, veď som vtedy veril, keď ste ma to k tej skale vyviedli; kopal som o dušu, až mi
      ruky krvavili, a predsa sme nenašli nič, ani len znaku.“
   </p>
   <p>
    „Ale nestálo v spise, že ani ten kto kope, ani jeho domáci nesmú celý ten deň zahrešiť?
      Ani keď z domu odchodí, nesmú ho doma zdržiavať? No, povedzte, či ste to vtedy splnili, ale
      všetko až do litery?“
   </p>
   <p>
    „Horký môj prehorčený splnil! Žena ma nechcela nijako pustiť. Ja som jej veru i zaklial.“
   </p>
   <p>
    „No, vidíte, už sme doma! Keď neplníte predpis, akože potom môžete čo nájsť?“
   </p>
   <p>
    „Ale ozaj, keď tie vaše spisy všetko tak dobre vedia, prečo vy sami nekopete, ale voláte
      iných? Ja by som to tak neurobil. Keby som už raz mal také spisy, išiel by som sám kopať.“
   </p>
   <p>
    „No, hľa, nerozumiete tomu ani mak, a predsa len mudrujete. Koľko ráz sme vám už povedali,
      že my nesmieme sami kopať, lebo sme museli prísahu na to zložiť, že z tých peňazí nevezmeme
      ani grajciara a že sa ani motyky nikdy nechytíme. A vás sme preto zavolali, že vám chceme
      spomôcť.“
   </p>
   <p>
    „Nuž ani ja nechcem všetko sebe zanechať. Rozdelím sa s chudobnými a dám aj na kostol. No,
      a teraz vo meno božie!“
   </p>
   <p>
    A Jozef chytil motyku a začal kopať, kde mu jeho kamaráti kázali. Motyku mal širokú,
      vyostrenú, ešte celkom novú. Prsť sa mu len tak rozsýpala, milý Jozef kopal dotuha, a len
      potom pomalšie, keď prišiel na štrkovitý nános. Ako tak kope, ani sa neohliadnuc, chytí ho
      čosi za rukáv a trhne. On sa zľakol, že to už ten duch; len potom sa mu srdce utíšilo, keď za
      sebou videl svojho kamaráta.
   </p>
   <p>
    „Jožo, pozrite, nevidíte nič hen v tej húšťave?“
   </p>
   <p>
    Rakyta pozrel ta a vidí, ako vzbĺkol plameň a v tom okamžení zhasol. Zatľapkal rukami od
      radosti ako dieťa a skríkol:
   </p>
   <p>
    „Oheň, peniaze sa presúšajú, na moj hriešnu…“
   </p>
   <p>
    A už by bol i dokončil, keby mu kamarát nebol zapchal ústa.
   </p>
   <p>
    „Už zas zlorečíte? Ale nemôžete držať jazyk za zubami? Len sa božte, uvidíte, že vám zas
      zuby naprázdno klepnú.“
   </p>
   <p>
    Kým sa tí hádali, zas vyšľahol plameň, až ich všetkých troch osvietil. Jeden z tulákov
      zvolal:
   </p>
   <p>
    „Chlapi, poďme ta za horúca: iste je tam poklad. Jozef, poďte chytro! Mne sa všetko tak
      vidí, že dnes nebudete darmo kopať.“
   </p>
   <p>
    „Budeže nám dobre, ak nájdeme kotál dukátov! Rozdelíme sa narovno, a ešte ani tak ich
      nebudeme vládať odniesť.“
   </p>
   <p>
    Jozefovi sa toto nespáčilo. Namrzený odvetil:
   </p>
   <p>
    „Ja sa nebudem s nikým deliť, mne sú peniaze všetky treba. Vy aj tak nesmiete z nich vziať
      ani len pol grajciara, keď ste prisahali.“
   </p>
   <p>
    „Haha, reči sa vravia, a chlieb sa je. Radi buďte, ak vám niečo hodíme, veď sme ich aj tak
      len my našli. Teda peniaze sú naše…“
   </p>
   <p>
    „No, len sa povaďte! Ešte je nič, a už sú otázky medzi vami. Veď potom, keď niečo nájdete,
      pozabíjate sa nadobre.“
   </p>
   <p>
    Ale druhý kamarát neslúchal nič, len ďalej vykrikoval:
   </p>
   <p>
    „Ale ja musím sem darmo chodiť? Môj je i spis, ja som vás sem doviedol, a teraz, keď sme
      už pri poklade, nedbali by ste ma odtisnúť od všetkého.“
   </p>
   <p>
    Rakyta mu odsekol:
   </p>
   <p>
    „Keď si vykopete, budete mať. No, kopte len! Veď ste si ani len motýk nedoniesli. Nuž ja
      mám kopať a potom s kým sa o hotové deliť? Veru ste mi za mudráci! Len kde ste nabrali toľko
      rozumu? Noženo!“
   </p>
   <p>
    „Ale ja nebudem kopať? Ja mojou čugaňou odkopnem viac že vy čo i desiatimi motykami.“
   </p>
   <p>
    A len pred chvíľou dobrí kamaráti začali kopať na tom istom mieste, kde sa peniaze
      presúšali. Kopali jeden nad druhého, z celej sily. Už vopred si jeden druhému závideli, že
      dostane niečo, a každý sa sám v sebe zakázal, že kamarátom neprepustí ani len nádoby, v ktorej
      bude poklad. Kopali teda opreteky, aj pobehaji sa chytili, vidiac, že tu predsa musí byť čosi.
      Robota im tak od ruky šla, že by sa do rána snáď i na druhý kraj zeme boli prekopali.
   </p>
   <p>
    Ako tak hrdlačia, zaštrngne pred nimi ktosi reťazou. Všetci, ako jeden, pozreli, čo to. A
      hľa: pred nimi vysoká postava v bielom odeve. Brada po pás, vlasy ako pradená visia jej dolu
      plecami. Suchá ruka vystrela sa ponad ich hlavy a reťaz zacvendžala. Chudáci, zbledli všetci
      ako zem. Obom pobehajom vypadli palice, i Rakytovi motyka padla k zemi. Všetci zdesení
      pozerali na strašný ten zjav. Rakyta už dosť skúsil, počul i o tom, i o tom: ale že by i
      duchovia boli na svete, to nikdy nechcel veriť. Ale tu niet klamú, tu je už zrejmá vec.
      Mesiačik práve vyskočil spoza chmár a osvietil desnú postavu. No, či je to klam? Zelené oči a
      bledé líca — bože, to je duch! I obom trhanom búchalo srdce ani vo zvone a v ušiach im hučalo
      ako voda na mlynici, hoci dookola všade bolo ticho ako v hrobe. Rakyta pozrel duchovi do tváre
      a striasol sa na celom tele; v rukách cítil trhanie, nohy sa mu podlamovali, pred očima sa mu
      roztiahla hmla a v nej robili sa červené a belasé kolesá. Bol by padol do mdloby, ale tie
      zelené oči desno hľadeli naň a vpíjali sa mu do tváre, takže mu nedali zamrieť. Kamaráti,
      vidiac, že duch len na Rakytu hľadí, obrátili sa tichučko a stratili sa. Neboli by sa obzreli
      ani za desať kotlíkov dukátov. Ale Rakyta zostal sám ako palec; všetko naďaleko spí, len on
      stojí zoči-voči s podzemským akýmsi duchom. Už sa mu chcel prihovoriť, ale jazyka nemohol ani
      len pohnúť, akoby porážka bola naň padla. Už sa chcel pred ním hodiť na kolená, ale všetky
      žily v ňom stuhli. Rakyta stál ako kamenný stĺp. Konečne duch pýta sa ho hlbokým, mocným
      hlasom:
   </p>
   <p>
    „Kto si? Kto sa opovážiš budiť nás duchov z večného spánku? Smrteľníče, vrav, kto si?“
   </p>
   <p>
    Rakyta sa triasol ako libačka, a preto zajakavo vybľabotal:
   </p>
   <p>
    „Zmiluj sa! Odpusť!“
   </p>
   <p>
    Duch sa nedal uprosiť. Vztiahol naň ruku, že reťaz zajačala. Ozvena sa desno vynímala v
      tichej noci.
   </p>
   <p>
    „Čo hľadáš tu, nešťastný človeče, keď iní už odpočívajú? Čo?“
   </p>
   <p>
    Z Rakytových úst len tak znenazdania vypadlo slovo:
   </p>
   <p>
    „Poklady!“
   </p>
   <p>
    „Poklady? No, dobre. Ale najprv preukážeš, kde sú tie poklady, čo si po otcovi zdedil. Kde
      ti je gazdovstvo? Hovor pravdu, lebo už by bolo neskoro a darmo tajiť.“
   </p>
   <p>
    Rakyta plačlivým hlasom odpovedal:
   </p>
   <p>
    „Ach, zmrhal som ich, zmrhal, preto hľadám poklady, aby som to zas napravil. Odpusť!“
   </p>
   <p>
    „Zmrhal? Tak? Odpustiť ti neodpustím, lebo istý poklad si zmrhal a neistý hľadáš. Tu v
      zemi, kde si kopal, bol veľký poklad, ale ten sa prepadol. Prečo? Pretože tí, čo tu s tebou
      boli, pre zlé svedomie utiekli. Ty, ak chceš poklad nájsť, nesmieš sa viac s takými spriahnuť,
      ale ho musíš hľadať sám, a to nie v hore, ale na svojich vlastných zemiach. Preto za tri roky
      musíš svoje zeme kopať, a keď všetky prekopeš, v tej poslednej nájdeš i poklad. A teraz choď,
      hneď zajtra chyť sa do roboty, lebo ak o tri roky nenájdeš ničoho, prídem k tebe a potom
      nezmilujem sa viac!“
   </p>
   <p>
    Rakyta so zloženými rukami obrátil sa a slabým krokom poberal sa domov. Slová duchove ešte
      i cestou zneli mu v ušiach a rozľahli sa mu v hlave; kam pozrel, všade hrozná postava ducha;
      nič nepočul, len vyhrážku jeho. Príduc domov, nepochválil sa nikomu, čo našiel, ale tichučko
      sa uložil. Snáď prvý raz v živote pozdvihol myseľ svoju k nebesám a pomodlil sa.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2506807">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Od onej strašnej noci hodných pár rokov minulo; mnohí starí ľudia dobojovali a podľahli v
      tom veľkom boji života, ich prázdne miesta zaujali iní, mladí. Ale v Truhlárovciach aspoň na
      prvý pohľad sa ešte mnoho nezmenilo. Ešte vo všetkom vidno ten starý poriadok. Veď i ten starý
      pán, ktorý sa vezie dolu dedinou, potriasa hlavou, akoby prisviedčal, že všetko je tak, ako
      bolo kedysi. Hej, kedysi, bolo to kedysi, kým bola v údoch sila a kým ešte hlavu nekryli
      šediny. Voz zastane pred richtárovým domom a starý pán vstúpi do priestranného dvora. No, to
      sa mu musí dať, že tu je vo všetkom poriadok. Nevidíš ani najmenšej veci, čo by nemala svojho
      miesta. Paholci zapriahajú do drabinovca štyri voly, idú na lúky po seno. Gazda, už tiež
      obstarný človek, tiež pomáha pri priahaní a rozkazuje paholkom, čo a ako majú robiť. Ale ako
      zbadá cudzieho pána vchodiť, nechá ich tak a kráča k nemu, aby ho privítal. Iste to bude dáky
      nový pán od úradu, možno cestovný komisár. Richtár zaviedol svojho hosťa do izby.
   </p>
   <p>
    „Aha, pán komisár, prišli ste akiste pre cesty? Veru hŕbky sú ešte nie hotové, zadali sme
      už prosbu o maličké pozhovenie.“
   </p>
   <p>
    „Ja komisár? Horký môj komisár! Ešte by mi len to bolo treba! Mám ja z čoho žiť.“
   </p>
   <p>
    Richtár sa zahanbil, lebo až teraz videl, že pán nevyzerá tak ako komisári. Že to iste
      bude niečo viac. Možno, z inej stolice nejaký pán, lebo tu ešte nikdy nebol. Len tak
      trochu-trochu sa mu pozdávalo, že ho kdesi kedysi musel vidieť, či vo vojne a či kde. Muselo
      to byť veľmi dávno, lebo sa mu už len tak videlo ako vo sne. Hosť nehovoril mnoho richtárovi,
      kto je, čo je, len sa hneď vypytoval:
   </p>
   <p>
    „Akože sa máte, pán richtár? Ale vidím, že dobre. A vaša kdeže je? Znám ju dobre.“
   </p>
   <p>
    Richtár si pomyslel: „Hľaďteže, ľudia boží, akých vám má moja žena známych! Óvi-óvi!“ A
      pánovi odpovedal:
   </p>
   <p>
    „Moja? Hm, dakde bude vo dvore. Nuž a kde ste sa s ňou zoznámili?“
   </p>
   <p>
    „Bolo sa mne treba s ňou zoznamovať, keď mi je ona sestra a ja jej brat. Teraz už len
      viete, kto som, čo som?“
   </p>
   <p>
    „Á, to je už iné, to je iné!“ a richtár vybehol chytro do dvora a začal volať ženu.
   </p>
   <p>
    Po chvíli vošla do izby Katrena. Nevedela, prečo ju tak naponáhle volajú. Ale ako vstúpila
      do izby a zazrela hosťa, hneď ho poznala.
   </p>
   <p>
    „Ach, brat môj drahý, úprimný! Ale si mi zas prišiel?“
   </p>
   <p>
    Richtár sa zadivil nad ženou, čo vraví, a premietal sám v sebe:
   </p>
   <p>
    „Zas prišiel, zas prišiel — ale veď ten ešte nikdy nebol u nás, nikdy som ho tuná nevidel,
      a Katrena mu vraví, zas si mi prišiel. Chudinka, akiste od radosti sa jej jazyk potočil. Ale
      čo je ako, i ja som ho už musel vidieť. Kamdiaľ, tým väčšmi sa mu priznávam. Pane bože, ako je
      to?“
   </p>
   <p>
    „Nuž ale vy ste tu už boli kedy, keď vám moja žena vraví, že ste zas prišli? Ja sa,
      pravda, nepamätám, že by ste tu boli bývali od tých čias, čo som ženatý, ale predsa všetko sa
      mi tak činí, že som vás už kdesi videl. Ale kde, to už neviem, a čo by mi hneď prišlo umrieť.“
   </p>
   <p>
    „Bol som tu u vás, ale tomu je už dobrých pätnásť rokov. Vás vtedy nebolo doma, boli ste
      kdesi v hore, čosi ste tam kopali.“
   </p>
   <p>
    Rakyta ostal od hanby ako obarený. Tvár mu len tak blčala. Už mu huplo do hlavy, aký to
      bol duch, ktorý ho tak bol vyškolil!
   </p>
   <p>
    „Ach, bola to hrozná noc! Len sa divím, že som ju prežil. Ale musím povedať, že hneď od
      tých čias začalo sa mi lepšie vodiť. Hneď v druhý deň vyplatil mi tesť u krčmára dlžobu.“
   </p>
   <p>
    „Horký tesť!“ ozvala sa Katrena. „I to ti vyplatil len on, a mne zakázal to povedať.“
   </p>
   <p>
    „No, to je mnoho, to je mnoho!“ A richtár chytil švagrovu ruku a slzy vďačnosti sperlili
      sa mu v očiach, keď vravel ďalej: „Keď som si ten dlh vyplatil, bol by som sa najradšej hneď
      chytil s novou silou do gazdovania, ale vždy mi hučalo v ušiach, že za tri roky musím poklad
      hľadať a nájsť. Každý deň som šiel na svoje zemičky kopať, a za tri roky prekopal som ich
      svedomite a vyklčoval som z nich všetko tŕnie. Čo som jednu prekopal, to som ju obsial, i mal
      som neskoršie úrody na div. Za tri roky moje zeme boli najkrajšie, každý mi len tak závidel.
      Bol som zase chlap. Nechybelo mi nič. Nepotreboval som ani pokladu, a čo by sa mi bol hneď
      prišiel núkať, lebo zem mi každoročne vydávala hojné úrody a prácu moju odmenila bohato.
      Statok sa mi začal zase množiť; prikupoval som k starému nové zeme, takže už dnes zas mám
      všetko, čo som za mladi utarmonil. Teraz len ako sa vám za to odslúžiť?“
   </p>
   <p>
    „Nuž najväčšia odplata mi je to, že ste zas gazda na mieste, ale že ste nielen ku
      gazdovstvu, ale i k zdravému rozumu prišli. Najviac je hodno to, že ste sa sám presvedčili, že
      zem neukrýva len tie poklady, čo sú v kotlíkoch uložené, ale omnoho vzácnejšie ešte a milšie,
      a to sú tie, ktoré ukladáme do stodôl. Milšie sú preto, že ich dobývame
    <span class="emphasis">
     <em>
      prácou
     </em>
    </span>
    . Ozaj, kde sú teraz tí pobehaji, čo to s vami tam boli?“
   </p>
   <p>
    „Hja, tí vám zle pochodili. V jednu noc prišli ku mne a poviazali ma i všetkých domácich,
      žeby som sa vraj podelil s nimi o ten poklad, čo som vtedy našiel. Ja som im nemal čo dať, i
      nebolo by so mnou bývalo dobre, keby ich hlásnik nebol vystriehol a zavolal ľudí, čo ich
      chytili a odviedli do súdu. Od tých čias sú tam, ani nevyjdú stade viac, lebo sa i vraždy na
      nich dokázali.“
   </p>
   <p>
    „Nuž a ako ste zas k richtárstvu prišli?“
   </p>
   <p>
    „Ach, dosť som sa odhrýzal, ale predsa som musel ho len prevziať. Ale teraz mi radšej vy
      povedzte, ako ste sa za toho ducha tak obliekli a kto vám povedal, kde sme.“
   </p>
   <p>
    „No, to bola ľahká vec. Keď mi Katrena povedala, že ste v krčme, šiel som i ja ta, ale som
      si sadol do bočnej izby a tam som vás vyslúchal. Spravil som si z pačies bradu a vlasy, hlavu
      som si posýpal múkou a šiel som z krčmy obďaleč za vami. Vy ste vošli do hory, za vami i ja.
      Potom som si zahodil plachtu na seba a uviazal na ruky reťaz, čo mi v krčme požičali, a
      zapaľoval som vám pušný prach v húštine, aby ste aspoň to videli, ako sa peniaze presúšajú.“
   </p>
   <p>
    „Ach, máte vy rozumu!“ divil sa na ňom richtár.
   </p>
   <p>
    Katrena mu prisviedčala:
   </p>
   <p>
    „Ale hej, ale hej!“
   </p>
   <p>
   </p>
  </div>
 </body>
</html>
