<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523254">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Chvalabohu, že sme už hotoví,“ vzdychol si pán Simon Katović, keď položil vidličku a
         nôž. Obed bol hojný a dlhý, pani Flóra vynukovala veľmi. Cítil, že bolo všetkého dosť, až
         moc.
   </p>
   <p>
    Vstal od stola a poberal sa vďačne za paňou do salónika. Ako je príjemne v chladnej
         svetlici, kde sa nešíri vôňa jedál. Zaradoval sa, keď vošla Ortensa, slúžka s hodnou tácňou
         pred sebou. Doniesla čiernu kávu, fľaše a kalíšky. Kráča v paniných topánkach trochu
         ťarbavo, prstami k sebe, dáva si pozor nepotknúť sa o koberec a najmä na kožiach
         patagónskych levov a líšiek po podlahe, ktorých hlavy a laby, naliate gypsom zavadzajú pod
         nohami, ale zato sú pekné, ani čo by boli živé.
   </p>
   <p>
    „Tieto obedy sú milé a chýrne,“ usudzoval pán Katović, „ibaže sú pridlhé.“
   </p>
   <p>
    Trochu má pravdu. Obed bol čílsky: mnoho jedál a dobrých. Novosť bola kuracina. Pani
         Flóra vypriadla kurčiatka nevedieť skadiaľ, lebo ich ešte veľmi nenosia priekupci. Jej
         Fortunato ich rád, najmä včasné. Nerada pozerá, keď ich, nebožiatka, Ortensa reže: hádžu sa
         tak zúfale v kŕčoch pred kuríncom s krvavou hlavičkou! Ale pán Fortunato sa jej zato zas
         tak chutne smeje a tľapká ju po pleci.
   </p>
   <p>
    „Nebolo by sa mu to stalo, nech je nie kurčaťom,“ teší ju. „Čo je nie radšej prísediacim
         pri Apelačnom dvore?“
    <sup>
     [
     <a class="footnote" href="#ftn.id2523310" name="id2523310">
      2
     </a>
     ]
    </sup>
    Nápad jej je tak smiešny, že sa i ona musí rozosmiať.
   </p>
   <p>
    Dnes je spokojná. Obed sa vydaril. Fortunato rád, keď uhostí krajana, ako svedčí.
         Niektoré jedlá pripravila po dalmatínsky. Pripomenú im, chudákom, ďalekú vlasť. Ale sa
         preukázala i čílskymi jedlami, lebo sú chutné a potom i ona ľúbi svoju vlasť, pridŕža sa
         čílskych obyčají, lebo sú jej skoro posvätné.
   </p>
   <p>
    Rozostavila šálky na čiernu kávu a nalieva do nich voňavého nápoja. Nezabudla na parádne
         fľaše s eremitom, benediktínom a chartreusom
    <sup>
     [
     <a class="footnote" href="#ftn.id2523346" name="id2523346">
      3
     </a>
     ]
    </sup>
    a na dlhú opletenú v slame s maraskínom zo Zadra.
    <sup>
     [
     <a class="footnote" href="#ftn.id2523366" name="id2523366">
      4
     </a>
     ]
    </sup>
    Pán Simon sa zľakol, čo ho tu čaká po dobrom španielskom víne. Užije pohár vína
         za stolom, málokedy viac od pohára. Ale pri takom dlhom obede príde užiť viac: vyjdú i zore
         na líca. Od kalíška by sa bol odhrýzal, ale pán Fortunato neodpúšťa. Musel chlipnúť čosi
         maraskína.
   </p>
   <p>
    „Čoby tam! Čierna káva napraví všetko, Ortensu som naučil sám, ako sa varí. Nebude
         najhoršia, ak si dala záležať.“ Vytiahol skadiaľsi škatuľu: strakatý vrchnák svedčí, že sú
         to cigary pura zo samej Habany.
    <sup>
     [
     <a class="footnote" href="#ftn.id2523396" name="id2523396">
      5
     </a>
     ]
    </sup>
    Upriamený je na končeky. Keď ich odrezal hosťovi a sebe mašinkou, odložil ich
         do škatule, kde ich už mal celú zbierku.
   </p>
   <p>
    Tváre fajčiarov prijali vážny a či slávnostný výraz pod obláčkami voňavého dymu, ani keď
         hodnostár zasadne za stôl prisluhovať, čo mu nakladá dôležitý úrad.
   </p>
   <p>
    Sedeli v hlbokých kreslách na hranici, kde prestáva koberec na linoleu, ktoré
         napodobňuje kresbu parkiet. Pani Flóra sadla k pianu s kožou patagónskeho pštrosa
    <sup>
     [
     <a class="footnote" href="#ftn.id2523430" name="id2523430">
      6
     </a>
     ]
    </sup>
    so všetkým perím na vrchni. Pán Simon sa zahľadel na obrazy v okrúhlych
         pozlátených rámoch nad pianom. Pravý predstavuje samého pána Fortunata, ľavý jeho paniu.
         Umelec ich sňal z podobizne. Pán Fortunato mohol by mu doplatiť. Tvár mu pooprával dosť
         dobre, pouhládzal vrásky, najmä okolo očú. Predstavuje sa na obraze o pätnásť rokov mladší.
   </p>
   <p>
    Pani Flóra prebehla po klávesoch; zaligoce sa jej jeden alebo druhý kameň, ako preberá
         prstami. Malé rúčky sa usilujú byť tam, kde ich treba. Pán Simon sa diví, ako môžu nežné
         prstíky mať jamôčky, kde by mali vystávať stavce, a narobiť pritom toľko hurtu v dlhej
         kasni piana. Pán Fortunato nehúta, len sa díva, ako hrá; tvár sa mu usmieva, oči mu žiaria
         od spokojnosti. Rád pozerá na jej hlavu, na bujné čierne vlasy, na ktorých sedí svetlá
         mašľa, akoby motýľ o rozšírených krídlach, keď sa spustí na voňavú ružu.
   </p>
   <p>
    Ani hosť neostal pri samom umení, obrátil pozornosť i k umelkyni. „Neschybil Srećko,
         veru nie, vypriadol si šumnú ženičku. I pekná je, i milá. Aspoň ti nekričí zďaleka: ,Na
         kolená! Nevidíš, koho máš pred sebou?‘ Milá a skromná. Nuž ďakovať bohu, nesklamal sa.“
   </p>
   <p>
    Pani Flóra za prudkým počiatkom spustila sa na kvetnaté roviny viedenského valsa. Jej
         Fortunato ho má veľmi rád, neraz si ho i hvízda. Lichotivé výkrutky podobrali akosi i pána
         Katovića, zaliečajú sa mu a omámili ho trochu. Učičíkali chladný rozsudok a sprevracali v
         ňom poriadok a rovnováhu. Nie je muzikálny, a predsa ho majú; nie je tanečník, a jednako sa
         mu prichodí kývať trochu v páse. Pritom, nevie sám ako, zabŕdol do minulosti; presúša mysle
         a spomienky, ktoré predsa bol pozatváral do dobrých truhlíc. Priplichtili sa znezrady,
         krúžia po všetkých komorách. Je mu ako doma, keď vtrhne doň patagónsky vietor, spoprevracia
         veci po izbách, pozmetá prach, ktorý sa bol dávno usadil na steny a náradie. Srdce sa zas
         ohlásilo, že je tu. Hoc je vo veselej spoločnosti, stislo sa mocne.
   </p>
   <p>
    Vstal prudko z kresla, keď sa domáca pani dala do slávneho pochodu Deutschmeistrov.
    <sup>
     [
     <a class="footnote" href="#ftn.id2523520" name="id2523520">
      7
     </a>
     ]
    </sup>
    Tiež obľúbený kus pána Fortunata, počul ho dakoľko ráz vo Viedni. Viedeň má
         rád, veľmi rád, sám nevie prečo, lebo nepobudol v nej dlho. Ale hoc ju veľmi rád, i
         Deutschmeistrov, pohodil náklonnosť do kúta, pozrel chytro na hodinky a vstal tiež.
   </p>
   <p>
    Pani Flóra začula pohyb za sebou, obzrela sa, čo sa robí. Poslucháči stáli naprostred
         izby. Udrela tuho po klávesoch, pretrhla pochod v polovici krikľavým akordom. Prichlopila
         vrchnák a už stála pri nich.
   </p>
   <p>
    „Nevďačníci, nudíte sa!“
   </p>
   <p>
    „Nemohol som obsedieť,“ vyhovára sa pán Simon. „Nie som muzikálny, ale hudba ma
         rozoberie, najveselšia ma rozbúri. Neviem, ako je to.“
   </p>
   <p>
    „A ja že vás zabávam,“ vytýka si. „Ale kto by sa nazdal, že vás moja hra rozbúri. Také
         obdraté kusy. Chlapci si ich hvízdajú.“
   </p>
   <p>
    Pán Simon sa zamračil; zdvorilosť mu nakladá odporovať jej, a on sa nevie podkladať a
         chodiť za priazňou. Spomenul teda len toľko, že hra nebola taká, ako ona hovorí, keď ho
         rozobrala. Počul hvízdať na ulici i hrať tie isté kusy a nebolo mu pri nich ani raz takto
         ako teraz.
   </p>
   <p>
    „Mrzutosť najlepšie zaliať!“ radí domáci pán. Nalieval zasa do kalíškov; benediktína
         sebe, jemu maraskíno.
   </p>
   <p>
    Pán Simon nemal maraskíno za ktovie aký liek na túto túžbu, ale vie, že darmo sa
         naodhrýza priateľovi. Ten privlastňuje nechuť a omrzlosť telesnej ustatosti a slabosti.
         Treba pozdvihnúť myseľ a podoprieť vôľu voňavou parou likériku. Vytrúsil teda svoj kalíštek
         až na dno a dozeral, či pán Simon ho nasleduje, alebo nie.
   </p>
   <p>
    Vzdychol si, keď kládol kalíštek na podnos, hádam že musel oznámiť panej: „A tak,
         anjelik, pôjdeme sa obrátiť dva-tri razy.“ ,Obrátiť sa‘ by znamenalo v kaštelánskej reči
    <sup>
     [
     <a class="footnote" href="#ftn.id2506425" name="id2506425">
      8
     </a>
     ]
    </sup>
    ísť na prechádzku.
   </p>
   <p>
    „Tuláci!“ nadala im. Vedela, že nemôže ísť s nimi. Neukážu sa do večera.
   </p>
   <p>
    „Veď sa vrátime, anjelik!“ žmurká jej potajomky. „Len vystrieť nohy akomak.“
   </p>
   <p>
    „Dobre,“ pristala zaraz. „Ja skočím na chvíľku k pani Carmen.“
   </p>
   <p>
    „Pozdrav pani Carmen nastokrát!“ Uklonil sa veľmi obradne pred ňou. Skrúcajú sa po
         pitvoríku, zhľadávajú klobúky a palice po vešiaku so zrkadlom. Ona stojí vo dverách
         salónika a čaká. Keď vyšli na chodbu, pohla sa za nimi. Pán Simon jej dal ruku a keď dostal
         pačku od nej, poklonil sa nemotorne a náhlive a už zaberá dolu schodmi. Priateľ tiež dupoce
         za ním. Ale keď zišli do prízemia, zišlo mu čosi na um.
   </p>
   <p>
    „Prepáč chvíľku, zabudol som cigary.“ Zvrtol sa a zasa trieli dohora.
   </p>
   <p>
    Pán Simon stojí akosi omámený, ešte neprišiel k sebe. Hudie mu dosiaľ v ušiach zaliečavý
         vals. Hoc omámený, vie, že čerta šiel po cigary priateľ. Čuť tam odzhora šepot a pridusený
         chichot: rozoznať i jej hlások. Kdeže by nie, i cmuklo, dobre počuť, zasa raz, dva, a teraz
         sa sype, nedá sa ani čítať, koľko odrazu. A znovu chichot.
   </p>
   <p>
    Zachmúril sa. Otupno počúvať. Veď je to čajsi urážka, alebo skôr posmech; a za chrbtom
         jemu, samotárovi. Vraj priateľstvo na život a na smrť a tu utajovať sa pred ním. Hotová
         neúprimnosť.
   </p>
   <p>
    „Srećko je pôžitkár, trochu hádam i pokrytec.“ Hneď mu odľahlo, že mu mohol trochu
         nadať, tiež za chrbtom. Pobral sa z domu pomaly a pomyslel si: „A čo ma do nich naostatok,
         keď vezmeme prísne?“
   </p>
   <p>
    Pán Fortunato ho dohonil na ulici. Bol vysmiaty, omladnutý. Pán Simon hodil naň okom.
         Akože! Tak bolo, ako predpokladal: veď je dosiaľ ešte kdesi tam pri nej.
   </p>
   <p>
    „Veru tak, bratku,“ dokončil pán Fortunato rozhovor, ktorý bol viedol v sebe. „Nemáš nič
         múdrejšieho čo oženiť sa. Rozkývaj sa!“
   </p>
   <p>
    Pán Simon zastal, akoby ho bol zadržal úder protivného vetra na chvíľku. O chvíľu
         vykročil. „Pani kmotry nahovárajú a ženia, koho napopáckajú. Do remesla im fušujú neraz i
         novopečení manželia. Chceli by utopiť vo svojich sladkostiach celý okršlek zemský. Ale med
         polížu chytro sami. Alebo sa im prekysne,“ usmial sa.
   </p>
   <p>
    „Novopečení? Už sme ku koncu tretieho roku. Môžem povedať, u nás je, ako bolo v prvom. A
         potrvá azda ešte. Ovrabči sa, kamarát, uvidíš.“
   </p>
   <p>
    Pán Simon pokrútil hlavou. „Neuvidím…“
   </p>
   <p>
    „A čo ťa hatí? Stojíš si skvele ako málokto. Zaistená budúcnosť.“
   </p>
   <p>
    „Každý vie, čo ho omína. Zmysel peňazí!“ napomenul mu pán Simon.
   </p>
   <p>
    Pán Fortunato stal, pozrel naň živo a zas sa pohol. „Zmysel peňazí!“ Čo zas nevymyslí:
         „Povedz radšej duševná lámka, nehybnosť: nemôžeš sa rozkývať. Bojíš sa hnúť ako lámavičný,
         že ťa zabolí. Inými slovami, Šime, skostnatelosť. Starý mládenec!“
   </p>
   <p>
    „Dobre,“ prisvedčil pán Simon. „Na tento čas nič z obchodu, do ktorého ma tisneš. Ta
         ďalej? Hádam tiež ťažko.“
   </p>
   <p>
    „Zmysel peňazí,“ durdil sa pán Fortunato. „Máš ich predsa dosť! Máš sa dobre, ožeň sa!“
   </p>
   <p>
    „Iných vďačne, ak majú chuť zahryznúť do sladkého jabĺčka,“ usmial sa. „Dosť som ich
         poženil. Kto má kumov, ako ja?“
    <sup>
     [
     <a class="footnote" href="#ftn.id2506589" name="id2506589">
      9
     </a>
     ]
    </sup>
    Zamyslel sa, tvárou mu preletel mráčik. Váhal chvíľku a doložil: „Chýba mi, ak
         chceš vedieť…“
   </p>
   <p>
    „Vôle,“ doplnil pán Fortunato s úsmevom, „hádam vzpruha vôle. Zober sa, udri tuho, klin
         klinom.“
   </p>
   <p>
    „Liek by bol horší od choroby,“ odporuje pán Simon.
   </p>
   <p>
    „Zobrať sa dovedna: práve to chýba. Rozsypalo ma, braček, sťa kaďu, keď opuknú obruče.
         Zlož ju, vyriaď dúhy najprv, lebo darmo liať do nej vodu, tobôž šľachetného vína. Ženiť sa
         takto v rozopre so samým sebou? Takto biedy vyše práva, nieto zháňať iné starosti.“ Pozrel
         naň zboku a doložil veselšie. „Darmo vyspevuješ ani vábnik pod prútom. Nechytíš ma na lep.“
   </p>
   <p>
    „Vábnik — vábnik!“ rozhodil rukami a spustil ich zas.
   </p>
   <p>
    „Lepšie je kysnúť a zjedať sa, čo bolo, ako? Ja nie. Starú búdu zrútiť, vystav novú, daj
         do nej moderné náradie. Načo hlivieť? Rušaj. Nájdeš na každom kroku kvietoček. Našiel si ho
         prvej, nájdeš ešte. Ak nie ružu, aspoň fialku. Nie je všetko púšť. Nezastaň, kráčaj;
         obzeraj sa, vždy zočíš, čo zaslúži zodvihnúť. Prečo sa nezohnúť a nevziať si, čo je pri
         ceste? A čo by len podbelík!“
   </p>
   <p>
    Tenkou paličkou šibe po páskovaných nohaviciach. Nemajú záhybov, iba ten zhora nadol.
         Pán Šimon sa diví, že sa nepokrkvajú, najmä pri sedení. Nezbadal, chudák, ako priateľ
         potiahne nohavicu dohora, keď ide sadnúť, aby sa nevypučila v kolene; netisne nohy pod
         sedadlo; nepreloží jednu cez druhú a nezohne hornú ako háčik. Radšej ich vystrie slušne.
         Môže aspoň ukázať jednou cestou kúsok hodvábnej pančuchy nad lakovanou topánkou. On sa veru
         nevie tak držať. Má veľmi slušný oblek, ibaže je nie po móde. Ale naostatok, či sa má
         upriamiť na samé povrchnosti? Vziať si hádam schválne lekcie zo šviháctva? Zapriahnutý celý
         deň v robote, má sa zapodievať pletkami?
   </p>
   <p>
    „Ty si parádnik!“ vyhodil mu na oči, pozerajúc naň pozorne. „Jednostaj ako zo škatuľky.
         Vesta sa ti až skveje, náprsenku nikdy nepokrčíš. Čo sme my pri tebe? Ani paholci. To je už
         vyššie umenie. Snímam pred ním klobúk.“
   </p>
   <p>
    „Vieš najlepšie, Šime, že vačok nezaváži u mňa. Cítim sa medzi vami neraz ako nahý v
         tŕni,“ žaluje sa trpko pán Fortunato. „My, ktorí smrdíme grošom, hľadíme vyniknúť, v čom
         nerozkazuje vačok. Slepíme oči vám veľmožom.“
   </p>
   <p>
    „No len, no, neposmeškuj!“ hrozí mu pán Simon. „Či je tak zle? Dovolím si pochybovať. A
         mne zas všetkého potiaľto?“ Ukázal si na hrdlo, hodil rukou a doložil: „I nás poomína
         kde-tu, i nás.“
   </p>
   <p>
    „A čo mám ja, bratku?“ dolieha naň pán Fortunato. „Azda obhoditosti zhŕňať ako lopatou;
         alebo ostrovtipu do hlavných, veľkých podujatí?“
   </p>
   <p>
    Pán Simon zastal, prezeral si ho veľmi bedlive. „Povedz, čo by si chcel. Vysvetli!“
   </p>
   <p>
    „Byť ako iní, Šime,“ zdôveril sa mu, znížiac hodne hlas. „Mať štipku rozmyslu, ktorý má
         poriadny kupec, priekupec a zákupník. Rozumiem pod tým postreh a či ňuch, aby mohol
         vynájsť, kde je slušný zárobček; povedzme zdar a úspech na celej čiare.“
   </p>
   <p>
    Pán Simon sa mu vysmial, že veru si nežiada málo. Nebyť kupec ani zákupník a chcieť mať,
         čo ani najlepší z nich nemávajú vždy. Uhádnuť, kde je zisk, nie je ľahko; pristúpiť mu je
         ešte ťažšie. Treba na to cit, bystré oko, hádam i vnuknutie. Kliesniť si cestu k zisku je
         výsada tých, ktorí sa narodili v čepčeku a doniesli sebou kľúč k bohatstvu. Obyčajný človek
         ho nemá, tmolí sa, hľadá ho a obyčajne nájde dačo. Ale sa treba usilovať. Nie je dosť
         tisnúť sa do kupectva, škúliť za jeho výhodami, príde i rukávy vysúkať, podobrať sa na
         prácu a vziať starosti na hlavu. Kupectvo je ťažká práca a veľká zodpovednosť. Keby boli
         samé zárobky a zdary! Trafia sa i straty a otrasy, neraz i skaza, ak sa zle povodí.
         Priateľ, ako všetci nezasvätení, posudzuje povrchne; vidí samé výhody a pekné strany. Ale
         komu sa nelení, neusiluje sa nadarmo.
   </p>
   <p>
    „Ja zas viem,“ vytýka mu, „že súcosť do kupectva máme. Sme akoby rodení kupci. Kto len
         môže, stane si medzi nás. Len ty bočíš od nás. Brodíš sa po iných nivách a tiež nie vari
         podaromnici. Prvej si povedal: rušaj, zohni sa, ber, čo ťa čaká pri ceste.“
   </p>
   <p>
    „Nuž dobre, zohýnam sa a beriem. Čo mám, držím rukami a zubami; len ho nevypustiť, aby
         nezbedzgalo, preboha! Hovorím o sebe, ako som skúsil a platil skúsenosť draho. Čakám, kedy
         pustiť, rozmýšľam, váham. Nuž neviem, kedy predať, ani raz som neuhádol dosiaľ. A vieš,
         bratku, prečo?“
   </p>
   <p>
    Zastal, pozeral naň veľmi skúmave a pudlíkovu hlavu zo striebra, ktorá je na paličke,
         oprel mu o prsia. Pán Simon sa usmieval, čo sa tak napaprčil odrazu. Len prvej plával v
         šťastí, keď bol vyšiel z domu.
   </p>
   <p>
    „Pozri túto hlavu!“ Sňal svetlý klobúk o svetlejšej stuhe a obšívke okolo venca z hlavy
         a sklonil ju, akoby mu chcel ukázať temä s preriedenými vlasmi; zas sa skrútil, ukázal mu
         tylo. Vystrel sa a položil klobúčik trochu nabok. „Videl si ju: jej nešťastnú podobu,
         neporiadok v priemeroch?“
   </p>
   <p>
    „Čo zas vyhriebol kdesi!“ rozosmial sa pán Simon. „Ale ideš robiť výmery na hlavách?
         Možno sa hotuješ za klobučníka, uňho máš správu na mieru a podobu hlavy.“
   </p>
   <p>
    „Len si všimni,“ vysvetľuje mu, „všade vidno samé podlhovasté hlavy: čelo málokedy
         skresané, najviac vypučené, na záhlaví podajednému sedí ako bochnica. I zuby mu neraz
         vysotí dopredku, lebo hlava je pridlhá. Len pozri, ako im šprihajú oči, hľadajú, kde by
         bolo čo.“
   </p>
   <p>
    Pán Simon sa rozosmial, čomu pripisuje neúspechy. Hlavu má okrúhlu, to je pravda, ale
         moc krajanov má hlavu tiež takú a nezačarovali by ju za inú. „Naša je,“ tvrdil mu, „nesie
         na sebe odznaky nášho plemena a pôvodu. Sme na iné kopyto než iní.“
   </p>
   <p>
    „I poznať, aspoň u mňa, braček,“ rozhorčil sa, „nieto v nej prefíkanosti, neprevedie
         nikoho. Je guľatá sťa lopta, ktorou sme sa hrávali v dedine. Nemali sme sa z nej pohnúť.
         Bolo nám dobre ako drozdovi v kalafatí.
    <sup>
     [
     <a class="footnote" href="#ftn.id2506856" name="id2506856">
      10
     </a>
     ]
    </sup>
    <sup>
     [
     <a class="footnote" href="#ftn.id2506864" name="id2506864">
      11
     </a>
     ]
    </sup>
    I on, keď priletí k mestu, zle pochodí. Zastrelia ho poľovníci. Či nám nebolo
         dobre?“
   </p>
   <p>
    „Hm, ako vezmeš. Teraz myslíš, že bolo; i ja držím s tebou, lebo nás ťahá domov.“ Tvárou
         mu preletel mráčik. Vidí veľký dvor kláštora, stĺporadie okolo neho. Vo dvore chýrna studňa
         na dažďovku; kamenný zrub nacifrovali dlátom, sťaby ho bol okrumľoval. Slnce praží, až oči
         slzia, ale pod klenbou za stĺporadím je chlad. V horúcom závane vzniká širokou bránou od
         mora tuhá vôňa smoly z borovíc, pomiešaná s vôňou morskej trávy. Koľko ráz mu predstúpi tá
         predstava? Keby mu bola pred zrakom a predsa nepobledla cez toľké roky! „Možno,“ pokyvuje
         zádumčive hlavou. „Ktovie, či by sme neboli našli i tam, čo máme tuná? Hádam i viac, len
         bolo lepšie hľadať.“
   </p>
   <p>
    Priateľ hodil netrpezlive rukou. „Dajme pokoj. Nedali nám hľadať, a my sme nevedeli.
         Prečo? spýtaš sa. Nuž pre okrúhlu kiahnicu. Rozober ju na kusy, čo nájdeš v nej?“ Pán Simon
         sa usmial a urobil vyhýbavý pohyb. „Ja som ju rozberal. Našiel som v nej predpojatosti a
         čosi i zaťatosti.“
   </p>
   <p>
    „Toho bude,“ uznal pán Simon.
   </p>
   <p>
    „Bolo by zle s nami, braček,“ ponosoval sa, „nebyť ťažkej roboty. Ale sme na šťastie
         dosť súci a chtiví do nej. Pri nej sa už nedáme ľahko nikomu.“
   </p>
   <p>
    Pán Simon prikyvoval s veľkým súhlasom. „Preto si nás vážia všade.“
   </p>
   <p>
    „Veď ich nič nestojí vážiť si nás,“ usmieva sa. „Naša robotnosť nezavadí nikomu. Môžu ju
         využiť na nás. Ale či vieme pracovať sebe? Započal daktorý z nás niečo nového?“
   </p>
   <p>
    „Nemáme, Srećko, slobodu práce. Ešte sme si ju nemohli zadovážiť a zaistiť,“ vysvetľuje
         mu pán Simon. „Neprišli sme najviacerí na zmysel peňazí.“
   </p>
   <p>
    Hodil rukou mrzute. „Čo tam po zmysle! Nemá v tom čo hľadať zmysel peňazí. Hlava je na
         vine. Myslí, že stačí sama sebe. Má svoj zaokrúhlený svet, nedá sa vpratať nikde. Samá
         zaťatosť! Jesto v nej i opozdenosti čosi. Obyčajne po nečase začne hútať a dosť obstojne.
         Rozbrieždi sa v nej razom, že vtedy bolo urobiť tak a tak, a nie ako sa urobilo. Ale čože z
         múdrosti, keď prikuľhá neskoro?“
   </p>
   <p>
    „Prečo nás haníš toľme, Srećko?“ vytýka mu. „Máme chyby, ale i prednosti. Chyba neraz sa
         obráti v prednosť.“
   </p>
   <p>
    „Seba haním, Šime, seba. Mne vyparatila guľatá kotrba, čo vyparatila.“ Zastal a chytil
         ho za ruku, že musel tiež stáť. Oči sa mu neusmievali, ako keď pribehol z domu. Okolo nich
         naskočili vrásky, i obočie sa stiahlo dotuha. „Či by si uveril, že som opálil onehdy
         nemilobohu vyše štyridsaťtisíc?“
   </p>
   <p>
    Pán Simon sa neusmieval. Pozeral s účasťou naň. Pochopoval jeho rozhorčenie.
   </p>
   <p>
    „Štyridsať, ak nie viac,“ potvrdil, pokyvujúc hlavou. „Okolo dvoch tisíc funtíkov. Ani
         sa mi nechce robiť počty, načo?“
   </p>
   <p>
    „A čo to bolo, Srećko!“ zvolal veľmi znepokojený. „Zlá špekulácia nebodaj, omyl, alebo
         čo? Štyridsaťtisíc pečí, pekný peniaz!“
   </p>
   <p>
    „Vieš, aké boli chýrne pozemky na zlatonosný piesok. Kúpil som dve pertenencie
    <sup>
     [
     <a class="footnote" href="#ftn.id2507002" name="id2507002">
      12
     </a>
     ]
    </sup>
    (diely). Merkúr štvrtý a piaty, i mal ich na seba u notára. Poloha bola presná:
         polostrov Munoz Gamero, na tej a tej zemepisnej šírke a dĺžke. Boli stupne, minúty i
         sekundy, i ešte pod ktorým vrchom. Prišli inžinieri, vzali pozemky na skúšku. Vyšlo toľko a
         toľko rýdzeho na tonu zeme. Zistili, zapísali.“
   </p>
   <p>
    „Ozaj bolo rýdzeho?“ Pozeral mu podozrive do očú. Okolo úst mu pohrával úsmev. „Bez
         pomôcok?“
   </p>
   <p>
    „Spýtaj sa Gojčevića alebo Zaradu. Tam boli, keď sa našlo ložisko, i pri skúškach.
         Povedia ti. Ja som nebol.“
   </p>
   <p>
    „Nefajčili hercegovské?“
    <sup>
     [
     <a class="footnote" href="#ftn.id2507038" name="id2507038">
      13
     </a>
     ]
    </sup>
   </p>
   <p>
    „Prosím ťa! Potvárať ľudí.“ Pán Fortunato sa urazil, otvoril naň oči ako v nedorozumení.
         „Ložisko som našiel, neviem čo fajčili pri skusoch. Robievali i to, ale dobrodruhovia: tí,
         ktorí nejdú za zlatom, ale za peniazmi. Moje meno má dobrý zvuk dosiaľ v kruhoch baníckych.
         Nepoškvrním ho.“
   </p>
   <p>
    „Veď je nič, Srećko.“ Chytá ho za rukáv, hľadí ho udobriť. „Spomínali tam kdesi, že vraj
         hercegovský je zlatonosný. Ak sa vraj zatrúsi popol z neho do vahana pod skúškou, že sa
         vraj iste nájde zlata v ňom…“
   </p>
   <p>
    Pán Fortunato urobil neurčitý pohyb. Možno sa robievali fígle. Zatrúsili do dohánu
         prášku do cigarety a z cigarety sa ľahko zatrúsi popol do skúšky. Ale nie všade sú klamári.
         Dosť na tom Aurifera Munoz Gamero
    <sup>
     [
     <a class="footnote" href="#ftn.id2507083" name="id2507083">
      14
     </a>
     ]
    </sup>
    obsahovala zlata, pretvorila sa na účastinársku spoločnosť. On za dva dieliky
         dostal účastiny. Začali sa značiť i na burze, cena im podskočila. V jedny časy bol by
         dostal za ne štyridsaťtisíc pečí. „Ale hlava, Šime, hlava; v nej bola hneď myšlienka, či
         nebude lepšie počkať. Môžu ešte podskočiť o dva-tri body, dostalo by sa o pätnásť,
         dvadsaťtisíc viacej. A tu razom prásk! Išla dolu vrchom Sociedat Aurifera Munoz Gamero,
         prekotila sa. Pekné účastiny ostali mne.“
   </p>
   <p>
    Poľutoval ho pre citlivú stratu. Čo mu je z pekných papierov? Boli by lepšie za ne
         papieriky-bankovky, hoc obšúchané. „Čo by si bol urobil s peniazmi, Srećko? Nebol by si
         šiel domov?“ Bol by ho nedbal vyskúsiť, či sa neťahá domov. Obyčajne sa staval, že na dom
         ani nemyslí, keď iní spomínali, že by sa vrátili, keby bolo ako.
   </p>
   <p>
    „Ísť domov? Štyridsať by bolo primálo, bratku. Keby aspoň dvesto. Nie domov, zberal som
         sa, že zaskočím na Sever s Flórou. Bol som jej sľúbil, že navštívime rodinku čím skorej.
         Nevidela svojich, ani na svadbu jej nemohli prísť. Veď vieš, ako si cnela vtedy.“
   </p>
   <p>
    Pán Simon si pamätal, ako boli vystali; i svadba bola trochu smutná, hoc ju slávili
         veľmi okázale.
   </p>
   <p>
    „Nemohli prísť a žiadajú si nás vidieť. Ju, pravda, väčšmi; mňa podistým viac len zo
         zvedavosti, lebo ma neznajú.“ Zastal znezrady. Oprel mu hlavičku palice o prsia, oči mu
         zažiarili. „Bol by jej nedbal zadovážiť perly, ak si ich videl vo výklade. Zabolel ma zub
         na ne. Neboli drahé a obišli raz okolo hrdla. Na prostriedku visela jedna veľká na
         retiazočke, pri nej boli dve menšie. Krása!“ Podhodil ruky. „Nevidel si ich?“
   </p>
   <p>
    „Nie veru,“ priznal sa. „Zlatnícke výklady neprezerám.“
   </p>
   <p>
    „Škoda tvojej podoby. Boli ako hrachy; pekné a nie drahé.“ Podobrali sa zas; zamĺkli.
         Pán Fortunato sklonil hlavu: banuje hádam za perlami. Paličkou odšmarí skalku na stranu,
         keď ju vidí zavadzať.
   </p>
   <p>
    „Prečo neprekopeš sám svoje diely, keď sa zrútila Aurifera Munoz Gamero? Kúp i ostatné,
         dostal by si ich podistým odpoly darmo. Ak nemáš peňazí na ne, vypriadli by sme, hoc
         pôžičkou…“
   </p>
   <p>
    „Ďakujem, Šime, ďakujem.“ Položil mu ruku na rameno. „Zeme som ja nevynašiel, a kopať
         nie je môj odbor. Ísť hľadať — vďačne, kedykoľvek, ale kopať nechám inžinierom a
         kapitalistom.“ Zamyslel sa, tvár sa mu vyjasnila. Mal myšlienku, z ktorej len tak prší
         zlato, len ju vyviesť. „Zišla by sa sumička, zišla, na iné podujatie. Dalo by sa zarobiť
         možno viac, ako myslíme. Čože máš z dividendy? Hodia ti desať hoc i dvadsať percent, ale ja
         ich vidím celých päťdesiat, ak nie sto.“
   </p>
   <p>
    „Pekný obchod,“ začal sa zahrievať i pán Simon. Oči mu blúdia v kýchsi diaľkach. Zas
         vidí dvor v tuhom úpeku. Borovice sa rozvoňali, smola sa cedí dolu nimi ako krištáľové
         slzy. More búcha tam kdesi o čierne skaliská, pení sa a fŕka. „Kto by tajil?“ hovorí
         zádumčive. „Nový kraj, panenské zeme… Bohatstva všade, kde sa obrátiš. Ale kto sa trápi
         oň?“
   </p>
   <p>
    Zahľadel sa na priateľa, či hádam on nevidel dakoho siahať za ním. Ale ten stíchol.
         Vrásky okolo očú a úst zložili sa do obyčajného poriadku.
   </p>
   <p>
    „Kde sú ruky a vôľa pracovať a vynášať ho zo zeme? Ja ich ešte nevidím.“
   </p>
   <p>
    Pán Fortunato kníše hlavou sem a ta. „Dočasní sme tu hostia,“ doložil naostatok. „Kraj
         nás nevie pritiahnuť a osvojiť si. Rozmýšľame, ako vytiahnuť z neho päty. Preto sa
         nechytáme do veľkých, stálych podujatí.“ Váhal trochu, naostatok vyriekol: „Nie sme dobrí
         vysťahovalci, banujeme za svojím krajom, cudziemu sa ťažko privykáme.“
   </p>
   <p>
    „Možno,“ prisvedčil mu. Akoby sa bol zahanbil, že i jeho ovieva neraz vôňa borovíc,
         zmiešaná so slaným závanom mora. I teraz mu blúdia oči kdesi belasou hladinou, vyzerajú na
         nej, ako sa belejú plachty ani krídla motýľa. „A myslíš ty na starý dakedy, Srećko?“
         Vyslovil to akosi ticho. Hádam sa okúňa, že ho bojsa, počujú zo strany.
   </p>
   <p>
    Pán Fortunato zvážnel, očima akoby bola preletela chmára. Vrásky naskočili čosi väčšmi.
         Tiež stíšil hlas dosť hodne, sťaby sa bál, že ho počuje dakto. Ale kto ho bude počúvať?
         Ľudia, ktorí sú na ulici, neveľmi sa trápia o nich, poberajú sa svojou cestou.
   </p>
   <p>
    „Tie city, Šime, sa utajujú. Vidia samy, že im neprišla hodina presúšať sa na slnci.
         Učupia sa kdesi v kúte. Mívaš si, utiekli, ďakovať bohu, nahliadli, že sa nemajú čo
         natískať. Chytáš sa do roboty, rád, že ti dajú pokoj. Ale v tom sa oklamú, že im azda
         nadišla hodina. Skočia také vypočinuté dobíjať do teba horšie než prvej. Hej, obchádzajú vo
         dne v noci, zhrýzajú. Myslím, nakazení sme všetci od nich, ibaže u jedného driemu, u
         druhého dojedajú.“
   </p>
   <p>
    Pán Simon sa znepokojil veľmi. Ako priateľ vystihol, čo sa v nich robí! Vidno, že hovorí
         zo skúsenosti. „Ako je u teba, Srećko, spia, či burcujú?“
   </p>
   <p>
    „Čo by mali burcovať? Učupili sa múdre.“ Očima sa zas pretiahla chmára. „Vedia, že sú
         nie na čase. Nemám sa tak, aby im mohol popustiť uzdu.“
   </p>
   <p>
    „Nemáš vôle ísť domov?“
   </p>
   <p>
    „Vôle, Šime! O vôli nehovoríme.“ Vzchopil sa a zašvihal netrpezlive paličkou. „To je
         podujatie, do ktorého treba peňazí. A vieš, ako smrdím grošom.“
   </p>
   <p>
    „Koľko Srećko, koľko?“
   </p>
   <p>
    „Ja aspoň dvesto, i to neviem, či by stačilo. Mám ženu a tam doma, veď vieš, starých.
         Vieš, aký som. Necítim sa dobre, ak vidím okolo seba samú biedu. Nuž čakáme, ja i môj
         budič. Do tých čias musí čušať. Stitlal som ho do kúta.“
   </p>
   <p>
    Ale budič sa zhniezdil ukrutne. Na oči nasadla ťažká chmára. Tam je úboč nad veľkým
         olivníkom. Z neho poťahuje vôňou šalvie a rozmarínu. Tam oddola poťahuje chladom od mora,
         hoc tuho pripekalo celý deň. Čuť more čľapotať o piesok, prelievať sa po ňom. Na priedomí
         pod striežkou viniča sedia otec a matka. Pozerajú na chlapcov, ako riadia čln, ukladajú doň
         sieť, otec ju pozošíval dneska. Nosia borové smoliare pod vystrčený železný kôš. Keď mesiac
         zájde, pôjdu na stanovisko vábiť vatrou ryby. V zatváracej pivnici stoja sudy; niektoré
         plné nasolených sardiel; prázdnych je ešte hodne. Hádam ich naplnia toho roku. More dáva
         požehnanie každý deň, čo zhonobilo a odplegalo.
   </p>
   <p>
    „Počkáme ešte, Šime, počkáme,“ pokyvoval zádumčive hlavou.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523310" name="ftn.id2523310">
        2
       </a>
       ]
      </sup>
      <span class="emphasis">
       <em>
        Apelačný dvor
       </em>
      </span>
      — vyšší súd, ktorý má na starosti
               odvolania
     </p>
    </div>
    <div class="footnote">
     <p>
      <sup>
       [
       <a class="para" href="#id2523346" name="ftn.id2523346">
        3
       </a>
       ]
      </sup>
      <span class="emphasis">
       <em>
        eremite, benediktine a chartreuse
       </em>
      </span>
      — značky likérov. ,Eremite‘
               značí pustovník, ,Chartreuse‘ bol najstarší kartuziánsky kláštor v južnom Francúzsku.
               Mnísi tohto kláštora vyrábali známy bylinný likér; ,Benediktínsky‘ likér vynašli
               mnísi z opátstva Fécamp.
     </p>
    </div>
    <div class="footnote">
     <p>
      <sup>
       [
       <a class="para" href="#id2523366" name="ftn.id2523366">
        4
       </a>
       ]
      </sup>
      <span class="emphasis">
       <em>
        maraskíno zo Zadra
       </em>
      </span>
      (chorv.) — jemná dalmatínska višňovica z
               marasiek (Brenus cerasum)
     </p>
    </div>
    <div class="footnote">
     <p>
      <sup>
       [
       <a class="para" href="#id2523396" name="ftn.id2523396">
        5
       </a>
       ]
      </sup>
      <span class="emphasis">
       <em>
        cigary pura zo samej Habany
       </em>
      </span>
      (špan.) — pravé cigary z
               Havany
     </p>
    </div>
    <div class="footnote">
     <p>
      <sup>
       [
       <a class="para" href="#id2523430" name="ftn.id2523430">
        6
       </a>
       ]
      </sup>
      <span class="emphasis">
       <em>
        patagónsky pštros
       </em>
      </span>
      — nandu (Rhea americana), ktorý žije na
               pampách v Južnej Amerike
     </p>
    </div>
    <div class="footnote">
     <p>
      <sup>
       [
       <a class="para" href="#id2523520" name="ftn.id2523520">
        7
       </a>
       ]
      </sup>
      <span class="emphasis">
       <em>
        slávny pochod Deutschmeistrov
       </em>
      </span>
      — populárny názov pochodu IV.
               pešieho pluku v Rakúsku, ktorý sa regrutoval vo Viedni
     </p>
    </div>
    <div class="footnote">
     <p>
      <sup>
       [
       <a class="para" href="#id2506425" name="ftn.id2506425">
        8
       </a>
       ]
      </sup>
      <span class="emphasis">
       <em>
        kaštelánska reč
       </em>
      </span>
      (zo špan.) — názov pre spisovnú španielčinu,
               ktorá sa opiera o výslovnosť z Kastílie. Kastília tvorí stred a jadro Pyrenejského
               polostrova. Je v nej hlavné mesto Španielska Madrid.
     </p>
    </div>
    <div class="footnote">
     <p>
      <sup>
       [
       <a class="para" href="#id2506589" name="ftn.id2506589">
        9
       </a>
       ]
      </sup>
      <span class="emphasis">
       <em>
        Kum
       </em>
      </span>
      — kmotor, starejší, i krstný otec
     </p>
    </div>
    <div class="footnote">
     <p>
      <sup>
       [
       <a class="para" href="#id2506856" name="ftn.id2506856">
        10
       </a>
       ]
      </sup>
      Ker na ktorom rastú „kalafaty“, sladkasté bobuľky.
     </p>
    </div>
    <div class="footnote">
     <p>
      <sup>
       [
       <a class="para" href="#id2506864" name="ftn.id2506864">
        11
       </a>
       ]
      </sup>
      <span class="emphasis">
       <em>
        kalafati
       </em>
      </span>
      (zo špan.) — dráč (lat. Berberis buxifolia), druh
               krovitej rastliny
     </p>
    </div>
    <div class="footnote">
     <p>
      <sup>
       [
       <a class="para" href="#id2507002" name="ftn.id2507002">
        12
       </a>
       ]
      </sup>
      <span class="emphasis">
       <em>
        pertenencia
       </em>
      </span>
      (špan.) — vlastníctvo, podiel
     </p>
    </div>
    <div class="footnote">
     <p>
      <sup>
       [
       <a class="para" href="#id2507038" name="ftn.id2507038">
        13
       </a>
       ]
      </sup>
      <span class="emphasis">
       <em>
        hercegovské
       </em>
      </span>
      — chýrne cigarety z Hercegoviny v
               Juhoslávii
     </p>
    </div>
    <div class="footnote">
     <p>
      <sup>
       [
       <a class="para" href="#id2507083" name="ftn.id2507083">
        14
       </a>
       ]
      </sup>
      <span class="emphasis">
       <em>
        Sociedat Aurifera Munoz Gamero
       </em>
      </span>
      (špan.) — Zlatonosná
               spoločnosť na polostrove Munoz Gamero
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507375">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zatíchli. Majú sebou, čo odniesli do sveta z domu. Bremä pritíska k zemi, ochromuje
         mysle. Čo osoží poviazať túžbu do kozla, keď ju musia vláčiť všade, kde sa pohnú? Poviazaná
         zaváži ako slobodná.
   </p>
   <p>
    Zišli na hlavné námestie. Vtedy bolo dosť nevyriadené ešte. Rozkladajú sa na ňom tably
         pažite, ale sa nemajú dobre, ak ich nepolejú každý deň. Patagónec, keď zadúcha, suší a
         vyhára. Po uliciach, ktoré sa schádzajú na námestí, vidno hodne sveta: po dvaja, traja,
         zriedka vo väčších skupinách. Hrnú všetko tým istým smerom sťa zhovorení. Zahrmí často i
         koč, ale iba čo sa ukáže, zakeruje hlavnou ulicou.
   </p>
   <p>
    Dali sa tiež v tú stranu. Boli pred palácom gobernadora, miestodržiteľa magallanského
         územia. Na štíte si povieva, dakedy šibne tuhšie o stažeň čílska zástava. Živé farby na nej
         tuho sa odrážajú. Pred palácom stojí kočiar, kone švihajú podstriženými chvosty, hádžu
         hlavou.
   </p>
   <p>
    Idú za prúdom. Ale proti nim sa ukázal koč. Pred ním sa podhadzujú ťarbavé kone. Ich
         gazda sedí akosi ustatý na vysokom sedisku, bič mu opisuje figúrky, len málokedy pohladí
         zľahka kone.
   </p>
   <p>
    Pán Fortunato zodvihol paličku, chlap na sedisku zbadal, že ho volajú. Zastal. Vošli do
         koča a pán Fortunato riekol: „Tak i nás zaveziete, Dargaš.“
   </p>
   <p>
    „Na to sme, pán Fortunato,“ pristal chlap.
   </p>
   <p>
    Opísal kruh na ulici a poberá sa, skadiaľ prišiel. Ľudia sa hrnú. Niektorých predbehli,
         ale i ich pretiekol nejeden kočiar, i kočiar pána Gobernadora. Najviac sú len vozíky, sulky
    <sup>
     [
     <a class="footnote" href="#ftn.id2504845" name="id2504845">
      15
     </a>
     ]
    </sup>
    o dvoch kolesách; v nich neraz sedia dámy a poháňajú. Ale vidno i vozíky o
         štyroch kolesách.
   </p>
   <p>
    Prišlo im ísť popred cintorín. Za ohradou šramiek belejú sa malé záhradky. Hrobčekov je
         viac ako hrobov. Napĺňajú sa anjelmi nebesá. Priateľ detí Kristus volá ich k sebe. Okolo
         prostriedku sú hrobky rodín a spolkov. Pred domom úradníka v meste mŕtvych hrajú sa a
         šantujú na úslní drobné dietky. Vyšumel im strach od mŕtvych, alebo hádam nemal sa ešte
         kedy vplichtiť k nim.
   </p>
   <p>
    Za cintorínom príde onedlho pekná stavba s nápisom: Sociedat rural, hospodársky spolok.
         Okolo nej je veselo. Bránu otvorili kočom a vozíkom. Peší vchádzajú dvermi, už či pre
         pospolitosť alebo poprednejších. Od domu ide vysoká ohrada zo zinku. Okolo nej stojí celý
         kŕdeľ chlapov na koni. Pricválali z okolia, neraz i ďalekého; zato nemusia platiť vstupné:
         ponad parkan môžu vidieť takto z koňa, čo sa tam-dnu robí.
   </p>
   <p>
    Za ohradou je veselo. Slniečko vyvábilo ľudí z mesta. Budova je bez prednej steny. Na
         sedadlách sú rady diváctva skoro po samý krov. Pestrejú sa dámske klobúky s kvietím a
         svetlé letné obleky. Zimníky a nepremokavé plášte a kapce ostali doma.
   </p>
   <p>
    Dostihy sú už v prúde; prvé číslo vybavili, chystajú sa na druhé.
   </p>
   <p>
    Na hlavnej tribúne štebot, smiešky a pokriky. Pred ňou na piesku, ale i na pažiti,
         elegantná mládež. Pod samú tribúnu, sťa do nejakej kasne všupli miestnosť, kde obsluhujú
         pilne. Nebolo obmedzovania vtedy a zákazov o alkoholoch. Kto rád pil v týždni, nevylial ani
         v nedeľu. Pod nohami dám merali i tuhšie nápoje. Dupot na povale akoby dodával chuti
         prihnúť si už či tuhšieho a či sladšieho. Prechádzka z mesta až sem rozosmädí, hoc je i nie
         horúčava práve tropická.
   </p>
   <p>
    I naši sa ohlásili. Ak sa chceš sňať so známym, hľadaj ho najprv tu. Nájdeš ho
         najľahšie. A sňali sa naozaj s pánom Gojčevićom a jeho priateľom Krešimírom Zaradom.
   </p>
   <p>
    Prišli i oni. Pán Andrija vyriadený, čistý, až elegantný. Šíri sa okolo neho vôňa
         francúzskej vôdky. Náprsenka sa až ligoce. Tmavočervená vesta so žltkavými hviezdičkami
         tiež volá i na ďalšie: ,Pozerajte! Nie som najhoršia ani ja!‘ Dlhá kravata s podareným
         uzlom pod bradou rozdelila veľký biely trojuholník nad vestou na pravé poly. Aby uzol
         nepopustil, prebodli ho ihlou. Navrchu má miesto hlávky nežný kvietok. Tenké lupene na ňom
         sú z tých šupín, akých zlatokopovia nazbierajú dosť medzi prachom, keď ryžujú zlato. Zlatá
         reťaz ide od jedného vrecka na veste k druhému; aby neprevisla hlbokým oblúkom, prevliekli
         ju gombíkovou dierkou. Miesto jedného veľkého, tvorí dva oblúčky. Medzi oboma visí na
         krátkej retiazočke šajba,
    <sup>
     [
     <a class="footnote" href="#ftn.id2504961" name="id2504961">
      16
     </a>
     ]
    </sup>
    medaila nebodaj, a či akýsi veľký zlatník. V dnešné časy už ich nekujú nikde
         takých. Miesto ohníc na reťazi sú tiež šupiny z rýdzeho zlata. Nuž nájde sa ich ešte,
         nájde, väčších-menších. Šviháci, ktorí sa obšmietajú okolo zlata, dajú si z nich nakovať
         takých reťazí. Ľahko priviazať o ne krásavicu, už či v starom alebo novom svete.
   </p>
   <p>
    Pán Andrija Gojčević je chlap ako hora. Prevyšuje tu všetkých temer o hlavu. Je skôr
         chudorľavý ako tučný, ale musí byť mocný. Lopatou alebo motykou narábal by iste ako
         obyčajný zakrpatenec perom. Dal sa oholiť; fúzy si nechal; iba čo ich popristrihovali, ba
         hádam i podkosili trochu, aby neboli primocné. Na prihorenej koži poznať, kde holič
         poprekášal, hoc to urobil pred chvíľou, že nemalo kedy narásť strnisko. Ale chrastina u
         takého chlapa, ako pán Andrija, nerastie týždňami ani dňami, ale hodinami. Na hlave má
         čierny tvrdý klobúk. Chcel by hlavu stisnúť, dať jej hádam svoju formu. Ale horký jeho
         stisnúť; sotva môže objať jej mocnú klenbu. Klobučník si namyslel, bibas, že všetky hlavy
         sú oválne: nespýtal sa pána Fortunata, či sa ich nenájde i okrúhlych. Klobúk sa musí
         poddať. Nemôže si osobovať, že sa jemu prispôsobí taká hlava ako pána Andriju. Ak privykne
         na ňu, bude sa mu hneď lepšie sedieť. Prikryje hádam i hrče nad uchom z jednej a druhej
         strany.
   </p>
   <p>
    Pán Andrija chcel by byť menší, ako je, aspoň v niektorých veciach. Nohy vtisol do
         poltopánok. Koža na nich sa natiahla tuho, najmä na hánkach prstov.
   </p>
   <p>
    Páni Fortunato a Andrija sú tu ako doma. Pozdravujú ich zo všetkých strán. Kde sa pohnú,
         robí sa hneď kruh okolo nich. Poháre a kalíšky sa dvíhajú. Pán Andrija nedá preriecť slova
         nikomu, ak by sa chcel dohovárať s človekom v bielej kitli za dlhým stolom. On mu
         rozkazuje. Keď skončili poriadku, vyňal hrču papierov z vačku, samé desiatky, i väčšie.
         Hodil odrazu radšej stovku. Nech bude z čoho vydať.
   </p>
   <p>
    Vyšli na pažiť. Kone stavajú do radu. Sudcovia idú na vežičku. Páni z výboru a poprední
         údovia Sociedad rural stoja pred pavilónom. Zástava na vysokom sťažni povieva. Kone
         vyfintili; preukázali sa vo sviatočnom rúchu i koníky patagónskej srsti. Niektoré z nich
         majú čosi i cudzej krvi: sú vyššie a štíhlejšie. Parádnik a vzácny vták medzi nimi je
         Atlas, dlhý a tenký ani lata, skoro bez brucha. Má chýr dobrého behúňa. Behal vraj i na
         veľkých dostihoch v Buenos Aires.
    <sup>
     [
     <a class="footnote" href="#ftn.id2505051" name="id2505051">
      17
     </a>
     ]
    </sup>
    Stadiaľ ho doviedol jeden priateľ týchto hier. Koľko ráz vystúpil dosiaľ, toľko
         ráz zvíťazil; zastrčil domáce vonkoncom do kúta. Tenké nohy, dlhé hnáty pobrali im odmeny a
         výhry spred nosa.
   </p>
   <p>
    Sňali mu pokrývky, v ktorých ho doviedli. Medzi ostatnými bol ani aristokrat medzi
         pospolitosťou.
   </p>
   <p>
    Medzitým po tribúne sa pretískajú a na pažiti tiež, ktorí vyberajú vklady a vydávajú
         ceduľky. V starých časoch tiež ako, hľa, i dnes. Šľachetná hra zmiešala sa s pachtením o
         výhru. V jednom rade s koňom letia k méte peniaze tých, ktorí naň položili stávku.
   </p>
   <p>
    I priateľov prišli ponúknuť stávkou. Zapísali sa na Atlasa. Pán Fortunato odskočil od
         nich, riekol pánu Simonovi: „Prepáčte na chvíľku.“ Šiel ku koňom, ako už stáli. Pri nich je
         hŕbka ľudí. Postál pri nich, pozhováral sa, žartoval a posmeškoval. Dával pozor, čo robia a
         čo hovoria. Tvoril si obraz o budúcich veciach. Hladil si bradu rozčúlene a šiel sa zapísať
         na stávku. Keď sa vrátil k priateľom, už bol šum a pohyb. Vysadúvali na kone, stavali sa na
         čiaru.
   </p>
   <p>
    Keď dali znak z vežičky, kone skočili sťaby na tej istej vzpruhe, keď švihla. Dlhý Atlas
         zaberal chytro, vie čo robiť. Vytiahol hrdlo, sťaby chcel hlavu poslať pred sebou, aby ho
         čakala, kde je méta. Jeho hlava predišla ostatné, za ňou sa ponáhľa dlhé hrdlo a tenký
         driek. Ani štvrtina cesty, ostatné mu zostali za chvostom.
   </p>
   <p>
    Ostatné koníky nie aby sa boli vytiahli, ale sa skrčili. Drobčia, ako môžu; pretiecť,
         keď už nie dlháňa, teda aspoň jeden druhého. Medzi nimi bol jeden, ktorý ako bežal, tak
         ometal krátkym chvostíkom. Držal sa tuho patagónskeho zákona, netrpieť nikoho pred sebou.
         Radšej sa roztrhnúť, len sa nedať predbehnúť.
   </p>
   <p>
    Na Atlasa išli skoro všetky stávky. Záujem nebol veľký, najmä keď Atlas nechal všetko za
         sebou. Ale záujem sa začal prebúdzať, čo urobí drobizg, ktorý sa tam kotúľa za ním. Smiali
         sa, ako Sivko ometá chvostom a necháva kamarátov za sebou. Ale ani potom nezaháľal. Drobčí
         tuho za dlhým, spod kopýt mu fŕka piesok na všetky strany. Zaostal za veľkým, ale medzere
         nedá rásť, skôr hádam zosekal z nej čosi drobnými nôžkami. Obecenstvo sa zarazilo, ako
         veľký nemôže pretiecť niečo menšieho. Chlap na ňom sa i obzrie, vidí hádam Sivka, ako ho
         doháňa; ruku s bičíkom začal hýbať častejšie, ale Atlas vie, ako ide, nie mu je prvý raz.
   </p>
   <p>
    Tu sa Sivko začal sršiť. Sila v ňom rastie, ako rastie zaťatosť nepustiť nikoho pred
         seba. V diváctve badať nepokoj: nie tak pre peniaze, veď na Atlasovi nebolo čo prehrať ani
         vyhrať, keď sú na ňom skoro všetky stávky. Ale by bolo hanba, keby predbehli takého víťaza.
         Začali vykrikovať: „Atlas! Atlas!“ Potom sa ozvali i dodatky: „Podliak, zbabelec, leňochod,
         slimák, cigáň, kujon, oplan.“ Malý Sivko ho predbehol o celú hlavu. Ukázal, že hoc malý,
         nedá sa.
   </p>
   <p>
    V obecenstve bol nepokoj, šomrali i nadávali. Predstava o víťazovi zlyhala; dostal sa k
         sláve, o kom sa im nesnívalo. Zle bolo i chlapcovi na Atlasovi. Pohol sa s bradou dopredku,
         akoby mala kliesniť cestu do diaľky a vrátil sa na jednoduchom dlháňovi, ktorý sa dal
         premôcť od malého. Nevedel nič lepšieho urobiť, ako stratiť sa čím skôr z pažite.
   </p>
   <p>
    „Či nepôjdeme?“ ohlásil sa pán Simon. Málokedy ide na dostihy, hoc ich poriadajú každú
         nedeľu odpoludnia. Prišiel kvôli pánu Fortunatovi. Nepáči sa mu pozerať, ako sa hovädo musí
         potiť a sužovať pod korbáčom. Keby mal kone, nedal by ich namáhať, šibať a ešte preklínať.
   </p>
   <p>
    Pán Fortunato nemal vôľu ísť tak zavčasu, ale pristal. „Nuž poďme. Bolo, čo malo byť. Na
         dnešok je dosť.“
   </p>
   <p>
    „Dosť veru,“ potvrdil pán Simon. „Prehrali sme po päť pečí.
    <sup>
     [
     <a class="footnote" href="#ftn.id2505216" name="id2505216">
      18
     </a>
     ]
    </sup>
    Môžeme mať srdce na mieste.“
   </p>
   <p>
    „To ako to,“ zasmial sa pán Fortunato. „Hovor za seba o prehre…“
   </p>
   <p>
    „Ale sme neprehrali všetci?“ ukázal na obecenstvo na tribúne. Bol v ňom ešte hodný
         nepokoj. „Držali sme s Atlasom a Atlas nás oklamal.“
   </p>
   <p>
    „Mňa nie.“ Pán Fortunato sa smeje, poškubkáva ho za rukáv. „Mal som šťastie. Ale radšej
         poďme.“ Kliesnil im cestu pomedzi ľudí. Keď boli zas na ceste pred parkanom, ukázal im celú
         gundžu bankoviek. „Šťastný deň, braček, pozri, koľko sa mi ušlo.“
   </p>
   <p>
    Zadivili sa. Pán Simon zhíkol: „Nuž ty si nestavil na Atlasa!“
   </p>
   <p>
    „Nie som blázon nosiť, ako vravíme, vodu do mora. Bola by ozaj neopatrnosť!“
   </p>
   <p>
    „Neopatrnosť hrať na koňa, o ktorom vieš, že vyhrá!“ Pán Simon pokrúcal hlavou.
   </p>
   <p>
    „Pravdaže ťarbavosť. Načo by hral naň, keď viem, že by dostal ledva vklad, ak vyhrám?“
         Doložil dôrazne ako poučku: „Nikdy nekladiem na chýrne kone. Hľadám si neznámeho, stavím
         naň, ak vidím, že je súci. Dnes som si vybral Sivka a Sivko vyhral.“
   </p>
   <p>
    „Ako si vedel, že vyhrá?“ hrozil mu pán Simon. „Len či nefigľovali!“
   </p>
   <p>
    „Prosím, prosím: hrali statočne, fígľov nerobili. Ale kôň plnej krvi máva muchy. I naň
         príde chuť alebo nechuť, zlosť alebo dobrá vôľa. Ani jeho telo je nie stroj. Neživotné
         stroje majú tiež vrtochy a zlé chvíle. I parný stroj zastane a nevieš, čo ho preletelo.
         Šička tiež zasekne, žena nevie prečo.“
   </p>
   <p>
    „To sú veľké príklady,“ uznal pán Simon. „Musí byť, ako vravíš.“
   </p>
   <p>
    Bolo by dobre a už by neboli ďalej hovorili. Ale pán Andrija neuznával príklady. Bájky,
         ako ich rozprávajú deťom pri ohnisku, keď v zime sedia a vyhrievajú sa.
   </p>
   <p>
    „A keď figľovali!“ postavil sa pánu Fortunatovi.
   </p>
   <p>
    „Povedzte ako!“ Pán Fortunato stal si proti nemu, oči mu len tak hádzali iskry. „Odkiaľ
         pravda vyšla?“ jedoval sa v sebe.
   </p>
   <p>
    „Ja neviem ako, lebo som nefigľoval. Oni vedia ako. A keby prišlo vyhľadávať, vysvitlo
         by i ako. Chlap zle sedí, alebo pridŕža. Čo ja viem!“
   </p>
   <p>
    „Ja že máte istotu, keď istíte.“
   </p>
   <p>
    „Istím. Koňa ako ten, nepredbehne hocaká mršina z kampa.
    <sup>
     [
     <a class="footnote" href="#ftn.id2505331" name="id2505331">
      19
     </a>
     ]
    </sup>
    Má údy, má krv, drží sa ako behúň. Poznať zaraz.“
   </p>
   <p>
    Pán Fortunato nebol vo výbore ani v správe dostihov, ale sa jedoval, že potvárajú.
         Vychytili z povetria a berú za hotový groš. „Tak, Adrija, si mívate, kto dobehne raz,
         dobehne zakaždým? Pekný by to bol poriadok na závodisku! Nebolo by treba behať. Dosť by
         bolo poslať kantáre alebo chlapa a zastrčiť si výhru do vrecka.“ Kýval hlavou sem a tam na
         taký poriadok.
   </p>
   <p>
    Pán Andrija uznal sám, že by nebol dobrý. Ale toto je horší: mršina kadejaká, predbehnúť
         takého koňa. Nie, nedá si nasypať piesku do očú. Nehádal sa viac, ale mu ani neuveril.
         Každý nech si myslí svoje.
   </p>
   <p>
    Pán Fortunato sa najedoval. Odpor, hoc i nemý, nemôže zniesť, keď smeruje proti pravde.
         „Aký zaťatý! Nepohneš ho z miesta!“ žehral naň. Znal ho dobre, aký je, dosť sa nabrúsili
         spolu po kampe. Keď sa zatne, nedá sa presvedčiť.
   </p>
   <p>
    „Hádam myslíte, že dobehneme všetci?“ oboril sa naň znovu. „Len sa postaviť a ísť na
         vospust sveta? Nie je len tak, Andrija. Rozbehli sme sa, vidím, všetci, ale ozajstný predok
         povedie iba jeden jediný.“
   </p>
   <p>
    „To i ja viem!“ nadhodil pán Andrija.
   </p>
   <p>
    „Ale neviem ešte, ktorý. Ja neviem. Ak viete vy, viete viac ako my všetci do hŕby.“ Pán
         Andrija nepovedal slova. Ale vypučil prsia a hlavu hodil nazad. Pozrel naň s úsmevom, čo mu
         tu vyspevuje. Najedoval sa pán Fortunato, že ukazuje toľkú istotu a dôveru v samého seba a
         pokračoval: „Naše dostihy sú ako tie tuná na závodisku. Dobehne pred všetkými, o kom sa
         nenazdáme. Nejeden, ktorý si trúfa veľmi, priciepka za ním. Podajeden sa potkne a nedôjde.
         Povedzte, prečo, ak viete?“
   </p>
   <p>
    „Kto nevládze, nech nejde,“ radí pán Andrija. „Môže vedieť, či mu stačí dúšok, alebo
         nestačí.“ Obozrel sa, čo povedia iní.
   </p>
   <p>
    Ale iní nepovedali ničoho. Zato pán Fortunato ho chcel ešte pozavracať. „Vždy hovorím,
         nechoď za druhými. Čo máš z vychodenej cesty? Vyhral Atlas, čo by ste boli zarobili? Ani
         vklad by vám neboli dali. Hľadaj nové cesty. Nezbieraj klásky po strniskách, keď máš
         nezožaté polia.“
   </p>
   <p>
    „Nuž dobre,“ ozval sa pán Simon. „Všade nájdeš, ak máš vytrvalosti. Minulý týždeň videl
         som premývať piesky, vymyté pred rokmi. Vymyli ich, čo z väčšieho v náhlivosti, zviedli ich
         tiež nové cesty, že nájdu na nich viac, ako tu nechali. Čo vtedy ponechávali pre nové
         cesty, iní si zabrali a zarábajú dobre.“
   </p>
   <p>
    Pán Fortunato pohol plecom. „Nevedeli bežať, prebehli métu. Ale aspoň bežali. Tí, čo
         ťahajú za nimi, dobre majú. Nájdu výživu a zaopatrenie, hádam i majetnosť. Ale ich práca je
         nie pôvodná, ale zriadená, ako ju má usadlý úradník, správca u statkára, prvák v obchode a
         na banke. Podajedným sa ťaží sedieť alebo sa vliecť. Náhlo im je, radi by prísť chytro.
         Dajú sa novou cestou, miesto vychodenej…“
   </p>
   <p>
    „Poďme na námestie,“ ozval sa pán Andrija. Načo sú rozhovory, keď nemáš z nich nič?
         Sťaby presýpať plevy a hľadať v nich zrnko.
   </p>
   <p>
    „Chcete obzerať dievčatá?“ usmial sa pán Fortunato. „Bolo ich prezerať predpoludním, keď
         vychodili z kostola.“
   </p>
   <p>
    „I vtedy, ale i teraz,“ narádza pán Andrija. „Bude muzika, prechádzka. Čas je pekný,
         príde sveta.“ Zasvietili mu oči. Tamdnu sa čosi mocne pohýbalo. Prečo si ich nepozrieť, keď
         prídu? V kampe ich nebude, tam iba ovce bľačia.
   </p>
   <p>
    „Nedbám,“ pristal i pán Fortunato. „Sťa kde zabiť čas.“
   </p>
   <p>
    Bolo už čosi ľudí na námestí. Dosť sa ich vracia i z dostihov. Iní sa vykradli z domov,
         počuť trochu hudby. Pán Andrija strieľa očima tuho po ženách. Nieto krajšej veci, čo
         pozerať dievčinu. Ako si vedie, keď zbadá, že pozerajú na ňu! Pán Fortunato si tiež vďačne
         obzrie, čo podbehne. Neraz siahne ku klobúku, keď stretne známe rodiny. Pani Flóra má hodne
         priateliek. Pán Simon je roztržitý, chodí kdesi inde. Večer na brehu. More sa stíšilo a
         drieme, len kde-tu čľapne o skalu. Borovina šepoce tajomne pod vrchom, na ktorého boky sa
         už spúšťa tma.
   </p>
   <p>
    Banda sa dobre vycvičila. Magistrát urobil dobre, zriadiť ju, ako mu radili denníky.
         Roztratení po meste hudobníci, keď sa spojili, ukázali, že sa mesto vzmáha nielen na
         majetku, ale i v umení. Kto by povedal, kto vidí dneska námestie, že Punta Arenas
    <sup>
     [
     <a class="footnote" href="#ftn.id2505524" name="id2505524">
      20
     </a>
     ]
    </sup>
    je vychýrené smutné mesto? Preto, že sa skrýva slnce alebo duje besný
         patagónec? Dnes i dámy zo Severu, ktoré sa vraj trasú od zimy tuná, rozštebotali sa ani v Santiagu
    <sup>
     [
     <a class="footnote" href="#ftn.id2505542" name="id2505542">
      21
     </a>
     ]
    </sup>
    na korze Ahumády.
    <sup>
     [
     <a class="footnote" href="#ftn.id2505556" name="id2505556">
      22
     </a>
     ]
    </sup>
    I cudzí, ktorí sa tu zbehli za zlatým rúnom, prestali kutať večne, kochajú sa
         trochu i krásou. Cudzí pán Fortunato tiež na ceste za rúnom natrafil na takejto prechádzke
         na pani Flóru medzi dámami zo Severu. Na ktoromsi plese zahľadel sa podistým švárnej
         dievčine čosi hlbšie do očú a hľa, dneska nečaroval by s najväčším boháčom.
   </p>
   <p>
    Pán Simon ostal úporne o mládeneckom chlebe i naďalej, ale priateľstvo neochladlo medzi
         nimi. Bol na svadbe za družbu, v chráme, i pred civilným úradníkom. Sobáš bol pred hlavným
         oltárom. Organ hrmel veľký svadobný pochod. Koberce od vchodu po samý oltár. Rubrika Ohlasy
         zo spoločnosti doniesla v oboch denníkoch opis o obrade a dlhý zoznam darov mladuche. Teraz
         má z toho, že ako starý mládenec nemusí v nedeľu sedieť omrzlo v reštaurácii u Zlatého guanaka.
    <sup>
     [
     <a class="footnote" href="#ftn.id2505590" name="id2505590">
      23
     </a>
     ]
    </sup>
    Má pekné miesto u pána Fortunata, ako sme videli. Prechádzka, hoc pekná, bola
         by hádam predsa jednotvárna, nebyť s nimi pána Andriju Gojčevića. Sám pán Simon musel sa
         pomaly vrátiť od brehov Jadranu, aby sa prizrel, ako si vedie jeho krajan. Vystrel sa hrdo,
         istý, že mu nieto rovne na námestí. Hádam len socha na vysokom podstavci pred hlavným
         chrámom ho prevyšuje do výšky. Hádže strely na dievčatá. Podajedna sa mu ozve, hodí okom
         naňho. Jeho zjav predsa len padá do očú. Odkiaľ sa tu berie? Hádam myslia, že sa
         preobliekol ako o fašiangoch. Prestrojenie je trochu smiešne, akoby mal cudzie šaty. Oblek
         mu nepristane, hoc pochádza od najlepšieho krajčíra v meste.
   </p>
   <p>
    Inakšie veru by pozerali, keby sa ukázal v kroji! Keby ho videli, ako si vykračoval
         vtedy v Pravom Zorovci. Pravda, neboli nikdy v jeho dedine. Ale i tak cítia, že na tú
         postavu lepšie by pristalo brnenie z dobrej ocele s chochlatým šišakom, a nie tvrdý klobúk,
         ktorý sa už nikdy neudomácni na jeho hlave. Alebo ako by mu bola stála na nej červená
         čiapočka s čiernymi strapcami nad uchom, a za uchom veľký červený klinec!
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504845" name="ftn.id2504845">
        15
       </a>
       ]
      </sup>
      <span class="emphasis">
       <em>
        sulky
       </em>
      </span>
      (špan.) — ľahký dvojkolesový vozík
     </p>
    </div>
    <div class="footnote">
     <p>
      <sup>
       [
       <a class="para" href="#id2504961" name="ftn.id2504961">
        16
       </a>
       ]
      </sup>
      <span class="emphasis">
       <em>
        šajba
       </em>
      </span>
      (z nem.) — kotúč, terč
     </p>
    </div>
    <div class="footnote">
     <p>
      <sup>
       [
       <a class="para" href="#id2505051" name="ftn.id2505051">
        17
       </a>
       ]
      </sup>
      <span class="emphasis">
       <em>
        Buenos Aires
       </em>
      </span>
      — hlavné mesto Argentíny, dôležitý prístav
               Južnej Ameriky s rozvinutým mäsiarskym priemyslom
     </p>
    </div>
    <div class="footnote">
     <p>
      <sup>
       [
       <a class="para" href="#id2505216" name="ftn.id2505216">
        18
       </a>
       ]
      </sup>
      <span class="emphasis">
       <em>
        peča
       </em>
      </span>
      (zo špan.) — pesos, základná jednotka argentínskej meny,
               ktorá sa delila na 100 centavov
     </p>
    </div>
    <div class="footnote">
     <p>
      <sup>
       [
       <a class="para" href="#id2505331" name="ftn.id2505331">
        19
       </a>
       ]
      </sup>
      <span class="emphasis">
       <em>
        kamp
       </em>
      </span>
      (zo špan.) — pole, vidiek, kraj
     </p>
    </div>
    <div class="footnote">
     <p>
      <sup>
       [
       <a class="para" href="#id2505524" name="ftn.id2505524">
        20
       </a>
       ]
      </sup>
      <span class="emphasis">
       <em>
        Punta Arenas, Puntarena
       </em>
      </span>
      — i Villa de Punta, prístavné mesto v
               Chile s vyvinutým ovčiarstvom
     </p>
    </div>
    <div class="footnote">
     <p>
      <sup>
       [
       <a class="para" href="#id2505542" name="ftn.id2505542">
        21
       </a>
       ]
      </sup>
      <span class="emphasis">
       <em>
        Santiago
       </em>
      </span>
      — Santiago de Chile, hlavné mesto Chile pri rieke
               Mayocho s univerzitou a rozličnými kultúrnymi a obchodnými ustanovizňami
     </p>
    </div>
    <div class="footnote">
     <p>
      <sup>
       [
       <a class="para" href="#id2505556" name="ftn.id2505556">
        22
       </a>
       ]
      </sup>
      <span class="emphasis">
       <em>
        Ahumada
       </em>
      </span>
      (špan.) — signálny oheň
     </p>
    </div>
    <div class="footnote">
     <p>
      <sup>
       [
       <a class="para" href="#id2505590" name="ftn.id2505590">
        23
       </a>
       ]
      </sup>
      <span class="emphasis">
       <em>
        u „Zlatého Guanaka“
       </em>
      </span>
      — názov hostinca podľa guanaka (lat. Lama
               huanachus), Juhoamerického ťavovitého prežúvavca veľkosti menšieho jeleňa
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505649">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Poprechodili sa po námestí ešte. Naostatok navrhol pán Fortunato: „Poďme večerať. Po
         večeri môžeme zasa vyjsť trochu. I muzika ide.“
   </p>
   <p>
    A skutočne poberajú sa i hudbári svojím krokom, prihrbení čosi, s nástrojom pod pazuchou
         alebo v ruke.
   </p>
   <p>
    Pán Andrija sa odhrýza. Málo ide po domoch a tobôž k nemu. Okúňa sa pani Flóry. Nie je
         veľká, ale ho utlačuje, nedá mu ani dýchať po vôli. Pristal predsa, lebo ho pán Fortunato
         prekára: „A vari sa bojíte, Andrija!“
   </p>
   <p>
    „A čo by sa bál!“ urazil sa veľmi. „Keď je tak, pôjdem. S poďakovaním.“
   </p>
   <p>
    Pán Fortunato sa chechtal v sebe, ako ho dostal. ,Akože!‘ pomyslel si. ,Guľatá hlava!
         Dosť mu nadhodiť, že sa bojí a hotový je dať si odťať hlavu, len aby ukázal, ako sa
         nebojí.‘
   </p>
   <p>
    Napravil sa, povyrovnával kabát, pritisol klobúk. Nech bude, čo má byť, on je tu.
   </p>
   <p>
    Kráčali pri ňom ani prívesky. Pán Fortunato, hoc chlap na mieste, je pri ňom ako mladší
         brat. Pán Simon, hoc je v sebe, siaha mu po plecia. Priateľ a krajan Krešimír Zarada, tenší
         od pána Simona, je mu tiež kdesi po plecia. Pán Andrija ho zovie „malý“, teda „chlapče“ a
         rozkazuje mu ako chlapcovi. Sú vrstovníci, vyberali vrabce kedysi v Pravom Zorovci, pán
         Andrija i vtedy viedol predok. Bol najmocnejší medzi chlapci a syn hlavárov, čo je asi ako
         richtár. Chudák Krešimír bol syn iba „meštra“,
    <sup>
     [
     <a class="footnote" href="#ftn.id2505723" name="id2505723">
      24
     </a>
     ]
    </sup>
    dedinského učiteľa. Bol by mal byť o stupeň vyššie od sedliackeho syna, ale
         prišiel o stupne, keď dobrá matka Andriju neraz ho musela pritúliť a nachovať, najviac
         hustým pšeničným chlebom so syrom. Nezabudol na tú dobrú ženu. Ako sa vyplakala od ľútosti,
         keď ho videla natláčať sa chlebom a starým štipľavým syrom, že mu oči vysadilo ako plánky.
         Z vďačnosti drží sa jej syna, dáva naň pozor. Nahliada, že veru mocné chlapisko nemôže sa
         zaobísť bez pestúna. V dedine si vedel viesť ako prvý, ale v Amerike akosi habká.
   </p>
   <p>
    Krešimír bol by šiel iste za kňaza, nech mu matka neumrie. Otec sa osvedčil, že nebude
         napomáhať biedu. Nechcel ho dať do škôl, lebo za kňaza sotva by ho bol vládal vyškolovať a
         učiteľstva mu nežičil. Dosť sa natreli biedy, načo i syna sotiť do nej? Syn sa veľmi
         nedriapal za školami. Najradšej sa vodil s parobkom Gojčevića. Naostatok bol viac u nich
         ako doma. Gazdiná ho neraz obšila, i zostrihla mu často na novú košeľu. Závidel kamarátom
         kroj, banoval, že nemá naň práva. Zato sa vyučil gazdovskej robote: poháňal, bránil, žal a
         zvážal, pozdejšie i oral a kosil. Starý hlavár ho rád videl pre robotnosť a držal ho u
         seba. Posedliačil sa, ale nemal na čom sedieť.
   </p>
   <p>
    Otec mu umrel, keď sa vrátil z vojny s pánom Andrijom. Bol by sa zjednal za paholka, ale
         hlavárov Andrija začal sa zberať do sveta. Bol prišiel chýr do dediny, že v Ohňovej zemi je
         moc zlata. Hlavár neodrádzal syna skúsiť šťastie a doniesť zlata, koľko unesie.
         Pavčevićovci boli začali dvíhať hlavu v Ľavom Zorovci, skupovali zeme a intravilány.
    <sup>
     [
     <a class="footnote" href="#ftn.id2505786" name="id2505786">
      25
     </a>
     ]
    </sup>
    Boli by radi stať medzi statkárov. Hlavár mal svojho dosť, i peňazí čosi medzi
         svetom, ale kus zlata by nezaškodilo. Pavčevićovci by skrotli. Krešimír ich uprosil
         horko-ťažko vypraviť i jeho so synom po zlato.
   </p>
   <p>
    Tak sú v Puntarene dodnes. Kusov zlata nenašli nikde, prichodilo ho ísť vymývať, i to v
         prachu. Zdĺhavá robota! I pán Andrija nahliadol, že ešte nebudú zrážať hrebene
         Pavčevićovcom. A kým sa tu ponevieral za zlatom, tam doma chudák otec umrel. Mohol vraj žiť
         dodnes, keby mu boli sekli žilu zahorúca.
   </p>
   <p>
    Pán Andrija je teda sirota. Matka mu vypisuje, aby sa ponáhľal, bárs ten kus zlata
         nebude veľmi veľký. Ale sa nedá zviesť. Pavčevićovci by z kože vyskočili od radosti, keby
         zlata nebolo, koľko si bol zaumienil.
   </p>
   <p>
    Pani Flóra vítala najväčšmi jeho. Ako sa mu vodí, čo porába, čo píše mama. Odpovedá
         kadejako, lebo sa okúňa. Ako pekne rozvažuje a rozpráva tá stvora! Na ústach akoby mala
         med, ale čistý, samotočený, ten, ktorý zbierajú včielky v najväčšej horúčave, po rozmaríne,
         keď podúva meštrál
    <sup>
     [
     <a class="footnote" href="#ftn.id2505844" name="id2505844">
      26
     </a>
     ]
    </sup>
    popoludní. I on nesie tú vôňu sebou. Myslíš, bratku, že si nie ani v našom
         útulnom Záhorí, ale pred samou bránou nebeskou…
   </p>
   <p>
    Ani nevie, čo jedli. Všetko v dome krajana Fortunata je mu sviatočné a vzácne. Ozajstný
         zakliaty zámoček s princeznou. Pani Flóra veľmi rada tohto krajana svojho muža. Je veľmi
         mocný, môže Fortunata oratovať, keby bolo zle. Badá, že sa mu iní vysmievajú, možno i
         Fortunato. Ona sa mu nevysmieva, radšej mu nadelí veľký kus pečienky na tanier.
   </p>
   <p>
    Druhému, čo je s ním, už nedôveruje toľme, hoc ho Fortunato veľmi vynáša. Keď má ísť po
         kampe, nemôže sa vraj zaobísť bez neho. Je okresaný, hádam i vzdelaný a predsa sa dá viesť
         od Andriju. Prečo ho slúcha? Nie je cele v poriadku, že sa nenosí vyberanejšie. I teraz,
         hoc je nedeľa, má šaty na sebe, akoby bol dakde v kampe: sivkasté nohavice, kabátik zapätý
         pod samú bradu. Nohavice sú úzke, sťaby mal sadať na koňa; žlté črievice a tiež žlté sáry.
         Dobre, že si nedal nabiť klincov do opätkov a podošví. Ozajstný ovčiar. A veru i akoby
         vialo od neho kampom a ovcami. Škoda ho byť. Je súci a zručný takto. I taniere zberá zo
         stola a nesie ich proti Ortense. Ani ho nepočuť, ako kráča. Nie ako jeho veľký krajan,
         ktorý odtlačí na linoleu opätky so všetkými klinčekmi, keď pokročí.
   </p>
   <p>
    „Veru tak, deti,“ rozvažuje pán Fortunato pri cigarke a španielskom vínku. „Veľká chyba,
         že nemáme správu, ktorá by vedela ukázať, kde je čo v zemi. Ukázala by nám chytro a
         neomylne, kde je zlato, najmä kde ho je viacej. Lebo veď matka príroda ho rozosiala všade
         po troche. V tomto kraji ho rozniesla voda po kadejakých kotlinách a úžľabinách. Najhoršie,
         že ho pochovala pod skálie a piesok. Hľadaj ho potom už, kop a hluš. A keď prídeš na samý
         spodok, kde by malo byť, a ak mu nenájdeš ani chýru ani slychu? Nie každý sa narodil v
         čepčeku ako Julo Popper. Ten mu našiel hneď veľké hniezda v tie časy, len čo popapral
         trochu odzhora. Prečo? Mal šťastie potrafiť, kde boli.
   </p>
   <p>
    Pán Simon prikyvoval. Starí osadníci rozprávali i jemu, koľko ho našiel pán Popper a ako
         sa stratil s ním kdesi v Buenos Aires. Svojich ľudí odmenil, ale sotva stučneli z oročky,
         keď museli ostať skoro všetci v Puntarene a ísť znovu hľadať zlato na svoju päsť.
   </p>
   <p>
    „Čo je na príčine, že ho jesto na jednom mieste hodne a o päťdesiat krokov ani prášku?“
         Naliehal na nich, akoby oni vedeli, nad čím si on toľme láme hlavu toľké časy a nemôže
         prísť na koreň.
   </p>
   <p>
    „Voda nešla všade jednako,“ vysvetľuje mu Krešimír. „Kde šla tuho, odniesla všetko, i
         zlato. Kde stíchla, tam ho musela zložiť pod gliaň a štrk.“
   </p>
   <p>
    „Môže byť, môže byť,“ pristáva.
   </p>
   <p>
    „A hádam ho niesla len na miestach,“ doložil pán Simon. „Vrchy, ktoré sa porúcali,
         neobsahovali všetky rovnako. V daktorom ho bolo moc, v inom ani znaku.“
   </p>
   <p>
    „Divná vec!“ krútil hlavou. „Tu ho jesto, o dva kroky ďalej už ho nieto. Keby bolo
         vedieť, kde ho jesto, kde nie!“ Ukázala sa mu veľká úžľabina. Na nej vymývajú a vymývajú
         pekný žltý prach, hoc ťahá čosi na červenkavo. Sypú ho do fliaš od vína a whisky. Vracia sa
         s pani Flórou pod úboč. Na nej dom na poschodie pod bielym krovom. Iste mu tľapky vyliali
         len nedávno vápnom. Pred domom sedia v chládku viniča sťa pod zelenou strechou. Chlapci o
         vysúkaných rukávoch pozerajú od stola na more, dlaň nad očima, čo sa to blíži: jachta a či
         hádam kupci z ďalekých krajov po víno a solené sardely? A on pozerá s pani Flórou z paluby
         a smeje sa, že sa majú nahádať, kým ho poznajú…
   </p>
   <p>
    „A či nepôjdeme?“ navrhol pán Simon. Každý bol kdesi na cestách, ani jeden tu za stolom.
         Začínalo byť clivo.
   </p>
   <p>
    Pán Fortunato sa vrátil z jachty do jedálne. Vzdychlo sa mu. „Neprší. Mohli by sme sa
         obrátiť ešte dva-tri razy. Či by si nešla, anjelik?“ Schytila sa radostne, že ju volá jej
         Fortunato. Pôjde pekne s ním, ostatní pociepkajú za nimi.
   </p>
   <p>
    Dala si pekný klobúk s ružovým konárikom na strane. Dal jej ho doniesť zo Santiaga.
   </p>
   <p>
    „A kde pôjdeme?“ spýtal sa, keď boli na ulici. Ulice sú prázdne, akési pusté. Hádam
         preto ešte prázdnejšie, lebo sú široké a domy skoro napospol prízemné. „Bolo by, kde bude
         sveta,“ zažiadalo sa mu. „Keď nevidíš nikoho, iba hviezdy, akosi je smutno.“
   </p>
   <p>
    „Poďme pozrieť, ako sa kĺžu,“ radí pani Flóra.
   </p>
   <p>
    „Veru naozaj!“ zaradoval sa pán Fortunato.
   </p>
   <p>
    Boli veľmi vychytili v tie časy kĺzačku na kolieskach. Po ceste sa nemohli, na
         zvariakovej dlažbe boli by sa pobili, popod domy zas po asfaltových chodníkoch ani tak,
         boli by ich zorali za týždeň. Ale priemyselní ľudia zariadili salóny. Pobrali sa do
         najnovšieho. Čo je najnovšie, tu tiež majú za najlepšie.
   </p>
   <p>
    Z poschodia dolieha až na ulicu hrmot, sťaby šutrovali piano alebo kreslá na piskľavých
         kolieskach. Pri dverách ich vítal sám majiteľ. Chlap ako buk, máločo menší od pána Andriju.
         Má i on reťaz, ale nerobí oblúkov. Má sa kde rozopäť, ak chce opásať brucho. Tiež mu visí
         veľký peniaz naprostriedku, ale tento je v zlatom venčeku. Na nohách má len súkenné papuče.
         Nevedieť, kde vypriadol toľké numero. Možno poslal mieru priamo do fabriky.
   </p>
   <p>
    Mal papuče, aby ho nepočuli hádam chodiť; i tak je dosť iného hurtu; alebo možno chce
         ukázať, že je tu doma.
   </p>
   <p>
    Pán Fortunato hodil okom po veľkej miestnosti. Aby neochorel, keby zameškal povedať
         niečo milého, poznamenal: „Veľmi dobre, pán Renato! Veľmi pekná miestnosť.“
   </p>
   <p>
    „Či nie, pán Fortunato?“ skríkol majiteľ. „Môj podnik nešanoval nákladov preukázať, čo
         ešte náhodou chýbalo. Máme elegantné stredisko. Má sa kde schádzať, ako náhodou hovoríme,
         smotánka našej spoločnosti. To vyzdvihli náhodou oba denníky nášho mesta, ak ste náhodou
         čítali v Ohlasoch zo spoločnosti. Ak nie, nájdete ich náhodou u mňa. Môžete sa presvedčiť,
         aká je, náhodou, smerodajná mienka. Víťazstvo na celej čiare! Un triumfo,
    <sup>
     [
     <a class="footnote" href="#ftn.id2578098" name="id2578098">
      27
     </a>
     ]
    </sup>
    ako hovoria denníky; ostatné slovo, ultima palabra, tak náhodou hovoria, v
         tomto obore.“
   </p>
   <p>
    Pán Fortunato prikyvuje. Nedá sa mýliť veľkou povodňou, ktorú naň spustil majiteľ, ide s
         paňou pomaly do miestnosti, ostatní za ním.
   </p>
   <p>
    „Prosím, garderóba napravo pre panie a pánov a náhodou pre slečny,“ núka ich. Obletuje
         okolo nich v pantofliach ako medveď, keď obchádza na retiazke svojho gazdu.
   </p>
   <p>
    Pán Renato by bol hádam pokračoval v rozhovore, ale sa zjavila dáma veľkej postavy;
         hádam nič menšia od majiteľa. Na hlave má tmavú čapicu, aké nosia v búrlivé dni námorníci,
         lebo ju ľahko stiahnuť na uši.
   </p>
   <p>
    Renato, hybaj, hľadajú ťa!“ napomenula ho skoro prísne. Majiteľ slúchol, šiel za ňou. I
         ona má papuče i numero bude nebodaj to isté.
   </p>
   <p>
    „Škoda!“ vzdychol pán Fortunato. „Nemáme sa s kým pozhovárať.“
   </p>
   <p>
    „Máš čo pozerať,“ teší ho pani Flóra. „Len pozri, ako chutne je tu!“
   </p>
   <p>
    Z celého domu urobili jednu miestnosť. Pri jednej stene sú šramky sťa v súdnej dvorane.
         Za nimi sedia diváci. I naši prešli úzkym priechodom a zasadli si. Pred sebou majú dvoranu
         a za sedadlami dvere; iste do kantíny. Majiteľ má žatvu na všetky strany. Platia vstupné,
         platia za kolieska a platia, čo vypijú.
   </p>
   <p>
    Kĺzať sa ich nekĺzalo ešte mnoho: dakoľko mladých pánov a slečien. Držia sa skoro tej
         istej čiary, idú jeden za druhým. Ale niektorí páni sa už veľmi vycvičili, ostali v
         prostriedku. Robia kruhy, oblúky, idú nazad i zakrútia sa, ako sa robieva na ľade.
   </p>
   <p>
    Ale pozerať, ako letia dookola popri stenách a v prostriedku, omrzí dosť chytro. Pán
         Simon by bol vďačne šiel, ale pani Flóra sa zabáva.
   </p>
   <p>
    Pán Andrija sa tiež zabáva. Vynašiel veci, ktoré iným ani nepadli do očú. Len hodil okom
         a už mu je teplo. Líca sa mu zapálili a do hlavy udrel ošiaľ. Nevidí, ako sa kĺžu jeden za
         druhým popri stene, vidí len jednu postavu. Vznáša sa mu sťa víla, vari sa ani zeme netýče.
         Nedajbože odtrhnúť oči od nej. Iných akoby nebolo.
   </p>
   <p>
    Nuž nie je mrzká, hoc hádam nebude, akou ju vidí pán Andrija. Je vrtká a hybká v
         pohyboch, milý svieži zjav. Vlasy sa jej zvlnili, spustili sa do tyla voľným uzlom.
         Rozčechrali sa najväčšmi okolo čela, ale i na vrchhlave. Keď príde medzi neho a žiarovky,
         svetlo sa preciedza pomedzi ne. Odblesky si pohrávajú a prelievajú sa okolo hlavy v akejsi
         zlatej žiare.
   </p>
   <p>
    Pán Andrija sa vie vhĺbiť, často i stratiť, pozerajúc na veci, najmä na osoby. Hneď mu
         prišlo, že sa poberajú do kostola. Zvoní „dozvon“,
    <sup>
     [
     <a class="footnote" href="#ftn.id2578227" name="id2578227">
      28
     </a>
     ]
    </sup>
    ale svet sa predsa obzerá za nimi, bárs by sa prichodilo ponáhľať, ako si idú
         družným párom. Niekto pokrúca hlavou. Ženy sa radia, akú to doviedol dievku do Pravého
         Zorovca Andrija nebohého glavara:
    <sup>
     [
     <a class="footnote" href="#ftn.id2578246" name="id2578246">
      29
     </a>
     ]
    </sup>
    nie je ako dievka, ani ako žena, ale ako pekne maľovaný obrázok. Kráča pri nej
         hrdo, ale keď prišli ku trasovisku, ktoré sa spúšťa z veľkého blata, prichodí ísť po
         tľapkách. Ona sa zľakla, ako prejsť, obzerá sa naň. A on si ju chytí pekne okolo pása a
         nesie ju tak pod pazuchou cez trasovisko. Opustila sa mu trochu na ruke; cítiť ako ťaží,
         kým ho ovieva vôňa zdivených vlasov.
   </p>
   <p>
    Precítil. Bolo mu divne, že sedí v Puntarene medzi divákmi.
   </p>
   <p>
    Pánu Fortunatovi sa začalo zívať. Pani Flóra zbadala, že mu je už dosť. I jej sa
         zunovalo pozerať.
   </p>
   <p>
    „Pôjdeme domov?“ navrhla mu.
   </p>
   <p>
    „Akosi nadchodia driemoty,“ priznal sa. I pán Simon vstal veľmi ochotne. „A vy ostanete,
         ha?“ žmurká pán Fortunato na mládencov. „Vám sa nezunuje ľahko! Mládež vydrží…“
   </p>
   <p>
    Vytratili sa z dvorany. Pán Andrija nemá miesta, nie, nemôžu ostať takto. Čo majú z
         dívania? Dosť sa nadívali. Pri ňom sedí Krešimír. Obrátil sa k nemu, ako vždy, keď ho niečo
         zájde a nevie sa vynájsť.
   </p>
   <p>
    „Nebolo by ich počastovať?“
   </p>
   <p>
    „A koho?“ zadivil sa Zarada.
   </p>
   <p>
    „Tých tam, čo behajú a či sa šmýkajú.“
   </p>
   <p>
    „A načo? Ak ich smädí, vedia, kde je kantína.“
   </p>
   <p>
    „Počastovať ich, blázon, či nečastujú v tanci?“
   </p>
   <p>
    „Častujú, ale my ich neznáme. Načo ich častovať?“
   </p>
   <p>
    „Ty si divný, bratku! Tak iba známych? A prečo? Ja častujem každého, kto sa nadarí. I
         neznámych môže smädiť, prečo ich nepočastovať?“
   </p>
   <p>
    „V meste je iná obyčaj.“ Zarada sa veľmi bál prestupovať zákony a obyčaje. „Nie je
         obyčaj napájať, koho nepoznáš.“
   </p>
   <p>
    „A čo ty vieš?“ Pán Andrija sa najedoval, že sa mu stavia. „Učíš druhého a sám nevieš
         nič.“
   </p>
   <p>
    Krešimír ho pásol po Amerike. Mával s ním i hádky, ale táto sa mu nepáčila. Susedia sa
         začali obzerať. Ešte i tí, ktorí sa kĺžu, zbadali čosi, pozrú tu i tu na nich. „Pomyslia
         si, že sme neokrôchaní, z dediny,“ upozornil ho tichšie. Najmä pri nich sedela dáma tiež vo
         vlnenej čiapke. Jednostaj vyberala čokoládové guľky a cmúľala ich. Dievčina, ktorá sa
         zapáčila pánu Andrijovi, tiež pozrela na nich dva-tri razy. Nie je slepá, ďakovať bohu!
         Zbadala, že jeden z nich hľadí na ňu divne. Cíti, že vyhrala bitku. Padol pred ňou chlap,
         hádam najväčší v celej Patagónii. Začala sa držať akosi vážne; dáva si pozor na každý
         pohyb. Zabudla na pôžitok, kvôli ktorému prišla; zaoberá sa iba touto vecou.
   </p>
   <p>
    Krešimír vošiel do kantíny, za ním pán Andrija. Ten v kitli sa oprel rukami o stôl,
         brada sa mu ligotala na oboch hrbolcoch, iba dolina, ktorá bola medzi nimi, ostala v tôni.
   </p>
   <p>
    „Mne oporta,“
    <sup>
     [
     <a class="footnote" href="#ftn.id2578387" name="id2578387">
      30
     </a>
     ]
    </sup>
    rozkázal Krešimír.
   </p>
   <p>
    „Mne tiež oporta, ale z najlepšieho,“ napomenul ho pán Andrija.
   </p>
   <p>
    „To sa vie. Náš podnik má občerstvenia najlepšej akosti.“
   </p>
   <p>
    „No veď tak,“ pochválil ho. „Obslúž, ako svedčí, viacej utržíš.“
   </p>
   <p>
    „I ja tak,“ prisviedča ten v kitli. „Všetko prvá akosť. Ak chcete preukážem vám
         faktúry.“
   </p>
   <p>
    „Nalej. Načo sú mi faktúry? Tu je faktúra!“ ukázal na hrdlo. Vzal oporta do úst, posocal
         ho po všetkých kútoch. Naostatok ho pustil do hlbín. Glg bolo počuť v cele] kantíne. „Nuž
         ujde,“ kývol hlavou. Ten v kitli veľmi čaká, čo mu povie. „Ale nie je ako prošek z Omíša.
    <sup>
     [
     <a class="footnote" href="#ftn.id2578432" name="id2578432">
      31
     </a>
     ]
    </sup>
    Nech si vyhodí z hlavy tvoja faktúra.“ Šiel ku dverám a hľadí do dvorany. Bolo
         mu, akoby bolo minulo pol roka, čo nevidel tých na kolieskach. „A šampaň máš?“ obrátil sa
         zas k stolu.
   </p>
   <p>
    „Prvá akosť!“ ubezpečuje veľmi vrele. „Povedzte aký, máme viac druhov.“
   </p>
   <p>
    „Čo lepšieho!“ okríkol ho. „Nerozkážem azda pomyje. Radšej sladšieho.“
   </p>
   <p>
    „A sidra?“
    <sup>
     [
     <a class="footnote" href="#ftn.id2578465" name="id2578465">
      32
     </a>
     ]
    </sup>
    naklonil hlavu, pozerá naň trochu zo strany.
   </p>
   <p>
    „Sidru si chlepci sám. Strieľaj zátkami, koľko chceš, ale sidra je sidra a šampaň je
         šampaň.“
   </p>
   <p>
    „Ja núkam a vy rozkážete,“ tíši ho ten v kitli. Vytiahol z vidného miesta fľašu.
         Pobúchal dnom o stôl a povedal: „Vdova Clicquot.
    <sup>
     [
     <a class="footnote" href="#ftn.id2578488" name="id2578488">
      33
     </a>
     ]
    </sup>
    Nemáte nič proti nej?“
   </p>
   <p>
    Hodil rukou netrpezlive. „A pekné poháre, vieš, ak chceš. Na tácňu poriadne. Vieš, ako
         ide ženám.“
   </p>
   <p>
    „Ženy?“ zadivil sa. Nachýlil hlavu a vyzerá cez dvere, aká tanečnica prišla, alebo hádam
         speváčka, že jej chystajú pocty. Nevidí nikoho, kto by zaslúžil toľké vyznačenie, všetko
         obyčajní hostia. Vyššia spoločnosť ešte neprišla, hádam okolo desiatej. Vytieral široké
         poháre novým uterákom.
   </p>
   <p>
    „Neprijmú ti šampaň. Ktorá ti ju vezme?“ dohovára mu Krešimír. „Keby limonáda,
         nerečiem…“
   </p>
   <p>
    „Povedz, že je limonáda a bude.“
   </p>
   <p>
    „Poznajú po pohároch. Keď už šampaň, aspoň nech je v obyčajných pohároch.“ Zasmial sa i
         on, hoc mu nebolo do smiechu. „Oklamú sa, budú prskať.“
   </p>
   <p>
    „Platiť za šampaň a piť ju za limonádu: čo máš z takej babračky?“ Pán Andrija sa
         pohoršil. „Nie, ja nehrám falošne. Za šampaň som ju platil, za šampaň nech ju užijú.
         Inakšie nechcem.“
   </p>
   <p>
    „Mne, bratku, ani osoh ani škoda. Traktuj, ako sa ti páči. Keby ti mal radiť, radil by
         ti zaobísť sa bez trakty.“ Krešimír hovoril veľmi ticho, nerozohnil sa. Pán Andrija sa
         zarazil, ale sa mu postavil rozhodne.
   </p>
   <p>
    „A keď ja chcem? Moje sú peniaze!“
   </p>
   <p>
    „Viem, že tvoje spraštia,“ usmial sa Krešimír. „Svojich veru na to nedám.“ Nasadli mu
         červené pečate na líca a oči zasvietili. „Len ich tisni jednostaj pred oči, svoje peniaze,
         akoby sa kto lakomil na ne. Podajedni majú ich viacej ako ty, ale nestvárajú také divy.
         Bolo mi lepšie pobrať sa s nimi.“
   </p>
   <p>
    Napomenul ho v našej reči. Ten v kitli šípil, že sa hádajú, čakal trpezlive, komu ostane
         navrchu. Pánu Andrijovi osožila kázeň a ešte viac, že Krešimír začal zháňať svoje veci.
         Naľakal sa; bez neho si nevie rady. Niečo mu chýba, ani robota by mu hádam nešla, keby
         nebol pri ňom. Hanba je, ale je tak, že on, chýrny chlap, je ako papľuh, keď ho nemá pri
         sebe. A kde sa podieť najmä teraz? Ten v kitli sňal zlatú obliečku z hrdla a šúcha fľašu,
         že lepšie vystrelí zátka.
   </p>
   <p>
    „A čo si sa napaprčil? Nože neondej. Ale teba zájde škoda, ak si urobím po vôli? Tá
         jedna, vidíš, je taká pekná, akoby ju bol namaľoval. Vieš, aký som, keď vidím stvoru! Táto
         bude moja, alebo ani jedna. Budem ju na rukách nosiť, dovediem ju matke. Vieš, ako ma tisne
         vstúpiť do človečenstva.“
   </p>
   <p>
    Krešimír sa zhniezdil, ale mlčal zanovite. „Padla mi do oka. Vezmem si ju. Prečo nie,
         keď mám spôsob? Čo ti sadlo na nos? Ale som ťa nemal za brata, za viacej ako brata.“
   </p>
   <p>
    Krešimír odložil klobúk. „Tak sa odbav, že nečakám!“ riekol krátko.
   </p>
   <p>
    Pán Andrija obrátil sa k stolu natešený, že brat neodišiel. Ale pristal na to, o čom
         prvej nechcel slýchať: dal naliať do obyčajných pohárov. Nechže mu bude dačo po vôli i
         bratovi.
   </p>
   <p>
    Keď poháre boli plné, začal sa bratovi zaliečať: že by hocktorý znalec mal za vodičku,
         čo je v nich, ako je rád, že mu uhovel, ako sa pekne oklamú, kým sa Krešimír neusmial na
         jeden kútik. Keď mu zbadal kúsok úsmevu, dal mu tácňu: „No vidíš, už je dobre. Nejeduj sa a
         choď.“
   </p>
   <p>
    Krešimír sa zas odhrýzal, prečo on? Čo im povie, ako sa im predstaví?
   </p>
   <p>
    „Vieš, ty loptoš, vieš preťahovať motúziky; povedz im, čo vieš. I jej povedz verne, čo
         som ti povedal. Veď vieš stýkať slová, viem, že sa vyznáš.“
   </p>
   <p>
    Krešimír sa veľmi vzpieral, protivilo sa mu prostredkovať vo veci, ktorú si každý má
         zariadiť sám.
   </p>
   <p>
    Tu sa mu priznal, že sa hanbí, i zapálil sa. Že veď mu je brat, i viac ako brat, vie, čo
         povedať dievkam v tých príhodách. Spúšťa sa naň. „Veď sa vieš pritierať, keď chceš. Povedz
         jej, i posoľ dobre, čo jej povieš. Prelom ľady, potom sa ja preukážem.“
   </p>
   <p>
    Naveľa mu ustúpil ako vždy dosiaľ. Vzal podnos a vošiel do dvorany. Kto ho videl, bol by
         mu hádal, že nerobil dosiaľ iné, ako roznášal poháre. Ľahkým krokom sa dostal doprostriedka
         dvorany. Vyzrel si najvážnejšiu a keď sa skrútila v kúte, poberajúc sa popri stene,
         postavil sa jej do cesty. Poklonil sa hlboko.
   </p>
   <p>
    „Či by smel poslúžiť?“
   </p>
   <p>
    Zastala, zmýlená. Ostatní, ako dochodili, zastavovali sa tiež a obstali ich.
   </p>
   <p>
    „A kto posiela?“
   </p>
   <p>
    „Domáci pán.“
   </p>
   <p>
    „A vy?“
   </p>
   <p>
    „Ja som nový posluhovač. Jeden vraj nestačí, vzali i mňa. Rozkázali mi ponúknuť
         vysokoctených hostí. Ak ma zohrdia, gazda ma odpraví na mieste.“
   </p>
   <p>
    „Neborák,“ ozval sa milý hlások. Bola hneď pri ňom, mala rozčuchranú šticu. „A či je to
         pre všetkých?“ Jej tmavosivé oči pozerali naň posmešne.
   </p>
   <p>
    „Ako som prvej povedal: pre celú vysokoctenú spoločnosť.“
   </p>
   <p>
    „Čudná novina,“ zadivila sa vážna hlbokým hlasom. Že vraj ešte ani raz nečastovali
         takto, čo to zašlo gazdu?“
   </p>
   <p>
    „Bude radosť, že sa obchod vzmáha a druhá radosť, že našiel posluhovača ako ja.“ A
         poklonil sa zas.
   </p>
   <p>
    „Čo natočili, prichodí užiť,“ zamiešal sa mládenec s pričesanými vlasmi, že sa tuho
         blyšťali.
   </p>
   <p>
    „I tak sme smädní,“ doložil druhý.
   </p>
   <p>
    Vážna vzala pohár, za ňou i tá so šticou. Pozerá na Krešimíra výsmešne. Všetky poháre
         boli v rukách.
   </p>
   <p>
    „A vy nám nepomôžete?“ usmiala sa tá so šticou.
   </p>
   <p>
    „Mne sa nesvedčí,“ vyhovára sa. „Posluhovači nesmú piť.“
   </p>
   <p>
    „Keď posluhujete, prečo ste sa obliekli takto?“
   </p>
   <p>
    „Už mi vzali mieru na nový smoking. Kým ho ušijú, musíte prepáčiť.“
   </p>
   <p>
    „To je čosi tuhého!“ zvolala ktorási.
   </p>
   <p>
    „Limonáda. Sám gazda ju nalieval.“
   </p>
   <p>
    „Limonáda, ale z Francúzska,“ zvolala tá so šticou, keď odpila dosť hodne. „Darmo ju
         bolo liať do obyčajných pohárikov. Odpila som hodne, lebo ma smädilo.“
   </p>
   <p>
    „Ja skoro celý pohár!“ zľakla sa iná. „A udrie do hlavy!“
   </p>
   <p>
    „To už nie,“ tíši ju Krešimír. „Nemá čo udrieť do hlavy. Poviem vám, ako bolo; gazda
         nalial sidry. A čo je sidra? Limonáda z jabĺk.“
   </p>
   <p>
    „A ktorý je ten gazda, ktorý rozdáva limonádu?“ Vyzvedala sa tá so šticou. Viedla si
         veľmi smele.
   </p>
   <p>
    „Akoby ste nevedeli!“ odpovedal jej čosi tichšie. Podajedni, mládenci napospol,
         vytrúsili z pohárikov. Kolo sa hodne preriedilo. Začali sa kĺzať, ale ho obchodia, kde
         stojí s tácňou a ručníčkom na ruke. „Viete, kto by sa vám chcel priblížiť, keby mal
         smelosti?“
   </p>
   <p>
    Zasmiala sa sucho. Pohla plecom ako v neistote. „Povedzte mu, nech sa osmelí, kto je
         koľvek,“ riekla mu tichšie. „Neurobíme mu nič.“ Pošibla ho posmešne očima, položila skoro
         prázdny pohár na tácňu a odletela i ona.
   </p>
   <p>
    S veľkou novinou sa vrátil do kantíny. V pohároch poostávalo málo alebo nič. Krešimír sa
         smial. „Ak máš ešte, daj, zanesiem im,“ posmieval sa bratovi. „Podajedni sa nedajú núkať.“
   </p>
   <p>
    „A ona?“ pozeral naň celý zjašený.
   </p>
   <p>
    „Tiež nevyliala. Oblizla dosť dobre i ona, akože?“
   </p>
   <p>
    „Všetko!“ podskočil pán Andrija.
   </p>
   <p>
    „Pod spôsobom, nevysúka azda fľašu na dúšok. A vraj načo podstrčiť iných, čo by si mal
         odbaviť sám. Tie veci vraj sú také, že iní nemajú sa čo starieť do nich.“
   </p>
   <p>
    „I to povedala!“ zhíkol celý v ohni.
   </p>
   <p>
    „Nuž čosi nadštrkla, ostatok si hádam myslela. Čo ja viem, čo zmýšľa?“ Rozhodil
         netrpezlivo rukami. „Ja sa nevyznám, ktovie, z ktorého je brda. Pozerá posmešne, ktovie, či
         dýše pravdou.“
   </p>
   <p>
    Pán Andrija stál nerozhodne: ísť, alebo nejsť. Keby nie brat, bol by šiel zaraz, ale
         vidí pred sebou akési neurčité výstrahy. Keď sa ho radil, či ísť, alebo nejsť, vysmial ho;
         iste pre nerozhodnosť. Bol by chcel mať posmelenie a keď ho nepočul, váhal. I zarmútil sa,
         ako ho zaznáva, odhadzuje ho od seba. Čo ide robiť, obracia mu naopak, vykladá na zlú
         stranu. Kde ho srdce ťahá, nadstrkuje mu strašidlá, ale nechce vyjaviť, z čoho sú. Nechá ho
         v rozhodný čas trápiť sa s pochybnosťou.
   </p>
   <p>
    Naskočil naň náružive, že brat, i viac ako brat, nechce mu vyzradiť, čo myslí.
   </p>
   <p>
    „Dávaj si pozor,“ riekol mu Krešimír. „Nechoď, daj jej pokoj, poďme domov.“
   </p>
   <p>
    „Ale ja?“ zhrozil sa. „Keď sme prerobili cestu!“ Ako pôjde, keď v ňom vrie citom,
         zožiera ho túžba za rozkošou, ktorej nikdy neokúsil. Otvorila mu bránu k sebe, núka sa mu:
         ako ju odsotiť a ísť domov. Veď je to nie rada, ale závisť.
   </p>
   <p>
    Krešimír kýval hlavou. „Vidíš, ako sa ti nepáči rada? Vedel som hneď, že neslúchneš.“
   </p>
   <p>
    „A ja by skočil do vody za teba!“ ťažkal si pán Andrija.
   </p>
   <p>
    „Neskáč, studená je,“ napomína ho. „Nenadužívaj. Ani ja neponesiem viac, ako vládzem.“
   </p>
   <p>
    Vrátil sa do dvorany medzi divákov. Nebolo ich mnoho. Keď si sadol, tá so šticou lupla
         naň okom zo strany. Trochu sa premenila, líčka sa jej zapálili. Ťažko povedať, či od
         behania na kolieskach, alebo či ich nerozhriala skôr Vdova Clicquot. Ako sedel, tá vo
         vlnenej čiapke nepozerala naň najprívetivejšie. Jej i tak mužská tvár sprísnela ako
         sudcovi, keď sa chystá na priestupníka, alebo vážnemu učencovi, keď sa priberá skúšať
         žiaka. Časy tiež zapísali na ňu dni a roky nie bárs hladkými znakmi. Miesto jamiek, ktoré
         keď pohrávajú okolo úst, vyhládzajú spory a prieky, ide na nej hlboká brázda k ústam.
   </p>
   <p>
    Nemal sa kedy s ňou zapodievať, lebo pán Andrija sa osmelil na prvé kroky v dvorane.
         Pošmykuje sa, hľadá očima, kde je ona; možno ho i mrzí, že čo robí, nerobia iní. Je na
         verejnom mieste; pozerajú naň.
   </p>
   <p>
    Vyrovnal sa ako svieca, sťaby chcel preboriť nízku povalu. Nech myslia, čo chcú, pôjde
         svojou cestou. Stal si k stene, takže ho musia obísť v oblúku. Obrátil sa tvárou, odkiaľ
         prichodia, ako ovčiar, keď prezerá ovce. Prebrnkla popri ňom, pozerala ponad neho ďaleko,
         akoby ho tu nebolo. Zronilo ho. Nepozrieť naň, keď čaká na ňu! Myslí, že si dá frčky
         hádzať? Ukáže jej, že je vážny človek, urobí, čo si umienil a čo by sa čert na čertovi
         nosil.
   </p>
   <p>
    Keď prichodila poznovu, pokročil tak, že jej zaprel cestu. Iní sa uhli a preleteli, bola
         by mohla i ona, ale hádam nechcela ukázať, že sa ho bojí. Zastala pred ním, pozrela naň
         vážne, čo chce.
   </p>
   <p>
    „Dobré odpoludnie, slečinka,“ pozdravil ju, trochu i znížil hlavu. Hoc je nie vysoká
         proti nemu, mohla predsa zazrieť chodníček, ako ide priamo sponad ľavého obočia nazad ku
         hviezde, kde sa ledvým činom dala prihladiť krútňava vlasov.
   </p>
   <p>
    „Veľmi dobré!“ ďakuje mu. Drží sa chladno, ale predsa je zmútená. Skoro akoby nebola
         uveličená, že sa jej tu vysvietil.
   </p>
   <p>
    „Prišiel som sa vám pokloniť, slečinka, ale ste ma ani nezbadali, neboráka.“
   </p>
   <p>
    „Nerobte sa takým malým!“ napomenula ho vážne. „Kto by vás nezbadal?“ V očiach jej mihla
         iskierka roztopaše a osvietila celú tvár.
   </p>
   <p>
    Keď videl toľkú premenu u nej, navrelo mu smelosti do srdca. „Keby ste vedeli, ako si
         vás ctím.“
   </p>
   <p>
    Trochu sa zachmúrila. „To je všetko, čo ste mi chceli povedať?“
   </p>
   <p>
    „Mal by moc, čo povedať, celú fúru,“ osvedčil sa. „Ale neviem napochytre, skadiaľ začať.
         Rozum sa mi prekotil, akoby chcel zakrepčiť hore nohami. Najradšej by stáť a dívať sa na
         vašu hlavičku.“
   </p>
   <p>
    „Hm, stáť! Nedovolí gazda. Zavadziame.“
   </p>
   <p>
    „A keď by ja len najradšej, kde ste vy.“
   </p>
   <p>
    „Poďte sa kĺzať teda!“ zaradovala sa. „Tak už áno, pán — pán…“ Pozerala naň, aby
         dopovedal, kto je.
   </p>
   <p>
    „Ondrejko,“ vypomáhal jej.
   </p>
   <p>
    Pohla plecom a nachýlila hlavu. Tmavosivé oči pozerajú naň posmešne. „Obyčajne nosíme i
         priezvisko. Zavolajte ,Ondrejko‘, pribehne vám ich odrazu celý kŕdeľ. My máme papagája, ten
         sa zas volá Gustík.“
   </p>
   <p>
    „Gojčević je moje priezvisko,“ oznámil jej hrdo a vystrel sa. Teraz už vie, s kým má
         dočinenia. Gojčevićovcov znajú všade.
   </p>
   <p>
    „Tak už hej, pán Gojčević,“ odobrila veľmi vážne. „Ako hovorím, ak sa vám žiada pri mne,
         veľmi vďačne. Pripnite si kolieska a poďme.“
   </p>
   <p>
    Vyhodila ho z koľaje. On o koze, ona o voze. Byť pri nej, to hej, ale kolieska, nech sa
         čerti na nich vozia. „Ja najradšej na svojich nohách,“ začal sa vyhovárať. „Mám s nimi
         známosť, bude na Ondreja veru už tridsať rokov. Viem, ako ma ponesú. Táto sprava sa veľmi
         pechorí, ale sa mi nepáči.“
   </p>
   <p>
    Urazila sa. Úsmev sa kdesi podel, povedala mu, že nemá úprimnosti, lebo jednu vec hovorí
         a druhú myslí. Najprv, že by najradšej pri nej a teraz nechce ani pozrieť na kolieska, keď
         ho volá. Skrútila sa nadurdená a išla.
   </p>
   <p>
    Postál, či nepríde ešte. Prešla popri ňom, nepozrela naň pekne. Vidno, že sa fúka. Ako
         si škodil! Vraj neúprimnosť. Ešte ho vyhlási za bojka. Keď videl, že darmo čakať, pobral sa
         do garderóby. Predložili mu koliesok, koľko chcel, i vybrali mu, ktoré mu vraj pristanú.
         Keď mu ich pripäli, pozeral na ne, ale sa mu nepáčili. Radšej by vzal, keby na to prišlo,
         najhoršieho koňa, a čo by ako hádzal zadkom.
   </p>
   <p>
    Postavil sa na nohy, ale stojí. Nemôže ísť za ňou.
   </p>
   <p>
    „Tak ich už máte?“ zaradovala sa. Jej tvár sa mu zas usmieva. Hľa, nemôže ísť za ňou,
         ale ona prišla sama za ním. „Dobre vám ich pripäli? Len smelo, nebojte sa!“
   </p>
   <p>
    Ach, ako ju je pekne počúvať, keď šteboce pri ňom!
   </p>
   <p>
    „Enriketa! Nože Enriketa!“ bolo počuť ostrý hlas zboku.
   </p>
   <p>
    Obrátil sa, zazrel tú vo vlnenej čiapke. Nesedela už, ale stojí, ruky má na zábradlí,
         sťa rečník, keď sa priberá k veľkej reči.
   </p>
   <p>
    „Prídeš ho sem!“ okríkla ju prísne.
   </p>
   <p>
    „Idem, idem,“ tíši ju. „Len sa držte smele. Nebojte sa.“
   </p>
   <p>
    „Kde sa zídeme?“ stará sa on.
   </p>
   <p>
    „Bývam tu každý deň.“
   </p>
   <p>
    „Bez kolečiek nič?“ prosí ju. „Vidíte, na nich sa nemôžem pohnúť.“
   </p>
   <p>
    „Čo by to tam! Ja sa prichádzam kĺzať. Naučíte sa. Tu sa môžeme schádzať.“
   </p>
   <p>
    „Enriketa, maj rozum!“ vystríha ju tá v čiapke.
   </p>
   <p>
    „Už idem — idem, Marianna,“ tíši ju znovu.
   </p>
   <p>
    Pán Andrija zaškúlil na ňu. Keby mu pozor mal moci, koľko srší jedu z neho, bola by sa
         vykopŕcla na mieste. Ale ani ona nepozerá naň vľúdne. Deva odskočila od neho a zastala si
         pred ňou. Drží sa zábradlia ako ona, ale z druhej strany.“
   </p>
   <p>
    „Mama sa najeduje, čo si dovoľuješ,“ vytýka jej veľmi prísne. „Zapodievať sa ktovie kým,
         trakty prijímať! Čo sa nepatrí, nepatrí sa. Budem žalovať mame, nepôjdem s tebou ani
         kroka.“
   </p>
   <p>
    „Ale čuš, Marianna!“ strhla sa. „Nevieš, čo pletieš.“
   </p>
   <p>
    „Ty nevieš, čo stváraš,“ dohovára jej tichšie. „Hanbi sa. Nevieš, s kým sa zahadzuješ, a
         nemyslíš, v čom si!“ Pozrela na ňu s hrozbou.
   </p>
   <p>
    Krešimír bol skoro pri nej, počul každé slovo. Bolo mu moc; pozrel na ňu zboku a
         odišiel.
   </p>
   <p>
    „Vidíš, ako si ho urazila!“ napadla ju Enriketa. „Neviem, čo sa ti robí, poriadni sú
         ľudia oba, znám ich dobre.“ Ale sa odrazu udobrila, začala sa jej zaliečať. „Bude sa ti
         páčiť občerstvenie, ak si smädná?“
   </p>
   <p>
    Nedala sa udobriť, že nestojí o ich trakty. Len tak jej lietali iskry z očú.
   </p>
   <p>
    „Sprostá si, Marianna, surová.“ Oborila sa na ňu znova; ubližovať hodným ľuďom bez
         príčiny. Ten s kolieskami sa prišiel iba spýtať, či majú na sklade zinok a drôt. Či má
         odohnať ľudí, keď chcú dať utŕžiť? Hádam sú bohatí statkári z kampa? Čo by povedal apa?
   </p>
   <p>
    Neverila jej. Že ak sa chce spytovať o zinku a drôte, môže ísť rovno do obchodu, alebo
         do pisárne. Takíto vtáci majú spády: preťahovať medové motúzky popod nos a hľadať schôdzky
         s poriadnymi dievčatami po kútoch kdekade.
   </p>
   <p>
    „Čo si dovoľuješ? Podlé reči!“ Zapálila sa v tvári a z očú jej šľahali blesky.
         „Nezabudnem ti ľahko, môžeš vedieť.“
   </p>
   <p>
    Odvrátila sa od jedu. Ale sa hneď udobrila, keď sa obzrela do dvorany. Do očú sa zas
         usalašila veselosť, možno i šibalstvo. Kýva hlavou pánu Andrijovi, ako sa púšťa na krídla,
         robiac prvé kroky na kolieskach. Nie je veľmi hrdý. Rozšíril ruky, vystrel kostnaté prsty,
         prikrčil sa v páse ako starec, ktorý ledva ťahá nohy za sebou. Hlavu nachýlil nabok, akoby
         hľadal niečo po zemi. Podvihne tu jednu nohu, tu druhú nemotorne.
   </p>
   <p>
    „Nedvíhať nohy! Prikladajte ich jednu k druhej,“ naúča ho. „Osmeľte sa doprostriedka!
         Nedržať sa zábradlia! Dajte sa povodiť radšej.“ Rady sú dobré, ale pokrúca hlavou. Ak
         nepodvihneš nohu, ako pôjdeš? Čo stojí najmocnejší chlap, ak príde o nohy? Mať na nich túto
         správu, je skoro, akoby ich nebolo.
   </p>
   <p>
    Odšutroval sa trochu k prostriedku. Keď sa obzrel, videl, ako zlostne zazerá naň
         Marianna. ,Bosorka bosorská!‘ nadáva jej v sebe. ,Ešte ma urečie.‘ Dopočul, ako prvej
         brýzgala naň. Keby nie dievka, bol by jej ohradil poctivosť. I kĺzači sa dívajú, zabáva ich
         jeho ťarbavosť. „Vystri sa človeče! Čert ti posvietil sputnať si nohy!“ Bol sa zazrel v
         zrkadle. Krčí sa a stojí nemotorne. Ťažko veru ukazovať sa takto.
   </p>
   <p>
    Precítil akoby zo sna; zahanbil sa takto bez vlády a bezpečnosti. Oči sa mu otvorili;
         videl, že sa mu smejú, najväčšmi ona. Ak sa chcel kĺzať, mal sa prvej naučiť. Nezačínať
         večer, keď je toľko divákov.
   </p>
   <p>
    Hneď mu odľahlo, keď si rozmyslel, ako urobí. Vystrel sa, vypučil prsia a obzerá sa
         smele. Nech sa mu opováži smiať, kto je chlap! A pred jeho pozorom zľakli sa všetci;
         nebadať, že by sa smiali. Obrátil sa ku garderóbe, dať si sňať kolieska. Tu sa mu nohy
         uviezli, nevedel ako, iba keď sa natiahol.
   </p>
   <p>
    Buchol hlavou o zem, myslel, že sa mu rozskočila. Zdunelo v izbe, že sa všetci strhli.
         Marianna vyskočila pozrieť, či sa zmechrí, alebo či sa hádam zabil do smrti. Z kantíny
         vybehol Krešimír, i ten v kitli. Drží hlavu nabok, vyzerá, čo sa tu zrútilo v dome. Z
         garderóby pribehol gazda. Počuť, ako šuchoce papučami. Prestali sa kĺzať, nastala
         slávnostná tichosť.
   </p>
   <p>
    Krešimír kľakol k nemu a podvihol mu hlavu. Zaradoval sa, že pod rukou nebolo mokro. Pán
         Andrija sa obzeral, kde je, čo sa s ním robí.
   </p>
   <p>
    „Ťa bolí dačo?“ pýta sa ho brat so strachom. Ten na zemi ho ani nepočul. Pozerá, čo chcú
         okolo neho.
   </p>
   <p>
    Gazda sa mu schýlil nad tvárou. „Ste spadli náhodou? Nezlomili ste si dačo?“
   </p>
   <p>
    Pohol sa prudko. Rozbrieždilo sa mu, čo sa stalo. Ešte sa ho spytuje! Keby ho mal
         náručnejšie, naučil by ho.
   </p>
   <p>
    „Odviaž ich! Čo otváraš ústa ako teľa na nové vráta?“
   </p>
   <p>
    „Či ste si náhodou nezlomili dačo!“ staral sa gazda.
   </p>
   <p>
    „Akou si ich namazal čertovou kolomažou!“ kričal naň.
   </p>
   <p>
    „Nie je kolomaž na vine, ale náhodou neviete stáť na nich. Lepšie by bolo naučiť sa stáť
         najprv na jednej nohe, potom na druhej,“ poučuje ho.
   </p>
   <p>
    „Nemohol si prvej poradiť?“ Keď bol bez koliesok, skočil razom na rovné nohy, akoby sa
         nič nebolo stalo.
   </p>
   <p>
    „Nech láme väzy, kto chce. Nehodno sa pechoriť,“ hundral, keď si oprašoval šaty, ak sa
         hádam zababrili.
   </p>
   <p>
    „Nech sa opováži náhodou kto iný búšiť do hlavy ako pán Andrija,“ chváli ho gazda,
         ometajúc ho metličkou od chrbta. „Nech sa opováži, nahľadí sa, ako sa mu rozkála na dva
         kusy. Veru hlavička, náhodou nie črep kadejaký, ale náhodou tvrdá oceľ!“
   </p>
   <p>
    „Dobre, dobre, čo melieš toľko!“ odvráva pán Andrija. „Mne sa nestalo nič; dlažbu som ti
         nepreboril. Čo chceš ešte?“
   </p>
   <p>
    Zazrel tú so šticou pri zábradlí, pri nej Marianna. Prišli k sebe od prvého ľaku. Ale
         deve ostala predstava, ako sa prestrel. Horko-ťažko sa zdŕža od smiechu.
   </p>
   <p>
    Ale zdŕžaj sa, lebo nie, zbadal, že sa mu smeje. Začalo vrieť v ňom ako v kotle, nedbal
         by sa vyvŕšiť na dakom. Pobral sa k nim.
   </p>
   <p>
    Najedoval sa na Mariannu. Zazeral na ňu odspodku; húta, ako sa vyvŕšiť na nej. Ona vidí,
         že sa chystá na ňu. Čaká naň, držiac sa zábradlia. I ona pozerá naň zlostne. On má plné
         ústa nádaviek na ňu, ona vidí, že začnú pršať, trúfa si, že mu neostane dlžná.
   </p>
   <p>
    Krešimír videl, čo ide byť. Držal za rukáv rozpajedného brata, alebo skôr dunča, ktorý
         sa ide hodiť na mačku. A čo jej urobí? Vyskočila na parkan, nahrbila sa, fučí, ježí sa a
         oči jej svietia.
   </p>
   <p>
    „Maj rozum, Andrija!“ potrháva ho za rukáv.
   </p>
   <p>
    „Choď, malý, nech sa jej pripáčim,“ vytrhol mu rukáv z ruky a odhrnul ho dlaňou nabok.
   </p>
   <p>
    Vtedy mu zahradila cestu ona. Chytila ho za ruku a stisla ju, hádam i uštipla. Pozrel na
         ňu, aká je malá, a koľkú moc má nad ním. Čo mu bude chýbať, majúc v dome tento kvietok?
         Pustila mu ruku, ale pozrela naň prísne. Vďačne by počúvala zvadu medzi nimi, ale sa bojí,
         že sa zle stane.
   </p>
   <p>
    „Chcete Marianne ublížiť?“ postavila sa mu. „Ja si ju nedám. Je so mnou. A so mnou bude
         všade. Bez nej z domu nejdem.“ Díval sa, díval, aká je šumná, keď sa hnevá; i medailónček
         na šnúročke šiel jej kdesi pred ucho. Hľadí kdesi na stranu a temer mu šepká, aby ostatní
         nedopočuli. „Ja že pôjdem v nedeľu na dostihy, sňať sa s vami, ale vidím, nebude nič.
         Nebude chcieť ísť so mnou, ak jej ublížite. A bez nej ma nepustia.“
   </p>
   <p>
    Čo mu ešte treba? Čo mu zverila, je hotové vyznanie; sama prišla, ešte ho chytila za
         ruku. Na tú v čiapke začal pekne pozerať a dievke sľúbil: „Pomeríme sa, naskutku sa
         pomeríme.“ I žmurkol jej jedným okom a obrátil sa k druhej, bez ktorej sa nemôže z domu
         pohnúť. „Veľmi som sa búšil do hlavy, nevedel som ani, kde som. Možno som vás i urazil v
         ošiali. Nemajte za bánosť. Veru by želal, keby ste si cneli.“
   </p>
   <p>
    „Nemala by prečo,“ odvrkla mu veľmi spurne. „Držala som sa slušne.“
   </p>
   <p>
    „Prepáčte, ak som vám dačo povedal, keď som nevedel, kde som,“ pozeral na ňu pekne, čo
         mu povie. Ale mu nepovedala nič, iba čo pozrela naň, či sa jej neposmieva. Ale sa jej
         neposmieval. Nebola mu ani protivná. Pristúpil k nej bližšie a pozrel na ňu veľmi úslužne.
         „A trošičku sa potúžiť? Jeden náprstok?“, riekol nežným hlasom. „Krešimír prvej hádam
         nepreukázal vám úctu?“ tvár sa jej vyjasnila dosť dobre, ani oči nepozerajú tak prísne.
         Odskočil do kantíny, dal otvoriť fľašu sidry a naliať do širokých pohárov.
   </p>
   <p>
    On sám ju ponúkol. Vzala do ruky pohár, hoc nie veľmi vďačne; ale ho už len vypila.
         Sidru mala za šampaň a za dobrú; penila sa tuho a šteklila v hrdle, čo stáli naokolo, tiež
         sa občerstvovali. Ešte raz jej doniesol do pohára; štrngala si s ostatnými, hoc bez vôle, a
         štrngla si i s ním.
   </p>
   <p>
    „V mojej kantíne je náhodou všetko prvá akosť,“ pripojil sa k nim i gazda. Šúchal si
         ruky, že si štrngajú tak chutne.
   </p>
   <p>
    Pán Andrija sa obzrel, kde sa berie. Ešte vyzradí, že je v pohároch sidra a nie šampaň.
         „Ešte ma bolí hlava,“ žaluje sa mu. „Predsa som sa búšil, ako svedčí.“
   </p>
   <p>
    „Nebudete jej nič,“ teší ho gazda. „Povedal som náhodou, že je hlavička. Nerozbije sa
         len tak, len by bolo takých!“
   </p>
   <p>
    „Daj pokoj, kamarát,“ zahovára ho pán Andrija. „Keď prídem druhý raz, dáš mi lepšie
         kolieska. A poď, zaplatíme tú kapustnicu.“ Odviedol ho temer nasilu do kantíny.
   </p>
   <p>
    Bol už i čas pobrať sa domov. Jedenásta práve odbila na veži farského chrámu. Keď boli
         na schodoch, uhľadel si čas napomenúť dievčine: „Tak v nedeľu na dostihoch?“
   </p>
   <p>
    „Na dostihoch,“ potvrdila a dodala dôvernejšie: „Nedajte čakať na seba! Do videnia!“
   </p>
   <p>
    „Do videnia!“ pozdravili sa ešte raz, keď vyšli z domu. Pán Andrija by prisahal, že mu
         stisla ruku významne.
   </p>
   <p>
    Stál pod elektrickou lampou a pozerá na ne: mladú a sviežu, ako kráča pružne drobnými
         krôčkami, a starú, trochu prihrbenú, ako ciepka pri nej. Zabudol, kde je. „No poďme!“
         napomenul ho Krešimír. „Čas je ísť. Rozblúdili sme sa. Túlame sa ako mucha bez hlavy.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505723" name="ftn.id2505723">
        24
       </a>
       ]
      </sup>
      <span class="emphasis">
       <em>
        meštar
       </em>
      </span>
      (z tal.) — učiteľ
     </p>
    </div>
    <div class="footnote">
     <p>
      <sup>
       [
       <a class="para" href="#id2505786" name="ftn.id2505786">
        25
       </a>
       ]
      </sup>
      <span class="emphasis">
       <em>
        intravilán
       </em>
      </span>
      (z lat.) — stavebný pozemok
     </p>
    </div>
    <div class="footnote">
     <p>
      <sup>
       [
       <a class="para" href="#id2505844" name="ftn.id2505844">
        26
       </a>
       ]
      </sup>
      <span class="emphasis">
       <em>
        meštrál
       </em>
      </span>
      (z lat.) — severozápadný vietor od mora
     </p>
    </div>
    <div class="footnote">
     <p>
      <sup>
       [
       <a class="para" href="#id2578098" name="ftn.id2578098">
        27
       </a>
       ]
      </sup>
      <span class="emphasis">
       <em>
        Un triumfo
       </em>
      </span>
      (špan.) — triumf, víťazstvo
     </p>
    </div>
    <div class="footnote">
     <p>
      <sup>
       [
       <a class="para" href="#id2578227" name="ftn.id2578227">
        28
       </a>
       ]
      </sup>
      <span class="emphasis">
       <em>
        dozvon
       </em>
      </span>
      (chorv.) — posledné zvonenie pred začiatkom omše,
               zozváňanie
     </p>
    </div>
    <div class="footnote">
     <p>
      <sup>
       [
       <a class="para" href="#id2578246" name="ftn.id2578246">
        29
       </a>
       ]
      </sup>
      <span class="emphasis">
       <em>
        hlavar, glavar
       </em>
      </span>
      (z chorv.) — richtár
     </p>
    </div>
    <div class="footnote">
     <p>
      <sup>
       [
       <a class="para" href="#id2578387" name="ftn.id2578387">
        30
       </a>
       ]
      </sup>
      <span class="emphasis">
       <em>
        oporto
       </em>
      </span>
      (špan.) — druh ťažkého portugalského vína, portské
               víno
     </p>
    </div>
    <div class="footnote">
     <p>
      <sup>
       [
       <a class="para" href="#id2578432" name="ftn.id2578432">
        31
       </a>
       ]
      </sup>
      <span class="emphasis">
       <em>
        prošek z Omíša
       </em>
      </span>
      — druh sladkého vína z prístavného mesta Omíša
               v Dalmácii naproti ostrovu Brač
     </p>
    </div>
    <div class="footnote">
     <p>
      <sup>
       [
       <a class="para" href="#id2578465" name="ftn.id2578465">
        32
       </a>
       ]
      </sup>
      <span class="emphasis">
       <em>
        sidra
       </em>
      </span>
      (špan.) — víno z jabĺk
     </p>
    </div>
    <div class="footnote">
     <p>
      <sup>
       [
       <a class="para" href="#id2578488" name="ftn.id2578488">
        33
       </a>
       ]
      </sup>
      <span class="emphasis">
       <em>
        vdova Clicquot
       </em>
      </span>
      — názov šampanského vína
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579613">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán Fortunato a pani odobrali sa od neho pred domom. Je zavčasu, ani desať ešte. Volali
         ho dohora, ale pán Simon Katović nechce prekážať už.
   </p>
   <p>
    Keď zavreli bránku, ostal sám pred domom. Samota sa prikradla k nemu a zaťažela ani
         olovo. Zabrala si ho tak, že by ju neodohnal ani kŕdeľ najlepších priateľov, ani šum
         najkrajších zábav. Nie zábavy, nie, bolo mu treba dobrej duše, trochu prítulnosti; zveriť
         sa dakomu, prichytiť sa o niečo. Tak mu je, akoby chodil v cudzom dome, kde sa mu
         nepotešili, keď prišiel, a nevedia, ako sa ho sprostiť. Zastenal od bôľu. Niečo mu šepce,
         že začína byť zbytočný sebe a iným.
   </p>
   <p>
    Prešiel ulicami. Všade ticho. Ľudia sa utiahli do domov, svoj k svojmu. Iní sa zabávajú
         po kluboch, možno i v spoločnostiach. Majú sa kde uchýliť, našli liek od samoty. Ísť do
         klubu: idú žarty, smiechoty, bolo by hádam ešte otupnejšie. Dnuka by zhrýzalo, ako zhrýza,
         a nemohol by ani zastenať.
   </p>
   <p>
    Ovial ho svieži dych mora. Bol na malom námestí, z ktorého sa ide na dlhý premávkový
         most. Ide kamsi ďaleko do mora, sťa obluda na mnoho nohách. Drevené stĺpy nad tichým morom
         akoby sa hýbali a niesli kamsi do tmy veľkú, čudnú stonohu, do kanála.
   </p>
   <p>
    Na moste sliepňa kde-tu elektrické svetielko na stožiariku. Pod nimi vidno, ako sa
         prechádzajú vo väčších-menších skupinách. Bol by šiel vďačne i on: tichá letná noc vábi,
         ale sa bojí stretnutia so známymi. Vyžmýkali by z neho i tú omrvinu pokoja, čo mu ho ešte
         ostalo.
   </p>
   <p>
    Pobral sa radšej k druhému mostu. Je kratší, nie je ďaleko, nie je na ňom svetla. Bude i
         na ňom pekne. Skeroval do uličky, ktorá vedie naň. Keď prišiel k bráne, že si ju odchýli, —
         vo dne býva i tak otvorená — spoza uhla vystúpila postava, alebo skôr kopa, na ktorej visia
         akési čudné šaty.
   </p>
   <p>
    „Kto je!“ ozval sa hrubý, čosi chripľavý hlas. „Čo hľadáš!“
   </p>
   <p>
    Pán Katović sa cofne a zamrmle výhovorku, ale chripľavý hlas akoby mu bol známy.
   </p>
   <p>
    „A nie ste to vy, pán Nikola?“
   </p>
   <p>
    „Veru hej, Nikola je tu. Ale panstvo neviem, či je tu,“ zahundralo zas z kopy. „Ale
         ďakujem za úctivosť, pán Simon. Poznal som vás po hlase. Tma je ako v rohu, najmä keď sa
         tamstadiaľ blyští.“
   </p>
   <p>
    „Nie je vidno, nie,“ uznal i pán Simon.
   </p>
   <p>
    „Ak ste niečo zabudli u nás, lepšie prísť ráno. Hľadať sa nevyplatí. Všade samá diera a
         jama.“
   </p>
   <p>
    Pán Simon sa zasmial, neprišiel nič hľadať. Chripľavý hlas z kopy šiat akosi mu lahodil.
         „A vy tu dávno, Nikola?“
   </p>
   <p>
    „Prichodilo by od mraku. Ale v nedeľu i zlodeji sviatkujú; nuž som sa pojednal trochu.
         Bude z hodina, čo som tu.“
   </p>
   <p>
    „A tak až do rána.“
   </p>
   <p>
    „Kým sa nerozvidní. Nad ránom sa najchutnejšie spí, tak si myslím, i zlodeji na svitaní
         spia a neprídu domŕzať.“
   </p>
   <p>
    „Hm,“ riekol pán Simon. „Ja som kdesi počul, že zlodeji, ak idú do roboty, vyberú sa
         nadránom. Len aby nezbadali, že i vás ťahá posteľ na svitaní.“
   </p>
   <p>
    „Mohol by im čert posvietiť a ja prísť do omáčky.“
   </p>
   <p>
    „Podstúpite pre nich, tráviť takto noci,“ ľutuje ho.
   </p>
   <p>
    „Nebrojte proti nim, pán Simon. Musím ich zastať.“
   </p>
   <p>
    „Ešte čo! A ako? Azda nedujete s nimi do jedného mecha!“
   </p>
   <p>
    „To nie. Ale nebyť zlodeja, nebolo by ani mňa tuná. A už čo ako: lepšie byť, čo i v
         daždi a vetre, ako nemať kde byť.“
   </p>
   <p>
    „Teší ma, že ste spokojný so svojím údelom.“
   </p>
   <p>
    „Spokojný, nespokojný… Údel sa nespytuje, ale robí svoju robotu. Zhrešil by neuznať, že
         by mi hádam lepšie chutilo, keby mi boli nasypali ako pánu Rozalesovi; ale zas viem, že keď
         delili, neprišli sme všetci zavčasu. Kto sa opozdí, nasypú mu zadčekov alebo i pliev.“
   </p>
   <p>
    „Veru neušlo sa všetkým rovnako.“
   </p>
   <p>
    „Ale sa nežalujem. Keď negaudžím, aspoň ma neľutujú. Niet horšej veci, čo sa dať
         ľutovať.“
   </p>
   <p>
    „Pán Nikola teda hrdý. Nedá sa.“
   </p>
   <p>
    „Pán ostali doma, povedal som už,“ zahriakol ho Nikola Žeravić. „Hrdý nie, ale oželený.
         Trochu podlejší tovar od hrdosti, ale ho ukazujeme, ešte si v ňom zakladáme. S ním je zle,
         bez neho by bolo hádam horšie. Oželení žobráci staviame ho ľuďom pred oči.“
   </p>
   <p>
    Chcel vyhnúť ľuďom, a podbehol Nikolovi Žeravićovi, nočnej stráži na nákladnom moste. Tu
         je vždy tovaru v kisniach a vreciach. Kým ho nenaložia na loď, ak je na vývoz, alebo ho
         neodvezú do skladíšť, ak prišiel loďou, prichodí ho striezť po nociach. Samota ho
         pritlačila, nevedel, kde sa podieť, nuž sa zaradoval, že našiel zas osamelého. Dobre mu
         padol jeho chripľavý hlas, ohláša sa potecha z neho. Hľadal osamelú dušu celý deň, kadiaľ
         sa vláčil, a potrafil na ňu naveľa.
   </p>
   <p>
    „A máte, Nikola, času?“ Okúňal sa, či je nie hádam na obtiaž. „Nemáte dáku pilnejšiu
         robotu?“
   </p>
   <p>
    „Moja robota je tu byť cez celú noc.“
   </p>
   <p>
    „Či by ste ma reku nevzali do kamarátstva!“ Ponúkal sa nesmele. Hanbil sa vyzradiť, že
         uteká pred samotou a nemôže nájsť úkrytu od nej.
   </p>
   <p>
    „Môžete vedieť, že by si pokladal za česť pozhovárať sa s vami, ak by sa vám páčilo.“
         Hlas mu nebol taký chripľavý, začalo prerážať cezeň čosi mäkšieho. „Nie som hoden, ale rád
         spoločnosť hodných ľudí.“
   </p>
   <p>
    „No len, no! Začínate podkiadzať,“ usmial sa. „Neprišiel som po to.“
   </p>
   <p>
    „Rozdávať márne chvály a podkladať sa, nie je moje remeslo. Radšej zatať doprosta, ako
         myslím. O pánu Katovićovi poviem kdekoľvek, že si ho ctím a vážim. Málokoho ako jeho. A
         teraz, ak sa vám páči, prejdite. Pozhovárame sa. Tak sa minie čas i mne.“
   </p>
   <p>
    Nikola cítil, že človek, ktorý prišiel k nemu tak divne, má čosi na srdci. Tešilo ho, ak
         mu je dačo, že sa uchýlil k nemu. „Ak chcete, sadneme si. Len prejdite!“ Chytil ho za ruku
         a viedol napred.
   </p>
   <p>
    More čľapotalo pod nimi akosi tajnostne, sťaby pošepky. Šuchoce po brehu medzi pieskom,
         ako ho premýva. Udiera o stĺpy mosta, bije o boky člnov a bruchatých bárčísk.
   </p>
   <p>
    Pán Simon priučil sa trochu tme. Rozoznal dlhý rad veľkých báriek, priviazaných o bok
         mosta. Prišli k jednej, na nej vrecia až dovrchu. Dalo sa prekročiť na ňu, vrecia boli až
         do výšky mosta. Nikola sňal veľký kepeň zo seba, prestrel ho na vrecia.
   </p>
   <p>
    „Posedíme si na dobrej káve zo Santosa. Môžeme sa i oprieť ako na diváne. Ibaže nás bude
         trochu hojdať. Dakto to nerád.“
   </p>
   <p>
    „Čiže dávno, čo som nesedel v člne!“ zvolal pán Simon. Bolo mu voľne. Môže dýchať vôňu
         mora, keď ho kolíše. „Predsa sme my len chovančatá mora! Či nie?“ Obrátil sa k nemu. „Mne
         aspoň je, akoby bol doma!“
   </p>
   <p>
    „A vari sme nie?“ vetí, sadnúc si k nemu. „Táto voda pod nami, pán Simon, čľapoce dneska
         tu; minulý mesiac búchala možno dakde u nás o bralá. Kto ju vylúči, ktorá je kvapka naša,
         ktorá nie? More je naše — všetko a všetkých, ktorí bývame na ňom.“
   </p>
   <p>
    Veru povedal pravdu. More je všetkých. Kto býva na ňom, je na svojom. Všade je doma, a
         čo by bol kde. Je svetový občan, lebo je jeho celý svet.
   </p>
   <p>
    „Najprv si zapálime,“ navrhuje novému spoločníkovi. „Čo radšej vy: cigaru alebo len
         papierovú?“
   </p>
   <p>
    „Boli časy, keď som vyberal. Fajčili sme neumský, od Metkovića.“
    <sup>
     [
     <a class="footnote" href="#ftn.id2579951" name="id2579951">
      34
     </a>
     ]
    </sup>
    Pán Simon sa rozložil ani v kresle, môže sa oprieť chrbtom i lakťom, ak chce.
         „V tie časy boli lode, Jadran bol náš od jedného konca na druhý. Chodili sme najviac do
         Terstu a Benátok s vínom a olejom. Oleja bolo ako vína vtedy. Bol som iba mornár, ale som
         bol prieberčivý.“
   </p>
   <p>
    „Vodilo sa vám dobre…“
   </p>
   <p>
    „Či dobre, či zle, boli tri svety. Boli sme mladí, bez starosti. Prvá robota bola
         zadovážiť si dobré fajčivo, chovu a pomaličky, hm, i druhé pochúťky. Dakedy bol zbytok,
         neraz psota, ale veselosti nechýbalo. I gazda ako my — povoľkal si. Dnes fajčím, čo príde:
         či v cigare, či v papieri.“
   </p>
   <p>
    „Priúčame sa všetkému pomaly. I drevienke, od ktorej sa lieni jazyk.“
   </p>
   <p>
    „Hej, privyká sa na všeličo,“ prisviedča Nikola. Sliní cigaru, ktorú vyňal pán Simon z
         puzdra a odrezal z nej i konček. „Privykáme veru. Dalmatínec sa tu zaobíde bez slnca, hoc
         sa vypekal doma celý rok na ňom. Či je nie div? Ešte si pochváli, že je nie najhoršie.“
   </p>
   <p>
    „Vy, Nikola, vždy takto sám? Celé noci!“ poľutoval ho.
   </p>
   <p>
    „Tiež zvyk z dávnych čias,“ vysvetluje mu, hlas mu zas odmäkol trochu. „Nejednu noc som
         presedel, ibaže na lodi, hádam pri kormidle. Teraz ju presedím bez kormidla. Sedíme zas za
         chlebík. Jeden ako druhý je dosť horký. Ale zas je nie najhoršie. I blen sa dá osladiť.“
         Zuní mu zo slov tichý žiaľ, ale zas i potecha.
   </p>
   <p>
    „A kde beriete medu sladiť blen?“ vyzvedá sa.
   </p>
   <p>
    „Rozpoviem vám, pán Katović. Tak sa vám trochu odslúžim za cigaru. Dobré je. Poznať, že
         váš dom má do činenia s Havanou. Medu som si nazbieral, keď som bol bohatý. Neraz ho bolo
         naveľko; tak ostalo z neho čosi na chudobné roky. Dosiaľ z neho zaváram tŕpky a trnky.“
   </p>
   <p>
    „Hm“ — podivil sa pán Katović. Páčilo sa mu, čo mu vyzradil. Dobrý dômysel, zbierať med
         v dobré časy, ako včela ho zbierala v lete, kde všade preteká, aby ho mala v zime.
   </p>
   <p>
    „Veru zbieral. Čo som mal, všetko som vynaložil naň. Užilo sa, strovilo sa. Keď lížeme
         dlaň, spomíname staré časy, keď bývalo na nej medu. Vytrovili sme sa statočne na naše časy.
         Ale ich aspoň máme. Boli naše…“
   </p>
   <p>
    „To je niečo,“ uznáva mu. „Iné úspory môžu vyjsť navnivoč, tieto nie.“
   </p>
   <p>
    „Naše časy boli iné, veselé a úprimné. Nehľadeli sme toľme, čo bude zajtra, pozajtre. I
         na dnešok treba veľmi mnoho. Nikdy, čo bolo treba, nám nechýbalo. Ak nemal jeden, mal
         druhý, medzi nami bola úprimnosť. I mohli sme. Mali sme obchod. Vedeli sme, čo strovíme
         dnes, že môžeme zarobiť zajtra. More bolo naše. Lode a bárky naše. Robota a smelosť naša a
         nadovšetko úprimnosť. Začala para dymiť na našom mori, vykadila nám ryby. Zutekali. Vyfúkla
         nám obchod z ruky, i našu robotu. Z úprimnosti a veselosti ostala iba tônička. Kraj
         spustol, mestá zamreli.“
   </p>
   <p>
    Nuž chválorečník starých časov. Boli jeho i chváli si ich. Pán Katović patril novým
         časom, ale i on zatúžil tu i tu za starými. Počúval ešte doma o starej úprimnosti,
         veselosti a blahobyte. Na brehoch Jadranu kypel všade život; veselá, zdarná práca. Ozývali
         sa spevy a smiechy. Kde sa to všetko podelo?
   </p>
   <p>
    „Vinovatí sme boli, Nikola,“ nadhodil mu, „nechytiť paru, ako predkovia chytili vietor.
         Mohla hnať veľké parníky, ako vietor hnával kedysi plachtovky.“
   </p>
   <p>
    „Možno, že sme si vina,“ uznal i on. „Hádam sme sa zľakli pary, nechceli sme narábať
         ňou. Iba čo sme sa na ňu dívali.“
   </p>
   <p>
    „I pridlho, Nikola; a nie zblízka, ale akoby zo strany. Neviem prečo!“
   </p>
   <p>
    „Čadí i smrdí. Nám sa nepáčila,“ vysvetľuje mu. „Bolo krajšie pásť oči, keď vyšli na
         more naše lode o plachtách. Ani roj motýľov, keď v lete obsadne lokvu
    <sup>
     [
     <a class="footnote" href="#ftn.id2580128" name="id2580128">
      35
     </a>
     ]
    </sup>
    napiť sa vody. V prístavoch bárka pri bárke, z nich sa ozývala naša reč a
         pieseň. Ale hovorili čosi i po taliansky. Tú chybičku mali gazdovia, ale i mornári, i oni…“
   </p>
   <p>
    „Podistým kvôli obchodu. Jednali ste sa po taliansky s kupcami,“ vysvetľoval pán Simon.
   </p>
   <p>
    „Hej — kupci kvôli obchodu, nekupci čosi i ženám kvôli.“
   </p>
   <p>
    Pán Simon sa zasmial. „I vy, Nikola?“ podchytáva ho.
   </p>
   <p>
    „Boli sme z jedného brda…“
   </p>
   <p>
    „Mládenci…“
   </p>
   <p>
    „Veru i ženáči.“
   </p>
   <p>
    „A čo žena?“
   </p>
   <p>
    „Bola doma. Čakala, čo jej donesieme.“
   </p>
   <p>
    „Boli dary teda?“
   </p>
   <p>
    „My už len šatku alebo stužku, súkna na kabátik. Gazdovia prstene, reťaze, spinky,
         hodváb i čipky z Benátok. Bolo veselo. Dakedy i veľký zlatý peniaz, starý dukát. Stadiaľ je
         ten med, z neho mi ostalo čosi dodnes.“
   </p>
   <p>
    „A načo ste sa oženili, pán Nikola, keď bolo tak? Ja myslím, nepatrilo sa preskakovať
         cudzie ploty.“
   </p>
   <p>
    „Nuž, pána Nikolu oženili, že sa popraví, keď bude mať na koho robiť. Viete, aké sú
         matky.“
   </p>
   <p>
    „A nepopravil sa.“
   </p>
   <p>
    „Popravil čosi, kým bola Kate pri ňom. Nešťastná stvora! Boh ju osláv a mne odpusť
         hriechy. Bola hodná, zdravá, veselá, ibaže mala veľkú chybu.“
   </p>
   <p>
    „Nuž? Nevarovala?“
   </p>
   <p>
    „Varovala, ale mne verila, miesto poobháňať ma dobre papekom, hoc i drúkom. A nielen
         mňa, všetkých mrháčov. Boli by sme azda varovali v dobrých časoch. Tak sme ostali bez
         groša, keď prišla para. Nebolo ju do čoho zapriahnuť. Prišli sme o chlieb, more si vzali
         varovčiví. Zamreli sme odrazu, akoby nás bol zarezal. Šťastie, že sme sa vzchopili aspoň
         podajedni do Ameriky. Kde by sme sa boli podeli doma?“
   </p>
   <p>
    „Boli by ste dali na paru ako iní,“ nadhodil pán Katović. „Azda sa jej len všetci
         nenaľakali.“
   </p>
   <p>
    „Nebolo peňazí, pán Simon.“
   </p>
   <p>
    Pán Katović sa nevedel vyznať. Veď už len dakto hádam i odkladal. Neboli všetko rad
         radom veselí mrhači. Sám Nikola prisvedčil, že ich vídal mnoho opatrných i varovčivých.
         Mali hotových; iní sa zakúpili v mestách a dedinkách, stavali domy, neraz i paláce.
   </p>
   <p>
    „Neviem prečo,“ začal sa veľmi žalovať Nikola, „ale je istá vec, že groš sa nerád drží v
         dobrých rukách. Majú ho neraz ľudia, ktorí pozerajú a nevidia, počúvajú a nečujú. Bez
         hotových, bez banky a sporiteľne darmo sa ťahať na more a do veľkého sveta.“
   </p>
   <p>
    Pán Katović videl príčinu zla, že peniaze, ktoré boli v rukách, nešli do kupectva, dať
         mu väčšie a väčšie rozmery, že sa peniazom nepracovalo, ako by bolo bývalo treba. „Iní
         predvídaví kupčili na svojich peniazoch, vzmáhali sa a my sme zaostali, lebo sme do
         kupectva nevkladali všetky peniaze, ktoré sme mali.“
   </p>
   <p>
    Nikola odvádzal pôvod zla na inú stranu. Lipol na starých časoch, v ktorých bolo ľahšie
         a krajšie žiť i bez veľkých peňazí. Do kupectva nebolo ich treba toľko ako v našich dňoch.
         Položil mu ruku na plece, čosi ťažkavú a priklonil sa k nemu, že ho ovial dychom, z ktorého
         bolo cítiť cibuľu i dobrú cigaru. „Para sa prenáhlila,“ riekol mu tajomne. „Verte mi, mohla
         pozhovieť dodnes. Bola by nás zastihla inakších.“
   </p>
   <p>
    Pán Katović sa len usmial. „Nie že sa ona sponáhľala, ale my sme zaostali,“ prevrátil mu
         jeho výrok. Poukázal mu, že kto sa opozdí, darmo sa žaluje, že ho nechal parník, lebo
         parník sa pohol, keď mu prišla hodina. Kto chcel s ním ísť, mal sa poponáhľať, včaššie
         vstať. Ale zaostalý má chybu, že sa nepohne svojou vôľou, kým ho potisnú.
   </p>
   <p>
    „To už nám nieto pomoci!“ vykríkol Nikola a v jeho hlase krylo sa moc bôľu, hádam i
         zúfalstva.
   </p>
   <p>
    „Prečo nie?“ tíši ho pán Katović „Potrápime sa hádam, ale sa vzchopíme. Začneme rušať s
         inými. Keď bude zle, spriatelíme sa i s parou, ešte i s elektrinou.“
   </p>
   <p>
    „Ach, ja by už len radšej na plachty,“ zastenal Nikola, „hoc i na veslá. Obyčaj taká.
         Sedíš a čakáš dobrý vietor,“ začal vysvetľovať. „Keď príde, rozložíš plachty a skrúcaš
         kormidlo. Dni a noci idú, prídeš do prístavu, ak nie chytro, pomaly. Život je nie skvelý,
         ale dá sa vyžiť. Kto ho okúsil, nerád sa ho spúšťa.“
   </p>
   <p>
    Pán Katović mu uznal. Pekný život: neponáhľať sa. Ale kým čakáš príhodný vietor, iný
         rušia plnou parou, nechá ťa za sebou. Keď je čas peniaz, kto ho prepasie, ťažko ho dohoní.
   </p>
   <p>
    Nikola sa nechcel poddať. Zaostalosti nevidel mnoho u našich. „Nebáli sme sa ich,“
         dokazoval mu. „Hoc o plachtách, ukázali sme im, čo vieme. Na mori si zastaneme ako iní, i
         lepšie od iných. Búrky sa nebojíme, na veslá nás nik neprevládze. A v ktorej veci sme
         zaostali? Naša reč nie je v ničom naspodku pred ich rečou. Našu reč nám ukázal Kačić;
    <sup>
     [
     <a class="footnote" href="#ftn.id2580358" name="id2580358">
      36
     </a>
     ]
    </sup>
    keď nebolo inej roboty, spievali sme si jeho piesne. Naše obyčaje sú krajšie,
         ako na iných stranách. Naše domy sú také pekné, hádam i čistejšie. Ženy a dievky majú svoj
         zákon u nás, samá cnosť a čistota. Túlali sme sa dosť inde, ale čo sme mali doma, bolo i
         najlepšie i najkrajšie. Keď sme zozbierali mrcha obyčají po cudzích prístavoch, hľadeli sme
         prísť domov bez nich. Ešte len zďaleka sme zazreli dom, už sme sa preobliekali do čistého.
         Ak sa dajeden neočistil a prišiel domov, ako bol v cudzom svete, nebojte sa, dedina ho
         očistila.“
   </p>
   <p>
    Pán Katović uznal, že dedina musí čistiť brud a nekľud, ktorý sa vkráda do nej z cudzích
         krajov alebo i z mesta. Dedina je zdravá a nenačatá. „Čo by z nás bolo, Nikola, nebyť
         dediny?“ zvolal s presvedčením. „Jej môžeme ďakovať, že sme ešte tu. Mestá a popredná
         spoločnosť i zabudli, že sme národ, ako ktorýkoľvek z popredných; začali sa už topiť v
         cudzote. Boli by sa i utopili, nech ich nevytrhne dedina. V nej našli znovu, čo potratili v
         cudzích prúdoch.“
   </p>
   <p>
    Žeravić sa zahniezdil, udrel doň nový duch. „Nešli hľadať do dedín, nie, pán Simon, čo
         potratili. My z dedín museli sme niesť do mesta zdravú náuku, núkať ju i natískať,“ istil
         mu Nikola. Začal mu rozprávať, ako išli loďou pod chorvátskymi zástavami po prístavoch, kde
         už zabudli, že sú Chorváti. Dedinčania museli im rozpovedať, ako svet beží; rozprávať im o
         zorách, o novom dni, o národe, ktorý ožíva a vracia sa k svojej reči. Dakde ich počúvali,
         inde kričali. Zahádzali ich neraz nahnitými pomarančmi i záprdkami. I lodi sa dostalo z ich
         smradľavej vakovky. A oni zas len do druhého mesta. Potrvalo veru, potrvalo, v Dalmácii,
         kým začalo mesto pretierať oči a držať s dedinou, ktorá od íreku mala svoje za svoje,
         talianske za talianske.
   </p>
   <p>
    Rozjaril sa Žeravić, keď prišlo do reči národné prebudenie v Dalmácii, ktoré sa akosi
         bolo opozdilo. Zachrípnutý hlas mu zmäkol, rozohrial sa. Tu zas načrel do veľkého skladu
         medu. Pri tých dejoch a výjavoch nachádza najsladšie kúsky. Pri nich si nemá čo vytýkať,
         ani sa prečo zahanbiť. V nich utkvela jeho sláva a hrdosť. Mal i on podielu na veľkej,
         ťažkej práci prebúdzania okolo seba, keď iní boli hluchí i slepí ešte. Obyčajný námorník,
         hoc načatý od sveta, videl jasnejšie od podajedného učenca, oddal sa národnej myšlienke pri
         jej vzniku. Znal osobne nejedného z tých buditeľov, ktorých meno sa dnes spomína a bude sa
         spomínať naveky.
   </p>
   <p>
    Pán Katović netušil, že blúdenie v noci zvedie ho s pamätníkom veľkej doby v národe i
         pomocníkom záslužných slávnych mužov. Kdeže by bol pomyslel, že Nikola Žeravić mohol sa
         zanášať vyššími záujmami, ktoré sú von z rámca denných starostí? Nájsť v odľahlom meste
         Južnej Ameriky buditeľa národnej myšlienky v Dalmácii!
   </p>
   <p>
    „Pekne, pán Nikola, pekne! Vám už patrí i pána prijať. Ako som rád, že sme sa sňali.“ Na
         nákladnom moste, hoc bola tma, pán Katović mal dosť jasne pred očima deje, keď ľudia žili v
         horúčke, v akejsi radosti, že sa vracajú domov, na pole svojho bytu po túlaní v cudzote. On
         ešte nebol vtedy na svete; ledva prišiel na rozum, prví buditelia umreli, iní sa utiahli a
         naostatok šiel v mladom veku do sveta. Nemal od koho o nich počuť.
   </p>
   <p>
    Keď rozvažoval z diaľky o zázračnom hýbaní duchov z tých čias, keď sa celý národ budí a
         začína žiť svojským duchom, zarazilo ho, že pohyb ostal na duchovnom poli. Ako sa stalo, že
         nenastala nová mocná činnosť i pri hospodárstve, remeslách a najmä obchode?
   </p>
   <p>
    „V tých časoch, ako ste prvej spomenuli,“ vysvetľoval mu pán Katović, „odňali nám
         premávku a obchod z rúk. Ako je to, že sa naše mestá nedali na novú činnosť? Držali sa
         predsa talianskej vzdelanosti húževnate. Videli, ako sa Taliani usilujú, ako ich talianska
         vzdelanosť nepotisla hodiť sa s novou silou do obchodu a remesiel!“
   </p>
   <p>
    Nikola mu nevedel odpovedať, iba vzdychol: „Malí sme a slabí. Mocný je, kto má peňazí a
         my ich nemáme. Od tých čias sme ešte väčšmi schudobneli. Dalmácia je dnes chudoba. Koľko
         nás z nej odišlo do sveta! Len v tomto meste koľko nás je, a porátajte si ich, koľkí sú v
         Južnej Amerike, v Afrike, Austrálii a na Novom Zélande! Kto nás pozháňa do hŕbky a dovedie
         domov?“
   </p>
   <p>
    „Neviem, neviem,“ zastenal pán Simon. Zamĺkli. Pritislo ich povedomie chudoby a
         slabosti. Kde je Mojžiš zohnať národ rozpŕchnutý a vrátiť ho do vlasti? Kedy bude zasa v
         kôpke, ako bol pred sto rokmi? Slabosť a chudoba rozohnala ho po všetkých čiastkach sveta.
         Sú už ozaj ako Izrael, ale starý Izrael, ktorý miesil a pálil tehly, vláčil balvany na
         ohromné stavby, robil prácu, ktorú iní nechceli robiť?
    <sup>
     [
     <a class="footnote" href="#ftn.id2580576" name="id2580576">
      37
     </a>
     ]
    </sup>
    Slabosť a chudoba rozháňa národ a núti ho do ťažkých prác. „Musíme robiť iným,“
         vyhlásil Žeravić.
   </p>
   <p>
    Mlčali. Iba kde-tu mihol záblesk z cigary. Zrazu pán Katović udrel mu na rameno.
         „Nebojte sa. Bude i lepšie. Ešte zmocnieme a zbohatneme. Zídeme sa zas doma a budeme
         nažívať v pokoji, hádam i v majetnosti.“
   </p>
   <p>
    Žeravićovi len toľko, že nevypadla cigara. Prestal z nej poťahovať, bol by mu rád
         pozrieť do tváre, či sa mu dačo nestalo. Všetci doma, v pokoji a majetnosti, mocní a
         bohatí! Veľká novina, ale ako sa splní?
   </p>
   <p>
    „Ako, pán Simon, ako?“ začal sa vyzvedať. „Dačo ste vynašli? Preukážte, ak viete. Budem
         držať s vami ja, a viem, jeden každý z našich. Komu sa nežiada ísť domov?“
   </p>
   <p>
    Pán Katović sa musel usmiať tej náhlivosti. Tu mu vysvetlil, že bohatstvo by bolo, len
         si ho vziať. „More je bohatstvo, ktoré nás čaká doma. Druhé bohatstvo je v nás. Sme kupci a
         námorníci od koreňa.“ Nikola uznal, že sú to dve veľké bohatstvá, ktoré sa nevyčerpajú.
         „Chyba je, že sme poklad zakopali. More nám vzali. Naši ľudia slúžia na ňom cudzím: Nemcom
         a Talianom. Musia slúchať iných. Idú za plácu po Turecku, Indiách a Čínach na parádnych
         lodiach, keď oni sami mali mať svoje lode, sklady a obchodné domy doma i po svete na vývoz
         a dovoz. Bohatstvo z cudzích krajov, hoc ho dovážajú nie veľa, musia oddať svojim gazdom.“
   </p>
   <p>
    „Tá plavba sa ani nevypláca,“ poznamenal Žeravić. „Spoločnostiam musia dávať podporu od
         štátu. Nám nedávali podpory, my sme sa sami držali,“ dodal hrdo. „Ešte sme my dávali
         poplatky štátu.“
   </p>
   <p>
    „Práve preto, lebo ste boli v svojom,“ poukázal pán Katović. „Sami ste si boli i
         gazdovia a správcovia i námorníci. Nemali ste správne rady a guvernérov z Viedne a Pešti,
         ktorí ani nevedia, že je more slané. To im je kára za našu krivdu. More nám vzali, aby sme
         ostali v chudobe a im slúžili, ale oni z neho nemajú osohu, lebo si nevedia s ním rady.“
   </p>
   <p>
    „Tak radšej mať škodu, ako nám dať, čo je naše!“ zhrozil sa Žeravić. „Vari prišli o
         rozum?“
   </p>
   <p>
    „Z väčšej čiastky,“ prisvedčil mu pán Katović. „Strach im zatemnil rozum. Boja sa nás,
         boja,“ doložil tichšie, „že zbohatneme a zmocnieme. Radšej mať škodu, ako mať na mori
         bohatý, mocný národ, ktorý pýta, čo mu patrí. Viete, že kto má peniaze, má i moc, a kto má
         moc, vie vymáhať svoje. Preto nám z Pešti i z Viedne zasekali cestu na more a rozprášili
         nás po celom svete. Chcú mať zbedačených otrokov.“
   </p>
   <p>
    Nikola ani netušil, že bieda a chudoba Dalmácie má korene v neprajnosti protivníka.
         Možno ani skúsenejší nepozerali na ňu z tej strany ako pán Katović. Začal tušiť, že chudobu
         nedoniesli nové časy a para; uvalila ju zlosť a panovačnosť na Dalmáciu.
   </p>
   <p>
    „Tak by sme mali ísť zas na more!“ zvolal Nikola. „Ale ako? Na čom?“
   </p>
   <p>
    „Museli by sme najprv chcieť, ale veľmi.“ Položil mu dlaň na plece a zdrmal ho. „Dať nám
         ho nedajú, ak si ho sami nevezmeme. Musíme zas vstúpiť, čo ako, do dedičstva. Keď je naše,
         buďmeže zas na ňom, ako ozajstné deti mora. Starí boli o plachtách, my o pare a elektrine.
         Na more, na more, deti námorníkov a kupcov; chápať sa svetového obchodu!“
   </p>
   <p>
    „A kde sú lode?“ zastarel sa Nikola.
   </p>
   <p>
    „Prvej ste rozprávali, ako sa prebudila u nás národná myšlienka,“ vysvetľoval mu. „Na
         nás ostalo, Nikola, prebudiť v Dalmácii obchod, remeslá a hospodárstvo. Duchovný život i
         národný cit vyhasne v poddanstve; posluhovať iným, byť u nich v robote, nedá nám žiť
         svojským duchom. Veru tak. Prichodí sa mať k svetu vo všetkých odboroch, nie iba na
         národnom poli! Ak chceme žiť svojsky, musíme mať v rukách svoj obchod, priemysel a
         nadovšetko paroplavbu.“
   </p>
   <p>
    Nikola zas len hútal: na čom na more? Na plachtách sa vraj nevypláca, na paru nieto
         peňazí. Kde sú peniaze? Bolo by ich hľadať, radiť sa. Mal tajný pocit v sebe, že kto ich
         veľmi hľadá, že ich obyčajne nájde. Skoro bol istý, že by sa ich dalo niečo zozbierať, keby
         každý dal, čo má v rukách. Jesto ich ešte po domoch a schovankách. „Dosť ich je i na
         úžere,“ pošepol Nikola. „Keby tie bolo vytiahnuť najprv, pán Simon. Robia veľkú škodu po
         mestách a dedinách, hatia robotu, miesto pomáhať.“
   </p>
   <p>
    „Nuž áno, prišlo by prebudiť peniaze, malé i veľké,“ prisvedčil pán Katović, „ktoré spia
         v truhliciach, i tie, ktoré vyciciavajú špiky ľuďom. Utajené sú, spia a hlivejú. Buditelia
         tiež tak vyvádzali národné povedomie z kútov a úkrytov: na ulicu, do obecného domu, do
         úradov i do samej snemovne! Prečo by sme my nevytiahli peniaze na more, do obchodu a do
         sporiteľne? Bolo by hneď lodí.“
   </p>
   <p>
    „Ja by pristal na daktorú za námorníka!“ zvolal Nikola. — „Hoc i za sluhu, ak by už
         nebol súci za námorníka. Nemusel by strážiť tovar na nákladnom moste v Punta Arenas.“
   </p>
   <p>
    „Ani ja by nebol tu,“ priznal sa mu pán Katović, v hlase mu zuní mocný ohlas žiaľu.
         „Boli by sme doma. O tomto čase by sme sa vyhrievali kdesi na raňajšom slnci. Bolo by zimné
         slniečko, ale i tak by hrialo. Vetrík by nám nosil vôňu mora a boroviny. Práve o tomto čase
         oberajú citróny a pomaranče. Onedlho sa rozkvitnú mandľovníky.“
   </p>
   <p>
    Nastalo ticho. Zabudli na všetko, mali dosť práce sami so sebou. Kdesi z kúta, ako sa
         priznal pán Fortunato, zdvihla sa túžba za domom. Hrýzla a zjedala ešte väčšmi, lebo musela
         mlčať dosiaľ. Z druhého konca im kývalo: „Čo preto, že ste nie veľmi bohatí, keď by ste
         boli predsa doma? Ponáhľajte sa, nemeškajte…“
   </p>
   <p>
    „Prebudiť peniaze,“ opakoval Nikola. „Kto ich prebudí a zoženie do hŕby?“
   </p>
   <p>
    Pán Katović sa pomeral s túžbou, zahnal ju zasa do kúta.
   </p>
   <p>
    „Dôvera v čisté, pracovité ruky ich prebudí a zoženie, Nikola.“
   </p>
   <p>
    Zahodil ohorok cigary do mora. Letel ohnivým oblúkom, zoškvrčal a zapadol kdesi do tmy,
         ako zapadne hviezda, keď preletí oblohou.
   </p>
   <p>
    Túžba za domom sa pohýbala znovu. Vystrčila večnú výčitku: „Či ti bolo treba ísť? Čo si
         zvýšil? Nemohol si vyžiť doma? Že skúsiť sveta? Čo si skúsil? Či tu žiješ bez práce a
         starostí?“ a zasa len rozprávka o muche v sklade. Mala sa na čom pásť, ale ju ťahalo k
         obloku. Tĺkla hlavou o sklo, kým nespochabela ešte horšie. Natrafila na dieru a hybaj na
         slobodu. Dala sa do kŕdľa poletovať na slnci. Ale prikvačila noc, pritiahol mráz; kde sa
         podieť? Vrátiť sa, skadiaľ vyletela? A keď sa už nevie vrátiť…
   </p>
   <p>
    Žeravić sa začal spovedať, že umlčí výčitky. „Keď loď predali, prichodilo sa chytiť inej
         roboty. Nemohol som obstáť bez mora. Oželel som sa. Keď iná robota, tak aspoň nie doma, kde
         mi je na očiach more. Vybral som sa sem zbohatnúť ľahko a chytro; že vraj zlata ako piesku.
         Pôjdem reku; za zlato si nadobudnem loď, budem zas na mori. Ale sa nezarábalo tak chytro,
         ako išiel chýr. Čo som zarobil, nebolo dosť na veľkú loď, ani na malú. Načo varovať
         peniaze, keď nestačia na loď? Urobili sme si radšej zábavu: vypili si, hrali karty,
         tancovali. Bolo zas veselo, čo len dakoľko dní. Zasa bol kvietok v dierke kabáta ako za
         mládenca. Dievky i vtedy opatrovali klince a pelargónie v obloku. Večer nebývalo otupno. Čo
         sa vykopalo, alebo zarobilo, prehajdákalo sa chytro. Keď nebolo v rukách ani groša, zasa do
         roboty. V nej ma postretalo šťastie. Podaril sa nám veľký lov, plné bárky rýb. Bolo by sa
         mohlo odložiť, ale tu prišla veľká vôľa ísť domov. Doma sa peniaze chytro minuli. Zas sa
         prišlo vrátiť, o požičaných. Bolo roboty a starosti odrábať dlhy, zas poslať dievke na
         cestu za otcom, lebo jej mať umrela. Tu ju zas opatriť, vydať. Pamätáte, že sme ju vydali…“
   </p>
   <p>
    „Veď som jej bol na svadbe,“ prisvedčil pán Simon. „Má sa dobre?“
   </p>
   <p>
    „Ešte tak, vzmáhajú sa. Hostinec v kampe je dobrý obchod. Šťastie, že je tu. Nebyť jej,
         bol by hádam bludár dneska. Počal som sa i hanbiť trochu. Prišiel som i k tejto službe, za
         odmenu ako starý osadník.“ Zasmial sa, ale nie od srdca. „Najhoršie, že už neuvidím domu.“
         Zatriasol sa mu chripľavý hlas a začal chytro zapaľovať, ale teraz papierovú. Vôňa lacného,
         tiež vraj havanského začala sa šíriť okolo neho. „I keby mohol, nešiel by už. Dievka je
         tuná.“
   </p>
   <p>
    „Máte niekoho, Nikola, predsa potecha,“ teší ho pán Katović.
   </p>
   <p>
    „Tu je, a predsa je ďaleko, v kampe kdesi.“
   </p>
   <p>
    Nuž kamp je ďaleko pre starého, nevládneho človeka. On taký samotár. Zahľadel sa naňho,
         ale mal proti sebe iba kopu háb, z ktorej sa ozývali smutné slová. Predsa len patria spolu,
         obaja samotári. Čo mu stískalo prsia celé odpoludnie, popustilo. Od Žeravića ho zahrievalo
         niečo. Nebude už opustený: má sa kde uchýliť, keď ho prikvačí samota, ako ho trápila celé
         odpoludnie.
   </p>
   <p>
    I jeho srdce sa otvorilo. Prišiel čas voviesť doň niekoho, ukázať mu, čo ho bolí. Len
         toľko, že sa prvej nezveril Srećkovi Mešetarovi, ale ten je už pán Fortunato, hádam by mu
         neporozumel; je veľmi šťastný, nemá rád výlevy preplneného srdca. Celú pozornosť obracia na
         veľké zámysly a lákavé podujatia. Jednoduchý, dobrý Nikola Žeravić je súcejšia nádoba vliať
         do nej aspoň niečo, čo mu prekypuje.
   </p>
   <p>
    „Ja, Nikola, by sa vám tiež požaloval,“ začal sa mu prikrádať. Žeravić sa zahniezdil na
         mieste, pozeral naň skúmave, ale nevidel nič, iba jeho tmavú postavu na vreciach kávy zo
         Santosa. „I ja hľadám dobrého človeka. Zverili ste sa mi, nezatajili mi chyby a výstupky. I
         ja ich mám a zverím sa tiež.“ Zamĺkol, hádam, hľadal, odkiaľ začať. Srdce mu tuho
         zabúchalo, keď siahol na rubáš, že ho podvihne, kde ležalo, čo nestačil ešte pochovať.
         „Počuli ste vari dačo o Dorinke?“
   </p>
   <p>
    „I počul, i videl som ju.“
   </p>
   <p>
    „A kde?“ Chytil ho prudko za ruku a stisol mu ju.
   </p>
   <p>
    „V Puntarene, kým sa nepodela kdesi. Kto ju nevidel, pán Simon?“
   </p>
   <p>
    Pána Simona zabolelo. Z hlasu Nikolu vyznievala výstraha a či skôr bezohľadné zazlenie.
         Ale predsa číhal za slovom od neho, akoby čakal zázrak, ktorý ho vytrhne. „Čo poviete?“
         naliehal naň.
   </p>
   <p>
    „Čo poviem! Bolo na čo pozerať, hm, i na čom nechať oči,“ rozhovoril sa naostatok.
         „Zadívať sa veru. I vy ste sa zadívali hlbšie, viem. A ja by vás mal hrešiť, či nie?“
   </p>
   <p>
    „Prečo nie, Nikola?“ riekol ticho.
   </p>
   <p>
    „To už nie, pán Simon.“ Hovoril ticho, bolo na ňom badať neistotu. „Nie som si istý v
         jednej veci.“ Nikola ocítol, ako mu stíska ruku, čul jeho ťažký dych. Musel sa smiať, aký
         nepokoj schytil nového priateľa. „Nie som si istý,“ riekol, „či by sa nebol i ja zadíval
         ešte hlbšie, byť na vašom mieste. Takto, ako som, nepatrilo by sa mi tisnúť sa nikomu do
         očú. Ktorá by stála o strašidlo z konopí? Ale vravím, ako je.“ Priateľ sa zhniezdil pred
         ním i pustil mu ruku. Začal pokašlávať sucho. Iste ho urazilo, čo počul. Nikola pohol
         plecom a napomenul mu: „Veď som vám len toť rozprával, ako som nosil, ako starý ženáč,
         klince a muškátové perečká od dievok. A tie veru neboli hodny stúpiť do jej šľapaje. Kdeže
         nevziať od nej kvietok, čo hneď z bodľačia? Bola, viem iste, čertica, Dorinka. Zmiatla
         nejednu hlavu chlapcom i mladým i starým. Šťastie, že sa odpratala.“
   </p>
   <p>
    „Keby to išlo do žartu. Nikola!“ zastenal ten proti nemu. „Vďačne by sa smial. Možno bol
         iba ošiaľ, ale zadrelo do hlboka. Vyryplo jamu, Nikola. Nedá sa zahádzať a nechce
         zacelieť.“
   </p>
   <p>
    Zarazil sa starý námorník, že nový priateľ má opletačky pre tieto veci. Na také pletky
         obyčajne zabúdame. Slová a bôľne otrasy hlasu ukázali mu, že je nie s ním dobre: nezdolie
         striasť zo seba, čo sa naň zavesilo. Kto by bol myslel; vyučený človek a odkladať si také
         pamiatky! Kvietok v gombíkovej dierke uvädol, odhoď ho, bárs i do mláky. Načo ho držať na
         pamiatku? Dorinka bola pekný, menistý motýľ na slnci; kto by sa bol nazdal, že bolo i
         žihadlo? Chcela sa zabávať, i zabávala sa. Vychytili, že i s pánom Katovićom. On hádam ešte
         väčšmi, ako ona. Ale sa zabávala i s inými; a to sú hry a kratochvíle, nie veci, ktorým
         dajú zadrieť do srdca. „A čo ste chceli z nej mať, pán Simon?“ ozval sa po chvíli. „Vari
         len nie pani Katovićovú?“
   </p>
   <p>
    „Kto by vedel povedať, Nikola?“ A v jeho hlase bolo veľmi málo pochybnosti, skôr zunel z
         neho bôľ.
   </p>
   <p>
    Nahneval sa Nikola na toľkej slabosti. „Dorinka bola veľmi ľahký tovar, nesúci do
         poriadneho skladu. Bolo ich dosť, ktorí ho poobracali, ale nikto, aby sa bol naň ulakomil.“
         Pohniezdil sa nový priateľ, nesladilo sa mu slúchať hany na najkrajší tovar, ktorý mu
         zaslepil oči. I Nikola sa zľakol, že sú mu ruky drapľavé, ovíjať také háklivé boľačky. „Nuž
         dobre, rany sa už nedotknem. Ale múdre urobila odpratať sa. Mala muža, pán Simon, ako by
         ste si boli s ním poradili? Bol by vám dodnes chodil popod obloky.“
   </p>
   <p>
    „Druhé tiež mali muža, boli možno ako ona a premenili sa,“ zastal ju pán Katović. „Viete
         sám, že sme nie dokonalí, ale zas ani celkom nanič. Koľkí sa polepšia!“
   </p>
   <p>
    Nikola bol hotový dať sa ešte do nej, ale ako ju biť, keď nebije ju, ale chudáka
         priateľa, ktorý nad ňou drží ruky a berie na seba šľahy. Bol by mu vysvietil, že ak boli
         iné ako ona, a popravili sa, že mali predsa niečo súceho ešte doniesť do domu. Ale Dorinka!
         Aký mala poriadok pri sebe? Uskočiť od muža k pánu Katovićovi a toľkým iným a potom na
         Severe kdesi uskočiť i od pána Katovića. Či neurobila dobre stratiť sa z očú, keď nemala
         poriadku pri sebe? Pekné vtáčatko! Malo pekné perie, jarabelo sa, možno vedelo i spievať
         pekne, ale nebolo do klietky. Dudok je dudok: nerozvoňal by sa od neho poriadny príbytok.
   </p>
   <p>
    „Prepáčte, že som sa zastarel do tej veci, čo bola medzi vami a tou osobou,“ začal sa
         vyhovárať, že zatínal prihlboko.
   </p>
   <p>
    „Len dopovedzte,“ posmeľuje ho zas. Prestal osŕkať, len by chcel počuť ešte niečo o nej.
         „Celkom úprimne, Nikola, čo myslíte. Sme sami. Viem, že mi žičíte ako ozajstný priateľ.“
   </p>
   <p>
    „Čo mám povedať?“ vykrúcal sa Nikola. „Najlepšie ju nechať tam, kde je. Čo nás do nej?“
   </p>
   <p>
    Pán Katović videl, že ho už nepohne z miesta. Čo si vzal do hlavy, na tom i ostane. Ani
         ho už nebolí ako prvej. Z jeho chripľavého hlasu sa mu prihovára úprimný cit.
   </p>
   <p>
    „A čo bude z nej?“ hľadí ho ešte pohnúť.
   </p>
   <p>
    Zasmial sa Nikola. „Zarobila pekné peniaze, pán Simon. Ona si už poradí. Kto ju bude
         pásť?“
   </p>
   <p>
    Pán Katović zamĺkol, nemal už čo povedať, ale nemohol ani uznať Nikolove náhľady.
         Trápila ho starosť často, čo bude s ňou a mužom. Budú sa túlať, kým nevyjdú navnivoč. Nie
         je prešibaná, ako si Nikola myslí; nemá ani predvídavosť. Peniaze, ak ich má, premárni
         chytro.
   </p>
   <p>
    Nikola sa trápi, že nový priateľ banuje za ženou, ktorú mal dávno zabudnúť. Rád by mu
         pozrieť do tváre, čo sa s ním robí: či ešte ju rád vidí, alebo nie. Čo dosiaľ vyrozumel od
         neho, nepáči sa mu: akoby sa pán Katović púšťal na chodníky, kadiaľ neradi idú dobrí
         obchodníci. Čo bude z nej! Či sú to rozumné reči?
   </p>
   <p>
    „Prišli i iné starosti, Nikola,“ hlas pána Katovića sa bol znížil a na konci zamĺkol.
         Vidno, ako sa hniezdi, hádam sa okúňa vyjaviť, čo ho nadišlo. Badať, že sa i obzerá, či ho
         nepočúvajú hádam zo strany. Ale niet nikoho, iba čo sa hviezdy trasú na nebi. Nepočuť nič,
         iba kdesi v meste harmoniku. Nebodaj svadba alebo krštenie. Tu sa zas ohlási veľmi známa:
         „Mnoga ljeta sretan bio, mnoga ljeta živio…“
    <sup>
     [
     <a class="footnote" href="#ftn.id2581243" name="id2581243">
      38
     </a>
     ]
    </sup>
    (Mnoho rokov buď šťastný atď.) Ale i tá zamĺkla v polovici. Možno zatvorili
         dvere na dome. „V tie časy, Nikola, mal som straty. Zverujem sa vám s vecou, o ktorej nevie
         ešte nikto z našich.“
   </p>
   <p>
    Nikola sa hodne zľakol. Hľadí naň skúmave, chcel by mu vidieť do tváre a merať na nej,
         koľká bola strata. Iste ho šiblo, keď sa ponosuje, pre pletku by sa netrápil. Lebo on vždy
         sa drží svojej mienky: nešťastie neznačí nič, kým ostane v citových krážoch. Ľahko sa z
         neho vykýchať. Zabudne sa po troche. City sa menia; citových otrasov vždy bolo a bude, kto
         by sa zožieral pre také pletky? Žena ľahko odstrečkuje, ako muž, a ide čertov lapať. Miesto
         ísť domov, ohlási sa u mládenca. Ľahko zabudnúť na hodinky a ostať miesto troch hodín tri
         dni. Nebolo jej najlepšie, keď pozrela na ne: muž zhľadáva, kde je, zastrája sa, že jej
         zreže rováš. Mládenec, ak je hodný človek, nenechá ju v blate; schová ju pred ním a hľadí
         ju odpraviť prvým parníkom z mesta. Parník ide na stranu Chíl; môže sa zabaviť na Severe,
         kým sa muž utíši a prestanú reči v meste. Čo na tom, že v ostatnú chvíľu vkradol sa i on na
         loď odprevadiť ju na Sever? Aspoň ju obráni od muža, ak by sa pobral za ňou s veľkou
         pomstou urobiť jej koniec sveta. Nič by nebolo preto, že nešiel s ňou pre jej bezpečnosť,
         ale pre ňu. Mládenec ľahko spochabie a myslí na ženu i vtedy, keď by mal myslieť na jej
         muža. Veď ani muž nebol ukrutný, ako sa paprčil. Hľadal i on najbližšiu loď na Sever, že ju
         azda dochytí a dovedie domov. Bola pekná, ako by ju mohol zabiť nič po nič? Veď tie fľaky
         čas vytiahne; zblednú, že neraz ani nepoznať, kde boli. Na Severe jej nenašiel, iba samého
         mládenca. Nevyvŕšil sa ani na ňom, radšej sa ho radil, kde ju pohľadať. A hľadali ju spolu.
   </p>
   <p>
    Mládenec už vedel, ako sa vie Dorinka schovať, keď chce. Muža nechal tam, nech hľadá.
         Dal mu peňazí a vrátil sa prvým parníkom domov. Muž neochabol, túlal sa, kutal, kým sa
         neminuli peniaze. Naostatok nahliadol i on, že jeho slnce, hviezda stálica nebude zahrievať
         domáce ohnisko. Obanoval, že jej poslal peniaze na cestu. Kým za jeho krvavé mozole prešla
         Oceán, vyšinula sa hviezda, urobila sa bludicou. Keď sa dostal na Sever, do veľkého sveta,
         prevrátila sa na kométu. Preletela krásnym oblúkom a zapadla niekde za obzor. I žiara
         veľkolepého chvosta zanikla kdesi, iba čo si mládenec odniesol čosi ohnivých odbleskov na
         pamiatku.
   </p>
   <p>
    Nuž vec nebola neobyčajná, stávajú sa i horšie. Bolo by zle iba vtedy, ak sa Dorinka
         dotkla nielen srdca, ale i vrecka. Nikola sa i zľakol a spýtal sa hlavnú vec: „A mnoho, pán
         Simon, mnoho?“ I hlas sa mu triasol od rozčúlenia.
   </p>
   <p>
    „Nuž uhryzlo ma, Nikola. Viete, ako idú peniaze, keď im ukážete cestu.“
   </p>
   <p>
    „Viem, pán Simon, viem: ani čo by osieval pšenicu na deravej ličienke. Po sebe viem, ako
         bývalo v prístavoch, ale i tu, pri tých klincoch a perečkách z muškátu. Ako teraz idú tie
         veci, neviem. Ale vo všetkom badať, že drahota rastie, tak myslím, ani tieto príhody
         nezlacneli. Ale už sa stalo. Pomyslite si: bolo a strovilo sa.“
   </p>
   <p>
    „Veď tak býva, Nikola, v taký čas nebolí hlava a nerozvažujeme, čo robíme. Ale o výdavky
         by ani toľme nebolo. Boli iné štrbiny pre nedbanlivosť a zábudlivosť.“ To mu riekol ešte
         tichšie, skoro pošepky.
   </p>
   <p>
    „Hm,“ zahundral Nikola. Zahniezdil sa tuho a nachýlil sa k nemu. „Hádam na burze,“ začal
         hádať. „Bodaj skazu vzala! Horšia je od rozblúdenej ženy.“
   </p>
   <p>
    „Ako vezmeme. Ja nehrám nikdy na burze, ale kto má platiť v cudzích peniazoch, musí hrať
         voľky-nevoľky, lebo ich kupuje. Kým som bol na Severe, mohol som mať lacno argentínske
         peče. Behal som za inou vecou a premeškal dobrý čas. Keď som sa vrátil, musel som ich
         platiť veľmi draho.“
   </p>
   <p>
    „A veľmi?“ Nikola čakal ako na tŕni. Jeho stratu cítil ako svoju. Pán Katović bol predsa
         len ich chlúba. Jeho nešťastie by pocítili mnohí, lebo by sa ich dotklo. „Azda vám nič
         nebude. Raz ste utratili, druhý raz sa nahradí.“
   </p>
   <p>
    „Nenazdávajte sa, Nikola. Šaľba je, čo hovoríte. Omyl a klam. Čo raz škodujete,
         nenahradíte nikdy. Ak i zarobíte pozdejšie, nemôže byť náhrada. Boli by ste mohli zarobiť
         zarobené i bez straty, ak ste mali zarobiť.“
   </p>
   <p>
    Hodil Nikola rukou. Veď je pravda. Kto sa teší škode? Ale zas nešťastie chodí po ľuďoch,
         nie po horách. „Zdravie nadovšetko!“ Dodal útešlive. Dôvera v jeho pevné postavenie nedala
         sa ľahko vyknísať uňho ako ani u ostatných krajanov. Boli istí, že sa zapieril, bude mať
         niečo i odložené. Zarába, obchod vynáša. „Váš dom môže i to, i horšie, len sa neopúšťať.“
   </p>
   <p>
    Pán Simon sa len usmial.
   </p>
   <p>
    „Kým ste tu, bude i peňazí,“ dohovára mu. „My robíme peniaze, nie peniaze nás. Pamätám
         sa, nie je ani dvadsať rokov, boli ste v dome Rozales Varas y Compania.
    <sup>
     [
     <a class="footnote" href="#ftn.id2581424" name="id2581424">
      39
     </a>
     ]
    </sup>
    Vtedy ešte o plate, dnes vás už kladú medzi najprvších.“
   </p>
   <p>
    „Vravia viacej, ako je vo veci, Nikola. Preháňate z priateľstva.“ Zavrátil ho a schýlil
         sa k nemu. „Musím vám vyjaviť, nieto už tej istoty, čo bola sprvoti. Neviem či chápete, čo
         vravím, ale je tak. Keď sa vám zle povodí, najmä pre svoju vinu, nadíde vás nedôvera v
         samého seba. Ku mne sa už vplichtila, šepce mi, že som prepásol šťastie. Ešte sa jej
         vzpieram, ale hlási sa, kričí. Obchod nejde, ako má ísť.“
   </p>
   <p>
    „Pekná vec veru!“ Zachrípal a prežrel slinu. Iste jej bolo moc, glg bolo zjavne počuť.
         „Načo tu hovoriť? Nedajte sa! Vy ste naša chlúba. Na vás visíme, i menší kupci i my, ktorí
         kupujeme u nich alebo u vás. Čo by bolo bez vás? Poraďte sa s múdrejšími. Čo vám poradiť
         ja?“
   </p>
   <p>
    „Pekne hovoríte veru, radiť sa. Koho? Myslíte, skočí do mora každý, keď vidí iného, že
         sa topí? I mne by bolo ľúto našich, ale vieme, koleso sa krúti. Čo bolo navrchu, príde
         nadol.“
   </p>
   <p>
    Nikola nemôže uznať, ani povážiť. Také reči! Z nich páchne nedôvera v seba samého.
         Slabosť to voláme. „Ak je už veľmi zle, vráťte sa radšej z kratšej cesty. Nechajte všetko,
         ako je, predajte, alebo prenajmite a choďte sa prejsť. Medzi iným svetom prídete zasa k
         sebe. Choďte domov. Dom vám dodá zasa dôvery v seba a chuti do roboty. Viem po sebe. Keď
         som sa vrátil od nás, bol som iný. Oslabneme akosi, keď sme dávno nevideli dom. Nebolo by
         nič z nás, keby sme nešli domov nabrať sa novou silou. My sme nesúci, keď sme dlho z domu.
         Bez vlasti, vidím, nežijeme. Vädneme. Hoc nám je inde neviem ako dobre, zle nám je, ak
         nejdeme lecikedy domov. Tam je náš živel…“
   </p>
   <p>
    „Ďakujem, Nikola. Vaša rada je dobrá. Mne tiež bolo na ume vybrať sa. Len by mohol!
         Ďakujem za všetko. Potešili ste ma veľmi. Dávno som nešiel spať ľahký ako dnes. Boli ste mi
         brat a spolu láskavý otec.“
   </p>
   <p>
    „Prídem zas, keď mi bude smutno.“
   </p>
   <p>
    „Viete, kde je môj dom,“ riekol mu mäkkým hlasom a stískal mu ruku. „Nájdete ho otvorený
         od mrku do svitu.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579951" name="ftn.id2579951">
        34
       </a>
       ]
      </sup>
      <span class="emphasis">
       <em>
        tabak neumský, od Metkovića
       </em>
      </span>
      — prvotriedny tabak. Neum leží
               blízko ústia rieky Neretvy pri Jadranskom mori.
     </p>
    </div>
    <div class="footnote">
     <p>
      <sup>
       [
       <a class="para" href="#id2580128" name="ftn.id2580128">
        35
       </a>
       ]
      </sup>
      <span class="emphasis">
       <em>
        lokva
       </em>
      </span>
      (chorv.) — nádrž na vodu
     </p>
    </div>
    <div class="footnote">
     <p>
      <sup>
       [
       <a class="para" href="#id2580358" name="ftn.id2580358">
        36
       </a>
       ]
      </sup>
      <span class="emphasis">
       <em>
        Kačić
       </em>
      </span>
      — Andrija Kačić-Miošić (1704 — 1760), františkán,
               chorvátsky spisovateľ a básnik. Roku 1756 vydal „Razgovor ugodni národa slovinskoga“
               (Priaznivý rozhovor národa slovinského); napísal ho prózou i vo veršoch. Prózou v ňom
               rozpráva o dejinách južných Slovanov, vo veršovanej časti opisuje junácke boje
               južných Slovanov s Turkami. Formou nadväzoval na ľudové spevy. Kniha vyšla v mnohých
               vydaniach a prebúdzala národné povedomie južných Slovanov. Roku 1760 napísal
               populárnu kroniku sveta „Korabljica“. Andrije Kačić pôsobil od roku 1745 ako guardián
               františkánskeho kláštora sv. Martina na ostrove Brač.
     </p>
    </div>
    <div class="footnote">
     <p>
      <sup>
       [
       <a class="para" href="#id2580576" name="ftn.id2580576">
        37
       </a>
       ]
      </sup>
      <span class="emphasis">
       <em>
        Kde je Mojžiš zohnať národ rozpŕchnutý a vrátiť ho do vlasti?… Sú už ako
                  Izrael, ale starý Izrael, ktorý miesil a pálil tehly, vláčil balvany na ohromné
                  stavby, robil prácu, ktorú iní nechceli robiť…
       </em>
      </span>
      — Izraeliti museli
               vykonávať v egypskom zajatí najťažšie práce. Z Egypta ich viedol Mojžiš do zasľúbenej
               zeme — Kanánu (Exodus).
     </p>
    </div>
    <div class="footnote">
     <p>
      <sup>
       [
       <a class="para" href="#id2581243" name="ftn.id2581243">
        38
       </a>
       ]
      </sup>
      <span class="emphasis">
       <em>
        mnoga ljeta živio…
       </em>
      </span>
      (chorv.) — mnoho rokov ži…
     </p>
    </div>
    <div class="footnote">
     <p>
      <sup>
       [
       <a class="para" href="#id2581424" name="ftn.id2581424">
        39
       </a>
       ]
      </sup>
      <span class="emphasis">
       <em>
        Rozales Varas y Compania
       </em>
      </span>
      (špan.) — Rozales Varas a
               spoločnosť
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2581530">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na veži farského chrámu zvonia poludnie. Dojímavý, hlboký hlas zvonov nesie sa mocným
         súzvukom nad mestom. Všetko stíchlo. Ulice sú ako vymreté, nie ako v robotný deň, keď sa
         hemží robotný ľud, idúc domov, alebo do hostincov na obed.
   </p>
   <p>
    Z rohového domu ulice Temuco a Manuel Rodriguez vyšli páni Franjo (čítať Fraňo) Dolčić a
         jeho dobrý známy a či priateľ, pán Kuzma Vodopija. Pán Dolčić je spolumajiteľ kupeckého
         domu, z ktorého práve vyšli, známeho obchodu s miešaným tovarom, ako hlása i veľká tabuľa
         na štíte: ,Almacen a la ciudad de Londres, Paris y Talca, de Francisco Dolchich y Jose
         Colchich. Provisiones para familias‘.
    <sup>
     [
     <a class="footnote" href="#ftn.id2581567" name="id2581567">
      40
     </a>
     ]
    </sup>
    Obchod venovali najvýznamnejším mestám Londýnu a Parížu. Medzi ne prišla i
         Talka, bohaté mesto stredných Chíl, ktoré svojmu okoliu značí nemenej toľko ako Londýn
         alebo Paríž pre celý svet. ,Provisiones para familias‘ značí potreby pre domácnosť a
         rodinu.
   </p>
   <p>
    Pán Dolčić od firmy Dolčić a Kolčič je mladý, veľmi poriadny, pečlive oblečený mládenec.
         Po obleku hneď poznať, ako dá na seba. Nosí sa dobre, hoc v tej veci nemôže sa už rovnať
         pánu Vodopijovi, ktorý sa nosí vyberane a drží sa trochu švihácky.
   </p>
   <p>
    „Veru sa vám divím, pán Kuzma,“ dohovára mu Dolčić, „že nemôžete nájsť miestka takej
         nepatrnej sumičke.“
   </p>
   <p>
    „Nie ani nepatrná, pán Dolčić,“ vykrúca sa a švihá lesklou paličkou so striebornou
         hlávkou. „Dvadsaťtisíc je už peniaz, a podmienky sú ťažké. Veľký úrok, prvotriedna
         bezpečnosť: záloh alebo intabulácia. Nezahryzne do takého jabĺčka, iba kto je veľmi
         utisnutý.“
   </p>
   <p>
    „Práve takých hľadať,“ pristáva pán Dolčić. „Kto má vklad v banke, nebudeme mu núkať.“
   </p>
   <p>
    „Prvotriedna hypotéka, pán Dolčić,“ opakuje pán Vodopija: „Nezabúdajte na ňu. Kto ju má
         naporúdzi, hľadá lacnejší groš a nájde ho.“
   </p>
   <p>
    „Prepáčte, nie len tak!“ odporuje pán Dolčić.
   </p>
   <p>
    „Dovoľte, veľmi ľahko.“
   </p>
   <p>
    „Kupectvo viazne,“ vysvetľuje pán Dolčić. „Banky nerady dávajú.“
   </p>
   <p>
    „Nerady,“ uznal pán Vodopija, „ale predsa dajú, kto ich vie zaobísť. Prvotriedna
         zábezpeka, verte mi, nájde si cestu i do nich.“
   </p>
   <p>
    Pán Dolčić sa zarazil, nepáči sa mu dnes pán Vodopija.
   </p>
   <p>
    Indy úslužnosť, ochota, dnes výkrutky.
   </p>
   <p>
    „Peniaze ležia; čo deň, to hotová škoda. Akože sa zmôžeme, pán Vodopija, týmto činom?
         Tak nikdy nepôjdeme domov!“
   </p>
   <p>
    „Mohli by ste i zajtra, pán Dolčić,“ usmial sa pán Vodopija. „Nechybuje nič iba lístok.
         Bolo by z čoho.“
   </p>
   <p>
    „Ako je to, že naše nemôžete strčiť nikde a pán Gojčević ich má medzi svetom, koľko
         chce. Stavím sa, nebude mať tisícku na svojom bydle, hneď by ste jej našli miesta.“
   </p>
   <p>
    Pán Vodopija pozrel do diaľky, v tmavých očiach mu zaľahol tieň. „Aký ťažký je náš
         chlebík,“ dumá v sebe. „Ak chceš zarobiť peču, podchvíľou musíš prežierať takéto pilulky.“
         Ale sa mu zas vyjasnila tvár. Do čerta! Nedá sa vyhodiť z koľaje len tak. I on chce ísť
         domov, dodá si vôle a vytrvalosti.
   </p>
   <p>
    „Pán Gojčević nájde miesto. Nehľadá provtriednu bezpečnosť. Peniaze dá a úroky si
         vyberá. Ide mu ako po loji.“
   </p>
   <p>
    „Nikdy neprišiel o nič?“ diví sa pán Dolčić.
   </p>
   <p>
    „Ani raz dosiaľ,“ istí pán Vodopija. „Hoc je nie prvotriedna bezpečnosť, uhľadím mu vždy
         dobré miesto.“
   </p>
   <p>
    „A mne nechcete!“ vytýka mu pán Dolčić.
   </p>
   <p>
    „Hneď dneska, ak pristanete,“ núka mu pán Vodopija. „Rozdelím sumu a rozpožičiam v
         čiastkach. Hneď vám dajú úroky napred. Vidíte, pre tisícku-dve nikto sa nedá preháňať po
         súdoch, alebo sa dať exekvovať. Ale pre desať, dvadsaťtisíc sa už skôr vyplatí. Dajte si
         povedať, ako vám vravím a peniaze nebudú zaháľať.“
   </p>
   <p>
    Pán Dolčić sa bol rozohnal tuho, ale pán Vodopija ho zavrátil. Vie, ako svet beží; ľahko
         odzbrojiť ľudí, ktorí nevykuknú celý týždeň z domu.
   </p>
   <p>
    Pán Dolčić zapadol do starostí a ťažkých myšlienok. Vďačne by pristal, čo mu radia, ale
         či rozkazuje sám? Tu je pán Josip Kolčić, prísny spoločník. Pozrel by naň, keby rozdával
         peniaze naverímboha, ako na stratenú vartu. Ej, keby bol sám!
   </p>
   <p>
    „Tak čo poviete?“ naháňal ho dobrý známy a či priateľ. „Pristaňte. Od zajtra vám potečú
         zdravé úroky.“
   </p>
   <p>
    „Sám neviem. Nemôžem pre spoločníka,“ vyhovára sa.
   </p>
   <p>
    „Nuž nedávajte mne vinu,“ napomenul ho. „Hľadajte ju, kde je.“
   </p>
   <p>
    Dokončili poradu a zastali v ulici „18 de Setiembre“
    <sup>
     [
     <a class="footnote" href="#ftn.id2581775" name="id2581775">
      41
     </a>
     ]
    </sup>
    na rohu s Bolivarovou, nie priam ďaleko od hlavného námestia. Na uhle stojí
         prízemný dom zo zinku. Dvere má na uhle, pozerajú do oboch ulíc. Bolivarova ide od mora do
         vrchu. Diez y ocho de Setiembre (čítaj diez i očo) ťahá sa celou dĺžkou mesta. Nado dvermi,
         ktoré sú na skresanom uhle domu, je pekný nápis:
   </p>
   <p>
    ,Hotel — Restaurant.‘
   </p>
   <p>
    Vstúpili do hlavnej miestnosti. Na Bolivarovu ulicu má široký oblok na dlhšej stene, z
         ulice Dies y ocho má tri obloky, ale menšie, o bielych záclonkách s čipkovou obrubou.
         Naľavo odo dverí je dlhý stôl, futrovaný zinkom, na ňom fľaše, poháre a kalíšky. Stena za
         stolom má police zapratané fľašami. Po riade a fľašiach skúsený si môže domyslieť, že je
         nie v kantíne prvej triedy, ako sú v kluboch, alebo prvých hostincoch. Na jednej polici sú
         samé fľaše s bľachovou čiapočkou: v nich je pivo z tunajšieho pivovaru, ale i limonáda. Pri
         konci stola je súdok hore dnom s nasadenou pipňou. Väčšina hosťov radšej pivo zo súdka.
         Druhý súdok, čierny a obdratý po obručiach, leží na bruchu na podstavci, má tiež pipňu, ale
         drevenú. Z nej vymoká červené víno, tu i tu padne kvapka do podloženej misky.
   </p>
   <p>
    Hlavné miesto zaberá biliard, najväčšie náradie v dome. Držia ho dobre, nemá trhlín, ani
         záplat v súkne. Pri druhej stene, medzi oblokmi sú stolíky a stoličky, iste pre hosťov. V
         úzadí proti hlavným dverám je hodný stôl. Prikryli ho vari pre desať, alebo dvanásť osôb i
         priložili stoličky z ohýbaného dreva, ale len z tejto strany, skadiaľ pozeráme. Z tamtej
         veru nechali cele obyčajnú lavicu. Ale kto sedí na nej, môže sa oprieť o stenu. Zabieliť sa
         nezabieli, steny sú vyplnené papierom na pestré perečká z ruží a klincov. Stôl volá hosťa i
         prívetive, ale zas i slávnostne akosi. Taniere sú na ňom veľmi poriadne. Vprostriedku je
         sprava so soľničkou a nádobkami na olej a ocot. Bruchaté fľaše s červeným a či skôr čiernym
         vínom čakajú hotové na jednom i druhom konci. Obrus a ručníky z mocnej činovate skvejú sa
         čistotou. Nezahanbili sa na najparádnejšom stole.
   </p>
   <p>
    Pán Dolčić a Vodopija poťahovali vôňu, ktorá sa šíri z kuchyne. Vynašli, že pochodí zo
         zápražky s cibuľou a suchými hubami.
   </p>
   <p>
    Pán Dolčić si šuchá ruky, usmieva sa a žmurká na pána Vodopiju mnohosľubne. Chcel mu dať
         znať: ,Zas poriadny obed. O jeden pôžitok budeme bohatší v tomto otupnom živote…‘ Hádam i
         zabudol od radosti na nepríjemný rozhovor, ktorý viedli pred chvíľou.
   </p>
   <p>
    Obrátili sa k dlhému stolu. Za ním stojí sám gazda, pán Martin Kesica, tiež krajan z
         našej skalnatej Dalmácie, z utešeného Záhoria, dediny Orlovca tuším.
   </p>
   <p>
    „Akože sa máte, pán sused, ako?“ prihovára sa mu pán Dolčić a trie si ruky.
   </p>
   <p>
    Pohol nedbale plecom. „Tak! Ako hrach pri ceste.“
   </p>
   <p>
    „Čo sa žalujete? Čo vám chýba?“ zadivil sa a pozerá naň s výčitkou. „Chlap ako buk, a
         žalovať sa,“ kýva na pána Vodopiju, prečo nevyhreší gazdu, ako svedčí, pre hriešnu
         nespokojnosť.
   </p>
   <p>
    A má pravdu. Vidí pred sebou chlapa, akých len v Dalmácii vídať. Dlhý stôl mu nesiaha
         temer ani do pása, hoc Dolčić a Vodopija museli by sadnúť k nemu na vysoké stoličky. Prsia
         má vypučené, spod bielych rukávov, vyhrnutých do lakťa vychodia ramená ani války. Okrúhla
         tvár až kypí zdravím. Pravda, na lícach a nose šíri sa dosť hustá sieť belasých žiliek. O
         hlave by povedal pán Fortunato, že je okrúhla. Vlasy trčia ani štetka dohora, lebo ich
         ostrihali nakrátko. Sotva vidno okolo uší dakoľko bielych vláken v čiernej húšťave. A
         predsa mu bude čosi. Čierne oči pozerajú akosi smutne, skoro by povedal, že sa v nich
         ukrýva strach a či úzkosť.
   </p>
   <p>
    „Rozmaznal sa gazda,“ usmieva sa pán Vodopija. „Pani Tereza ho rozmaznala.“
   </p>
   <p>
    „I nás, i nás,“ uznal pán Dolčić. Zas potiahol vôňu do nosa. „A príde pán archivár
         dneska?“
   </p>
   <p>
    „Nie, dneska nepríde,“ oznamoval gazda.
   </p>
   <p>
    „Znak, že nebudú pirôžky so sekaninou,“ usmial sa pán Vodopija. „Neohlásil sa dnes ráno,
         čo chystá pani Tereza?!“ spýtal sa ho.
   </p>
   <p>
    „Hej, bol sa ohlásil na kalíštek ferneta s bitterom,“
    <sup>
     [
     <a class="footnote" href="#ftn.id2581970" name="id2581970">
      42
     </a>
     ]
    </sup>
    prisvedčil gazda.
   </p>
   <p>
    „Ktovie, kde utkvie na obed,“ smeje sa pán Dolčić.
   </p>
   <p>
    „Kde bude najlepší,“ vysvetľuje mu pán Vodopija. „Od rána do poludnia nemá inej roboty,
         ako vyzvedať, kde čo varia. Nech nepríde; ja sa nerád dívam, ako berie makaróny, najmä ako
         cmukne, keď sa mu vošmykne do úst. Či si hodíme jednu?“ obrátil sa k pánu Dolčićovi.
   </p>
   <p>
    „Nedbám, ak bude gazda držať s nami.“
   </p>
   <p>
    „Ja už len tak očistomky,“ vyhovára sa gazda. „Sladkú vodičku.“
   </p>
   <p>
    „Čože je to za poriadok? Vlahov
    <sup>
     [
     <a class="footnote" href="#ftn.id2582017" name="id2582017">
      43
     </a>
     ]
    </sup>
    alebo fernet je zákon!“ okríkol ho pán Dolčić.
   </p>
   <p>
    „Mne vyšiel iný zákon: doktori sa zastareli,“ pripomenul gazda.
   </p>
   <p>
    Vzali drevený pohár s kockami; hrajú, kto bude platiť. Vyšlo ako obyčajne vyjde: platiť
         rad-radom.
   </p>
   <p>
    Okolo stola sa ich zišlo viac o chvíľu. Vítali sa veselo, akoby sa rok neboli videli.
         Vid Dargaš, ešte mládenec, ale už pri rozume, majiteľ povozov; v robotné dni pracuje s karretou
    <sup>
     [
     <a class="footnote" href="#ftn.id2582052" name="id2582052">
      44
     </a>
     ]
    </sup>
    o dvoch kolesách, zváža a rozváža tovar kupcom; v nedeľu, najmä popoludní,
         chodieva s kočom, pyšnou viktóriou.
    <sup>
     [
     <a class="footnote" href="#ftn.id2582066" name="id2582066">
      45
     </a>
     ]
    </sup>
    Ako vieme, je dosť ťažká; kone, ktoré priaha do nej, tiež ťažkavé.
   </p>
   <p>
    Je z ostrova, veľmi bystrý a veselý; ma svadbách a kršteniach, keď zváža hosťov, sedí za
         stolom s nimi. Okolo polnoci začne strúhať výpovede vo veršoch.
   </p>
   <p>
    Petar Bubinović sa tiež ustanovil. Vysoký kostnatý mládenec. Hlava na dlhom krku prihla
         sa čosi napred, vlasy má dosť uchlpené. Dlhý, trochu ohnutý nos, temer ako zobák, akoby
         tiež ťahal hlavu napred. Svetlé fúzy ovisli mu hodne nadol. Neoblieka sa pečlive ako
         priateľ Vid Dargaš. Šedivé šaty má pokrkvané i poobdierané po švíkoch. Obul si veľké čižmy,
         hoc je leto. Kde stane, odtlačí všetky klince po podlahe, najmä ak je linoleum. Má už svoje
         rôčky, ale ešte mládenčí. Hádam myslí, že mu je dosť času do ženby.
   </p>
   <p>
    Krešimír Zarada, tiež v sivých šatách a úzkych nohaviciach za žltými sárami, ako sme ho
         už prvej videli, je veľmi malý. Ale pekná výrazná tvár, zvlnené svetlé vlasy, uhladenosť v
         pohyboch ukazujú, že je niečo lepšieho; nie je darmo syn meštra. Patril by čo ako do inej
         spoločnosti. V držaní sa mu tu málokto vyrovná, iba ak by pán Kuzma Vodopija.
   </p>
   <p>
    „Ako ste sa vyspali, gazda?“ spytuje sa Petar Bubinović. „Chlapci, dajme si jednu!“
   </p>
   <p>
    „My sme už užili,“ uťahuje sa pán Dolčić; pán Vodopija tiež. Zanedbaný Petar nepáči sa
         pánu Dolčićovi. „Načo sa sem vláči, paskuda!“ žehre sám v sebe.
   </p>
   <p>
    „Teda my, Vide a Kreško!“
   </p>
   <p>
    „Dobre, ja trochu vermútu,“ pristal Krešimír. Nerád pil, ale ho nechcel zohrdiť.
   </p>
   <p>
    „To je nič,“ hreší ho Petar. „My s Vidom dačo tuhšieho.“
   </p>
   <p>
    „Ja nie,“ odhŕňa sa Vid Dargaš. „Ešte by padol pod koleso.“
   </p>
   <p>
    „Tak s gazdom!“
   </p>
   <p>
    „Ja ani tak!“ odvrkol mu. „Daj mi pokoj; vieš, že nepijem.“
   </p>
   <p>
    „Načo sa odhadzovať od dobrej veci?“ dohovára mu. „Mne pelinkovca
    <sup>
     [
     <a class="footnote" href="#ftn.id2582156" name="id2582156">
      46
     </a>
     ]
    </sup>
    a kvapnite bittera, ale hodne. Prečo nie i vy trošku? Inakšie by sa vám
         pozeralo na svet.“
   </p>
   <p>
    „Ľahko tebe pozerať, keď nevidíš na piaď od nosa!“ zahriakol ho gazda. ,Čerti ťa sem
         doniesli!‘ myslí si. Nemá ho veľmi rád ani on.
   </p>
   <p>
    „To už len my dvaja,“ obrátil sa ku Krešimírovi. Vzal pohár s voňavým pelinkovcom a
         bitterom. Keď ho priložil k ústam, najprv fúziská zvedeli, či je nápoj dobrý alebo nie.
   </p>
   <p>
    Dvermi odo dvora vošiel do izby vysoký plecitý chlap. Okrúhla červená tvár len tak
         svieti a ligoce sa. Poznať, že ju len toť vydrhol, keď sa holil. Vlasy sú svetlé, trčia
         dohora ako gazdovi, ale ťažko povedať, či sú svetlé, alebo skôr sivkasté. Mocné fúzy by
         mali deliť tvár na dve čiastky, ale akosi sa zliali s červeňou líc. Ak ošediveli dačo, dym
         dohánu ich prifarbil, že poťahujú na červenkavo. Má tmavú pletenú košeľu z vlny. Na prsiach
         sú písmená P. S. N. C.
    <sup>
     [
     <a class="footnote" href="#ftn.id2582197" name="id2582197">
      47
     </a>
     ]
    </sup>
    (Pacific Steam Navigation Company). Pochodí zo skladov anglickej paroplavebnej
         spoločnosti. Také košele v Puntarene nosia chlapi, ktorí majú prácu v prístave. Poddajné
         pletivo košele sa roztiahlo, najmä na pleciach a ramenách; cezeň svieti biela plátenná
         košeľa. Ide mornárskym krokom, hodne rozkročene; majú i čo nosiť jeho nohy. Plecia, väzy a
         ramená svedčia, že je v ňom veľká sila.
   </p>
   <p>
    „Pán Nikola!“ zvolal Bubinović a oči mu zasvietili. „Dáme si jednu?“ Petar bol akosi
         natešený. Nedbal by ho počastovať.
   </p>
   <p>
    „Nebudem, synku, nebudem. Len čo som vstal, nepokazím si obed.“
   </p>
   <p>
    „A čo ste si nepospali? Nedeľa je,“ dohovára mu pán Dolčić.
   </p>
   <p>
    „Mne je nedeľa ako robotný deň. Nerobím nikdy. Ale som vstal, že sa pozhováram s
         priateľmi aspoň v nedeľu, keď nemajú roboty.“
   </p>
   <p>
    „Aké má priateľstvo k nám pán Žeravić!“ pochválil ho pán Dolčić.
   </p>
   <p>
    „Čidali!“ prisviedčal Petar Bubinović. „Pán Nikola, tuto gazda, Vide, Kreško, nuž i pán
         Dolčić, ešte sú ľudia; ostatok, bračekovci, len do dela nabiť.“
   </p>
   <p>
    „Len nenabíjaj, človeče!“ zavrátil ho gazda. Horko-ťažko ho trpia a opováži sa
         roztrieďovať iných; koho nabiť do dela, koho nie. Keby kto, ale Petar, paskuda v Dalmácii —
         ledačina v Amerike. Chlapci z jeho dediny rozprávajú ešte teraz, čo stváral. Mať a susedia
         nevedeli si rady s ním. Keď bol malý chlapec, vyškrtil materi celé hniezdo kuriat, odrel
         ich, rozštvrtil a povešal na klinčeky, že je vraj mäsiar ako Bučić. Keď podrástol, nanosil
         sa často do kurína susedom. Sliepky a morky piekli chasníci po viniciach, obyčajne zavolali
         na hostinu gazdu, ktorému ukradli. Chudák Buchalo kúpil bľachovicu bielej farby, že natrie
         rámy na oblokoch a dvere. Ukradol mu ju a v noci obielil dvoch somárov vo vlastnom jeho
         dvore. V Puntarene tiež povyvádzal pestvá. V noci, keď ide po tichej ulici, rafe papekom po
         zinku. Zinok je jarkovaný; papek rafe tuho, že celý dom skočí na nohy, čo sa robí.
         Vplichtil sa do domu na potrest pánu Martinovi. Nemôže sa ho striasť na pekný spôsob,
         vyhnať ho bez príčiny sa zas bojí; ktovie, či by sa mu nevyvŕšil.
   </p>
   <p>
    Doniesol na stôl dve veľké misy makarónov na omáčke z hovädzej pečienky. Spoločnosť si
         posadala za stôl, nedala sa núkať. Nikola sedí na prvom mieste vo veľkom kresle z ohýbaného
         dreva.
   </p>
   <p>
    „Čože ho nezavoláš,“ napomenul pán Martin pani Tereze. „Vystydne mu, čo nejde?“
   </p>
   <p>
    „Veru som nie. Vie azda, že je obed,“ odpovedá pani Tereza z kuchyne.
   </p>
   <p>
    „Zavolám ho ja,“ ponúkol sa Krešimír a skočil z lavice na konci stola. Vyšiel dvermi,
         ktoré vychodia na dvor. Pod stenou prešiel k prvým dverám. Nakukol do veľkej peknej
         svetlice o dvoch železných posteliach s kožami pred nimi a kobercom naprostriedku. Nad
         umývadlom je nachýlený pán Andrija, umýva si tvár.
   </p>
   <p>
    „Andrija, volajú ťa.“
   </p>
   <p>
    „Nech čakajú trochu. Prídem zaraz.“ Utiera chlpatým uterákom tvár. Červenie sa a ligoce;
         práve sa oholil.
   </p>
   <p>
    „Oddelili ti na tanier, nebudú čakať.“
   </p>
   <p>
    „Nemohli pozhovieť, kým sa obriadim,“ urazil sa.
   </p>
   <p>
    „A keď sú všetci,“ oznamuje mu Krešimír. „Nebudú toľkí čakať na jedného. Hybaj chytro.“
   </p>
   <p>
    „Zas mi vystydne. Nebudem môcť vziať ničoho do úst. Čože máme?“
   </p>
   <p>
    „Veď vieš, ako v nedeľu, makaróny.“
   </p>
   <p>
    „Keď vystydnú, nepozriem na ne.“
   </p>
   <p>
    Krešimír pokrútil hlavou. „Ach, kríž je s tebou, Andrija!“ Pričapil dvere a sadol na
         miesto. „Že ide,“ oznamoval gazdovi. „Holil sa, nemohol prvej.“
   </p>
   <p>
    „Mohol sa prvej holiť, včaššie vstať. Mal sa kedy naspať,“ zastarel sa Petar Bubinović.
         „Pán Nikola prišiel na svitaní a tu je kedy my. Sedí si, ani čo by ho zo škatuľky vyňal.
         Iba to triko má biedy, kým sa nerozdrapí.“
   </p>
   <p>
    „Daj ty, synku, pánu Nikolovi pokoj,“ zavrátil ho Žeravić. „Ak sa triko roztrhne,
         zošijeme ho.“
   </p>
   <p>
    „Drž jazyk za zubami,“ okríkol ho gazda. „Chcel by si badurkať? Robiť vzburu!“
   </p>
   <p>
    Petar sklonil hlavu s dlhým nosom na tanier. Hľadí naberať makaróny na vidličku, ale sa
         kĺžu. Podoberie ich hŕbu, ale kým ich donesie k ústam, skĺzne sa ich zas väčšia polovica do
         taniera. Naľakal sa veľmi pána Martina. Jeho smutné oči, keď šibli naň, zablyšťali sa
         zlostne. Ešte sa väčšmi najedoval naň, ako otvára ústa na makaróny, ako sa v nich kochá,
         kotloš, kým sa on prizerá naň od tenkej polievočky s grískou. Chlipká, ju, chlipká, ale
         srdce piští na to, čo jedia iní. Veď i on vie, aká je omáčka. Bol by ukázal vďačne
         doktorovi, že haraburdí a napukal sa makarónov a kyslej kapusty, ale vie, že by mal galibu
         ako iné razy.
   </p>
   <p>
    Konečne vošiel do jedálne i pán Andrija Gojčević. Má robotné nohavice s papučami na
         nohách. Hánky prstov vystavilo v nich ani veľké orechy. Je len v košeli, bez golierika.
         Vlasy hádam prihladil, ale ich nepolial; nechcú poľahnúť, ako by mali. Celý rad, ani šiar
         na streche, trčí nabok a do vrchu nad pravým obočím; kníše sa hore-dolu. Je ako hrebeň
         daktorých kohútov, keď im netrčí rovno dohora, ale sa tiež ovesí takto nad okom.
   </p>
   <p>
    „Dobrý deň!“ pozdravil predsa, ale nie z chuti. Prešiel dlhými krokmi a ani nepozrel na
         nikoho. Predsa ukáže, kto je tu prvá osoba. Dosť zle, že ho nevedeli počkať a preukázať mu
         úctu, ako sa patrí. Sadol k tanieru, prehrebá sa v chutných makarónoch, mrští tvár, že sú
         nie, ako majú byť. Naostatok dal sa predsa len do nich.
   </p>
   <p>
    Pán Martin pozrie naň tu i tu. Hľadá možno príčinu, prečo sa mračí. V jeho smutnom oku
         sa ukazuje nepokoj, alebo vari strach. Pani Tereza si zastala v kuchynských dverách, príde
         jej stáť priamo proti stolu. Dvere sú v krátkej chodbičke, ktorou sa ide na dvor. Jej
         tmavosivé oči pozerajú po hosťoch, ako im chutí. Keď sa pán Andrija prehŕňal v dobrých
         makarónoch mrzute ani v dákej mätienke, začervenala sa ešte väčšmi, pozerala naň prísne.
   </p>
   <p>
    Nie je veľmi stará, bude hádam niečo mladšia od muža. Tvár má veru veľmi všednú; v nej
         je všetko veľmi ustálené, ťažko z nej hádať roky. Nemá mnoho vrások, ale koža veru nie je
         tiež jemná a hladká. Najhoršie, že sa jej nos spľaštil a to skoro na samom konci; a bol sa
         pekne pohol, že sa preukáže ako orličí. Preň jej tvár miesto vľúdnosti obliekla si výraz
         tvrdej zanovitosti.
   </p>
   <p>
    Keď pojedli, priberala sa pozberať taniere, ale Krešimír sa obhodil, zobral ich sám na
         štôsik. Keď ich doniesol k nej, jej neprívetivou tvárou preletel predsa akýsi jas.
         Tmavosivé oči pozreli naň milo, veru i všedná tvár opeknela. Pán Martin, keď mu Krešimír
         bral tanier, pozrel naň vďačným okom. Poznať, že tohto čeľadníka má rád.
   </p>
   <p>
    Doniesli čiernu kávu a zapálili si. Pán Andrija sa premína. Vsotil čiernu kávu razom do
         hrdla a už sa poberá.
   </p>
   <p>
    „Na zdravie, Andrija!“ zavolal za ním Nikola. Nedostal v odpoveď ,ďakujem‘, alebo
         nedopočul, alebo mal jeho prívet za posmech. „Čím ďalej, tým lepšie,“ zašomral Nikola.
   </p>
   <p>
    „Nevie, kde sa dieť od pýchy,“ zastarel sa Petar. „Ani starších si neváži.“
   </p>
   <p>
    „Čuš už toľko,“ okríkol ho pán Martin. „Čo prilievaš oleja na oheň!“
   </p>
   <p>
    Krešimír zobral riad, čo ostal ešte na stole a odniesol do kuchyne. Vyzliekol kabát,
         vysúkal rukávy, nalial teplej vody do bľachového umývadla. Papierovú cigarku zastrčil do
         kútika, hlavu nakrivil na stranu, aby mu dym nebil do očú. Umýva riad chytro a dobre ani
         najzručnejšia slúžka, taniere ukladá do radu opreté bokom, aby sa ociedzali. Pani Tereza
         ich utiera.
   </p>
   <p>
    „Prečo sa babrete s riadom!“ usmieva sa mu. „Mohli ste ostať s nimi, pozhovárať sa.“
   </p>
   <p>
    „Zunuje sa, pani Tereza,“ vyhovára sa Zarada. „Tieto dva týždne, čo som v meste, sú mi
         ako rok. V kampe sa čas míňa, sám neviem ako.“
   </p>
   <p>
    „Pravdaže, pri robote,“ prisviedča mu. „Mne sa minuli štyri roky, čo som tam bola, akoby
         bičom pľasol.“
   </p>
   <p>
    „Veď ste sa narobili veru!“ uznáva jej Krešimír. „Vy sama žena a toľký panský dom!“
   </p>
   <p>
    „Bola i pani!“
   </p>
   <p>
    „Veď už; rozkazovať, preháňať. Bola vraj zlá.“
   </p>
   <p>
    „Zlá nie, omrzená,“ vysvetľuje mu. „Nuž ako chorá stvora, nemohli jej uhovieť. Najviac
         ona preniesla: šťastie, že ju pán boh vzal, nech jej dá slávu nebeskú. Pred smrťou ma
         odprosila.“ Vzdychlo sa jej pri rozpomienke na ňu. Ale skočila na iný predmet. „Ostanete
         dlho v meste?“
   </p>
   <p>
    „Najradšej by do kampa, keby bolo roboty. Ale strih sa minul, proti zime nieto roboty.“
   </p>
   <p>
    „Čo zarobíme rukami, to je úprimný zárobok,“ istí ona. „Čo šemocú po meste, kupčia, to
         je nie robota, ale samá šaľba. Nieto zo všetkého osohu, iba čo presýpajú peniaze z jedného
         vrecka do druhého. Jeden druhému predchytávať a odnášať, nie je robiť a nadobývať. Koľko
         jednému zvýši, toľko ubudne druhému, koho prekabátili. Na zlato nepôjdete?“
   </p>
   <p>
    „Pán Fortunato sa zberá, ale sa mi zunovalo,“ zveril sa jej. „Páči sa mi robiť okolo
         neho. I pri ňom je iba robota, na ktorej je požehnanie. Ale ísť ho hľadať a nenájsť, alebo
         kde sa nájde, robiť spoločnosti, kupčiť s podielmi a účastinami, sa mi nepáči. To je tiež,
         ako hovoríte, šemotiť a nie nadobývať.“
   </p>
   <p>
    Usmiala sa a riekla: „Chýrni baníci! Brať peniaze iným z vrecka, ak im ho otvoria, že
         vraj nasypú doň rýdzeho zlata, a ono nenasypú zlata do vrecka, ale piesku do očú. I pán
         Fortunato ho vie hádzať,“ doložila trochu štipľave.
   </p>
   <p>
    „Pán Fortunato je hodný človek. Neoklamal nikdy nikoho.“
   </p>
   <p>
    „Iba seba,“ istí ona. „Seba klamal a klame. Vraj že zbohatne razom. Istejšie by bolo
         robiť, varovať a vzmáhať sa pri robote.“
   </p>
   <p>
    „Čo sa babreš s taniermi, bodaj skazu vzali!“ Vo dverách kuchynských, ale tých odo
         dvora, stojí pán Andrija. Má už nové nohavice, i topánky, ktoré sa lesknú ani zrkadlo.
         „Nevieš, že máme ísť?“
   </p>
   <p>
    „Ako by nevedel? Ale nie je ešte čas. O tretej dosť času.“
   </p>
   <p>
    „Myslíš, že ťa budem čakať?“
   </p>
   <p>
    „Len sa riaď, mám dosť času. Tebe ešte moc chybí. Čo tak prestupuješ? Vari ťa omína?“
   </p>
   <p>
    „Stískajú ma topánky,“ osŕka pán Andrija. „Dal som ich i nabiť a predsa stískajú.“
   </p>
   <p>
    „Kúp väčšie o dve čísla a budeš mať pokoj. Len sa riaď, ja už prídem.“
   </p>
   <p>
    Pán Andrija sa stratil, ide popod stenu a dudre čosi. Kuchyňa sa zas vyjasnila, keď
         nezastávala dvere jeho veľká postava.
   </p>
   <p>
    „A kde sa zberá?“ nachýlila sa k nemu pani Tereza. Hovorí ticho, aby ju nepočuli.
   </p>
   <p>
    „Nuž tam kdesi má čosi,“ vyhýba Krešimír veľmi určitej odpovedi.
   </p>
   <p>
    Pozrela naň zboku, v očiach jej blyslo úsmeškom. ,Fajnový si i ty, nedáš vidieť na
         seba,‘ pomyslela si. ,A naostatok, čo ma do nich.‘ Stíšila sa, utiera nože a vidličky a
         hádže ich hurtom do košíčka. „Ak vám je náhlo, ja si poradím,“ ponúkla ho zas. Vycítil
         ťažkanie z jej hlasu, že jej nepovedal, čo vie.
   </p>
   <p>
    „Máme dosť času, pani Tereza. Po daromniciach vždy času dosť,“ poučuje ju Krešimír. „Iba
         keď by bolo robiť poriadne, nezvyšuje ho mnoho.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581567" name="ftn.id2581567">
        40
       </a>
       ]
      </sup>
      <span class="emphasis">
       <em>
        Almacen a la cindad de Londres. Paris y Talca, de Francisco Dolchich y
                  Joze Colchich. Provisiones para familias
       </em>
      </span>
      (špan.) — obchodný dom Fr.
               Dolčića a Jozefa Colčića s tovarom z Londýna, Paríža a Talky pre domácnosť
     </p>
    </div>
    <div class="footnote">
     <p>
      <sup>
       [
       <a class="para" href="#id2581775" name="ftn.id2581775">
        41
       </a>
       ]
      </sup>
      <span class="emphasis">
       <em>
        18 de Setiembre, Diez y ocho de Setiembre
       </em>
      </span>
      (špan.) — 18.
               septembra
     </p>
    </div>
    <div class="footnote">
     <p>
      <sup>
       [
       <a class="para" href="#id2581970" name="ftn.id2581970">
        42
       </a>
       ]
      </sup>
      <span class="emphasis">
       <em>
        fernet… bitter
       </em>
      </span>
      — Fernet Blanca, druh talianskeho likéru,
               aperitív… bitter, druh horkého likéru, liehovina z pomarančovej kôry od firmy
               Campari
     </p>
    </div>
    <div class="footnote">
     <p>
      <sup>
       [
       <a class="para" href="#id2582017" name="ftn.id2582017">
        43
       </a>
       ]
      </sup>
      <span class="emphasis">
       <em>
        Vlahov
       </em>
      </span>
      — likér, aperitív firmy R. Vlahov zo Zadra v
               Dalmácii
     </p>
    </div>
    <div class="footnote">
     <p>
      <sup>
       [
       <a class="para" href="#id2582052" name="ftn.id2582052">
        44
       </a>
       ]
      </sup>
      <span class="emphasis">
       <em>
        karreta
       </em>
      </span>
      (zo špan.) — vozík na dvoch kolesách
     </p>
    </div>
    <div class="footnote">
     <p>
      <sup>
       [
       <a class="para" href="#id2582066" name="ftn.id2582066">
        45
       </a>
       ]
      </sup>
      <span class="emphasis">
       <em>
        viktória
       </em>
      </span>
      (zo špan.) — nekrytý koč
     </p>
    </div>
    <div class="footnote">
     <p>
      <sup>
       [
       <a class="para" href="#id2582156" name="ftn.id2582156">
        46
       </a>
       ]
      </sup>
      <span class="emphasis">
       <em>
        pelinkovac
       </em>
      </span>
      (chorv.) — žalúdočný likér
     </p>
    </div>
    <div class="footnote">
     <p>
      <sup>
       [
       <a class="para" href="#id2582197" name="ftn.id2582197">
        47
       </a>
       ]
      </sup>
      <span class="emphasis">
       <em>
        P. S. N. C. (Pacific Steam Navigation Company)
       </em>
      </span>
      (angl.) —
               Tichomorská Paroplavebná spoločnosť
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2582707">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď vošiel do izby, v ktorej býval s pánom Andrijom, našiel ho v najlepšej robote. Mal
         čistú košeľu s ligotavými gombíkmi na prsiach. Hm, mohli by byť brilianty a mohli by i
         nebyť. Ale na prsteni malého prsta je ozajstný briliant. Hádže blesky sem a ta, keď sa ruka
         hýbe. Na ukazováku má zasa veľký prsteň z panenského zlata. Ukovali ho v Puntarene.
         Neľutovali zlata na obruč, nie je tenká ako drôtik. Napredku ukovali plochu ako dáky štít.
         Vyryli na ňu A. G. veľmi ozdobným písmom.
   </p>
   <p>
    Krešimír sa obzrel po izbe. Postele už boli v poriadku. Biela pletená pokrývka o veľkých
         okách a tulipánoch, na oboch je temer jednaká. Pri hlave stojí hore koncom bruchatá
         hlavnica. Na jednej vyšili A. G., na druhej posteli K. Z. červenou niťou, s veľkými
         ozdobami. „Kým sme obedovali, vbehla vyriadiť!“ podivil sa. „Len kedy?“ Nezbývalo iba
         vymiesť a poutierať prach, hoc nevidno, že by ho bolo. Ani len na písacom stole a na
         kalamári ho niet, a veru ani on, ani Andrija nepíšu každý deň. Boli by sa mohli zaobísť i
         bez neho.
   </p>
   <p>
    Pán Andrija si nalial vôdky na hlavu, vymeral chodník na hlave. „Či len príde?“ radí sa
         Krešimíra, ako pričesáva šticu. Chcela by trčať dohora na svoj spôsob. „Čo povieš?“ obrátil
         sa k nemu, v jednej ruke kefka, v druhej hrebeň.
   </p>
   <p>
    „Ja?“ ozval sa Krešimír, ako šuchá žlté topánky handrou, aby mali lesk. „Ja vravím, že
         uvidíme. Zvieme o štvrte], čo urobí.“
   </p>
   <p>
    Pán Andrija šibol naň okom. Aké sú to zasa reči? Predsa by sa zišlo vedieť, čo myslí.
         „Nechce vyjaviť, potmehúd. Začal sa pokrývať.“
   </p>
   <p>
    Krešimír sa očistil, ogabal. Po hlave šuchol dva razy kefou, vlasy sa mu vlnili a hrali
         priduseným leskom trochu nažlto. Mal čistú košeľu, ako mu ju pripravila pani Tereza. Nebola
         na prsiach tvrdá, ani netreba; sivý kabát sa zapína pod samú bradu. Keď ho obliekol, bol
         hotový.
   </p>
   <p>
    Že pôjde, ale sa obzrel po izbe. Nad posteľou pána Andriju z bočnej strany bola
         fotografia v zlatom rámci. Obraz stál nakrivo. Pristúpil k posteli narovnať ho. Predstavuje
         ženu v rokoch, má čierne šaty. Na hlave čierny čipkový závoj, ako v Dalmácii nosia ženy do
         kostola. Podlhovatá chudorľavá tvár je vážna, čierne oči pozerajú prísne nad orličím nosom.
         Krešimír sa jej prizrel veľmi pozorne.
   </p>
   <p>
    „Pozri Andrija, krstná mať sa jedovala, keď ju snímali.“
   </p>
   <p>
    Pán Andrija hodil okom na obraz. „Ach, ba! Tak býva.“
   </p>
   <p>
    „Nie veru! Nepamätáš sa, ako sa jej oči smiali, keď si pribehol k nej? Mala ťa veľmi
         rada…“
   </p>
   <p>
    „Mala by ma nerada mať!“ pozastavil sa. „Azda len bude mať srdce k synovi.“
   </p>
   <p>
    „Obliekla sa do čierneho, čo umrel krstný otec. Pamätáš sa, aká bola veľmi pekná v
         národnom? Takej druhej nebolo.“
   </p>
   <p>
    „Hm, dosť pekná, mocná…“
   </p>
   <p>
    „Keď stala na povláčke predo dvermi, ruky dala na operadlo; pozerala, čo robia vo dvore.
         Nikdy nekričala a všetko ju slúchalo. Slnce prebíjalo cez veľký orech na ňu. Nosila
         červenkavý živôtik a dlhé rukávce z ľanového plátna. Okolo hrdla nosievala páternice. Na
         hlave mávala šatku, bola ako strieška, keď rožky hodila na vrchhlavy. Vtedy mala vlasy ešte
         ako žúžoľ.“
   </p>
   <p>
    Pán Andrija trápil sa okolo uzlíka na kravate, nechcel sa mu podariť, tretí raz čo ho
         preväzuje. Škoda by bolo ísť s hocakým, belasá kravata sa mu páči, vykropená ohnivými
         pehičkami sťa krôpkami roztopeného zlata.
   </p>
   <p>
    „Mne je všetko, keď na ňu pozriem,“ začal zas ten pred obrazom, „akoby sa hnevala.
         Poslala obrázok, akoby chcela dozerať, čo robíme; hádam nás i hrešiť.“
   </p>
   <p>
    „Nepleť, blázon!“ zahriakol ho.
   </p>
   <p>
    Zamĺkol, ale obrátil oči na stenu. Pozrel na posteľ a díval sa zádumčivo. Visel tam na
         záhlaví obraz Matky božej sinskej.
    <sup>
     [
     <a class="footnote" href="#ftn.id2582892" name="id2582892">
      48
     </a>
     ]
    </sup>
    Nemohol sa zdržať, zasa len prehovoril: „Pamätáš sa, čo povedala, keď ho kládla
         do truhly, ten obrázok?“
   </p>
   <p>
    „Akože! Aby sme ho mali na očiach a nepohadzovali kde-tade. Vidíš, že ho držím nad
         hlavou.“ Uzlík sa podaril. Bodá doň kvietok zo zlatých šupín na zlate] stonke.
   </p>
   <p>
    „Ale i to,“ napomenul mu Krešimír, „aby sme nezabudli, kde je dom, mysleli naň. A
         najväčšmi prikrútila, aby sme sa vrátili čím skôr.“
   </p>
   <p>
    „Tú múdrosť sme vedeli i tak, Kreše. Kto ide do sveta, hľadí sa vrátiť čím skôr, skadiaľ
         pochodí,“ usmial sa mu zboku. Krešimír vzal klobúk. Vo dverách zastal a povedal spoza
         pleca: „Počkám ťa vo veľkej.“
   </p>
   <p>
    V dvorane obriadili stôl. Miesto obrusa dali naň zelenkavú pokrývku s veľkými kvetmi.
         Nikola sedí v kresle, kde sedáva pán archivár, keď popíja po obede pálenku, ktorú mu
         varieva pani Tereza s akýmisi horkými zelinami. Ostáva si tak hovieť do pol večier; pospí
         si chutne, pískajúc nosom. Nikola sa nakazil od neho. Nepopíja horkú pálenku, ale po dobrom
         obede cíti, akoby mal olovo v údoch. Púšťa dym pomaly cez nos, akoby ho mal preciedzať
         pomedzi husté fúzy. Požmurkáva očima ako máčik na prípecku. Sen sa mu mätie okolo nich;
         prikráda sa, či by sa nezavesil trochu na mihalnice. Ale on ho durí. Len čo dofajčil jednu
         cigarku, zaraz berie druhú, zapaľuje o ohorok a potom ho šmarí doprostred izby. Pani Tereza
         ho dolapí neraz, aký robí neporiadok, ale nepovie nič, iba čo zdvihne ohorok, i druhý a
         vari i tretí. Primkne mu bližšie ku kreslu porcelánovú nádobku s čistým pieskom, aby bolo
         kde odhadzovať ohorky. Nikola sa usmeje, šibne očima na ňu a povie: „Nemajte za bánosť,
         pani gazdiná. Mívali sme si, že sme na nákladnom moste.“
   </p>
   <p>
    „Len si oddýchnite, pán Nikola,“ ponúka ho. „Nedajte sa mýliť.“ A vracia sa do kuchyne,
         zavierajúc dvere ticho za sebou.
   </p>
   <p>
    „Dobrí ľudia, títo naši z pevnej zeme,“ dumá Nikola. „Ako majú čisto v dome! Úprimný,
         neskazený ľud. Chlapi ako hora a ženy robotné. Zhovárajú sa medzi sebou a slová sa im
         stýbajú jedno k druhému ani v piesni Kačića.“ Neraz už požehnával chvíľku, keď zapadol
         medzi nich. Už na štvrtý rok čo má izbu v domci vo dvore, kde sú izba jedna pri druhej sťa
         lastovičie hniezda. Teraz sú prázdne, ale keď príde zima, zhrnú sa chlapci z kampa a domec
         obživne. Latkovaný chodník, aby nemuseli chodiť v blate, bude sa ohlášať pod ich mocnými
         stupajami. Dargaš, Bubinović a pán Dolčić, všetko ostrovania ako on, stratia sa medzi nimi.
         Budú počúvať takto v nedeľu ich pekné piesne. „Ba či príde pán Katović dnes večer. Ako sme
         sa pekne zhovárali pod hviezdami. Dnes by sme mali mesiačik do spoločnosti. Veru keby bolo
         prebudiť všetky, všetky naše peniaze a dať ich do kôpky: tak hej — bolo by čosi…“
   </p>
   <p>
    Pán Dolčić a pán Vodopija majú sa okolo biliardu. Pán Vodopija je dobrý hráč. Nahnal
         gule do kúta, robí s nimi, čo chce. Natiahol sa na rám, pravá noha leží na ňom a opätok
         trčí dohora, nová nezablatená ešte podošva hľadí rovno na Nikolu. Pán Dolčić stojí opretý o tágo,
    <sup>
     [
     <a class="footnote" href="#ftn.id2583006" name="id2583006">
      49
     </a>
     ]
    </sup>
    podtiahol pravú nohu. Hľadí roztržite na biliard, ako gule jedna o druhú tlknú
         a tmolia sa jedna okolo druhej.
   </p>
   <p>
    „Prvotriedna zábezpeka, alebo nič. Čo by povedal Jose, keď príde z kampa. I tak mi letí
         k hlave. Musí vraj chodiť na strih ako najostatnejší. Ale ho vyháňam? Mohol sa zaobísť i
         bez neho. Ba či donesie kožiek ako vlani, keď príde! Vlny a loja bolo hodne, ale vlny mohol
         zaopatriť viac.“ Pozrel do širokého obloka pri dlhom stole. Boli v ňom dve metly s
         metliskami nakríž, znak, že predávajú v dome i soľ, múku, strovu a zemiaky, cibuľu a
         cesnak. „Musím premeniť výklad,“ rozvažuje. „Vyhodím metly, nie sme už skliepok štvrtého
         stupňa. Patril by nám na dom nápis ,Exportación-Importación‘, veru hej. Vyšvihli sme sa.
         Bude treba pohľadať strovy, najmä fazule. I cukor vychodí. Liatiny je ešte moc, nie ľahko
         sa sprostiť toľkých hrncov a ťapší. Keby sa ich trafilo predať fajzom, ale za dobré
         peniaze! Koľký groš daromnikuje v nich! O pol šiestej príde otvoriť obchod, má sa zas
         nacengať zvonček do deviatej. Za tri hodiny musím odbehať, čo som si odpočinul od pol
         rána…“
   </p>
   <p>
    „Nech sa páči, pán Dolčić,“ núka ho pán Vodopija.
   </p>
   <p>
    Pán Dolčić sa preberie zo snenia, prihne sa, pozerá na gule, ako stoja, meria diaľky.
         Naostatok vystrel ľavú ruku, pidliká tágom po nechte palca. Durkne, ale bác, falošne, guľa
         odskočí čosi nabok a zastala bez sily.
   </p>
   <p>
    Pán Vodopija smolí kriedou hlavičku na tágu. Má pozíciu. „Už vás mám, pán Dolčić. Už vás
         mám. Podbehli ste sedákom.“
   </p>
   <p>
    Vošiel pán Andrija. V miestnosti sa rozšírila vôňa vodičiek.
   </p>
   <p>
    „Ako si sa vysmolil, Andrija,“ zahundral chripľavý hlas Nikolu. „Máš sa k svetu.“
   </p>
   <p>
    „Kto sa nemá k svetu, plesnie,“ odvrkol mu spoza pleca.
   </p>
   <p>
    „Len sa hore! Nedbám. Ale pozor, že sa nepotkneš.“
   </p>
   <p>
    „Ak sa potknem, zameriam nosom. Ale nebudem volať nikoho dať mi ruku. Zdvihnem sa sám.“
   </p>
   <p>
    „Pekná vec, netreba ti nikoho. Ale radšej nepovedz hop, kým nepreskočíš.“
   </p>
   <p>
    Neodpovedal, iba šibol naň zboka zlostne. Ach, čiže ho nerád! Záderčivý, nedá pokoja. Na
         sebe cíti jednostaj jeho posmešný pohľad, každým slovom uhryzne alebo aspoň uštipne. Ako by
         sa oboril naň, ale ako? Kto by sa dal doň, keď je to nie chlap, ale bralo. Nepohneš ho z
         miesta, rozbiješ si oň hlavu.
   </p>
   <p>
    Petar Bubinović bol opretý o dlhý stôl, nohu v ozornej čižme podtiahol pod seba. Keď
         Nikola prekáral pána Andriju, pohol sa a stal si k jeho kreslu. Vyškieral zuby na pána
         Andriju, vidno, raduje sa, že ho kresal. Pán Andrija hodil i naň okom, čo sa škerí.
   </p>
   <p>
    „Nepôjdeme k pánu Zenobiovi, Andrija? Vyriadil si sa,“ opýtal sa ho nevinne.
   </p>
   <p>
    „Čo ma do Zenobia!“ odvrkol mu.
   </p>
   <p>
    „Ukázať sa Pepite, Anite a Rosite, akí sme šumní…“
   </p>
   <p>
    Pohol sa k nemu, stisol päsť. Hádam by sa oboril naňho, ale Petar sa schoval za Nikolu.
         Pán Andrija nešiel k nemu, ale Petar mu tiež nepovedal nič. Videl gazdu, ako sa hnevá.
   </p>
   <p>
    „Keby mu bolo frcnúť dobrej malty z pol kelne dolu chrbtom,“ nemohol sa zdržať, riekol
         to ako Nikolovi.
   </p>
   <p>
    „Čuš, ohava! Do čoho pcháš nos!“ okríkol ho gazda, ktorý dopočul, čo vraví. Nikola sa
         usmial, bolo by smiešne, keby sa mu malta liala dolu chrbtom. Petar pohol plecom na hrozbu
         gazdu, že ju hore neberie. Jeho sivé oko jastrí, nespúšťa sa z pána Andriju, radosť i
         výsmech srší z neho.
   </p>
   <p>
    „Trhanisko!“ obrátil sa k nemu. „Ak ťa chytím, odfrknú ti pľuhavé čižmiská do susedov…!“
   </p>
   <p>
    „Pôjdeme, Andrija, či nepôjdeme?“ chytil ho Krešimír za rukáv. „Najprv náhliš, a teraz
         sa nedáš vypoďkať.“
   </p>
   <p>
    Trochu sa vzpieral, ale bol rád, že môže ísť. Nebude pozerať na ledačinu, ktorá sa mu
         škerí spoza Nikolu.
   </p>
   <p>
    Pán Vodopija položil tágo na biliard. „Pôjdem i ja!“ Pobral sa za oboma z nohy na nohu.
         ,Prvotriedna zábezpeka a toľké úroky! Pomalšie bratku‘ — húta v sebe, idúc za nimi.
         „Prvotriednej otvoria pokladnicu v ktorejkoľvek banke. Ale prejdem k Belisarovi. Chýba mu
         vraj dostaviť dom. Ak by ho dostavil za ne, mohol by ho dať pod záloh, mali by prvotriednu
         zábezpeku. Lebo inak nepopustia…“
   </p>
   <p>
    Nikola začal odfukovať. Pán Dolčić si pomyslel, že by sa mohol vyvaliť do pol šiestej.
         Bude musieť potom behať tri hodiny a krútiť sa ako zvrtlík. Petar Bubinović húta, ako to
         bolo ktoréhosi roku tam doma, keď sa vyvaľoval v borovej hôrke po kúpačke. Prišli večerom
         rybári hodiť udice. Hodili ich na pekné miesto a vrátili sa domov. Pospal si v hôrke. Pri
         mesiačku odviazal čln a hybaj, kde bol parangál.
    <sup>
     [
     <a class="footnote" href="#ftn.id2583212" name="id2583212">
      50
     </a>
     ]
    </sup>
    Poznal ho po tekvičkách, vytiahol svorku s udicami. Na jednej sa hádzala ryba.
         Keď ich posnímal, parangál nechal, kde bol a čln doviezol na miesto. Čakal v hôrke, čo
         rybári na to? Keď sa vracali naprázdno, pučil sa od smiechu. Hrešili, že sa už i ryby
         pretĺkali. Zožerú, čo je na udici, ale sa nechytia.
   </p>
   <p>
    Oči sa mu smejú, kútiky úst mu potrhuje. Dusí v sebe smiech; rozrehotal by sa, keby nie
         gazda. Ale ten šibne naňho rozpajedene okom tu i tu. Dusí v sebe jed.
   </p>
   <p>
    „Ako sa posmieva, trhan! Žilky mu hrajú, oplanovi. Nebodaj lebo som nevzal kapusty ani
         do úst, bárs srdce pišťalo za ňou. Ohava, zato sa rehliť!“
   </p>
   <p>
    Petar si rozväzoval, či ísť ozaj k pánu Zenobiovi. Dávno nevidel Pepitu, Anitu a Rositu;
         alebo ku krivému Bartuľovi? Tiež takýto Hotel-Restaurant s dverami do dvoch ulíc. Ale sa
         kuchyňa nemôže postaviť tejto. Zato má veľký, závristý dvor. Naši sa iste zídu popoludní
         zahrať si na gule. Kto hodí svoju najbližšie k prvej, vyhrá. Kto hrá i na ne, môže vyhrať i
         prehrať. Poletia piatky a desiatky…
   </p>
   <p>
    Akosi okúňave vytratil sa i on.
   </p>
   <p>
    Pán Kuzma dohonil priateľov a pridal sa k nim. Pán Andrija sa zachmúril. Čo chce pri
         nich? Zasiať ho dakde v stisku, nech nezavadzia. Má sa zísť s ňou, ustáliť sa na dačom,
         celý týždeň sa chystá na rozhodnú schôdzku, či má pojať na ňu kamarátov? Začiatok musí byť
         medzi nimi, na svedkov príde rad, keď bude koláč upečený. Kreše ešte môže ostať, keď bol na
         prvej schôdzke. On nepokazí, ani nenapraví.
   </p>
   <p>
    Na závodisku Krešimír odviedol pána Vodopiju, aby nezavadzal. Šiel s ním ku koňom.
         Obšmietali sa okolo znalcov, či by nezvedeli, na ktorého koňa treba staviť.
   </p>
   <p>
    Pán Andrija prezeral veľké pole na tribúne. V očiach sa mu mení od toľkého kvietia.
         Pozerá lavice rad radom, či ju nezazrie.
   </p>
   <p>
    Neprišla! Mala ho za blázna! Stál na mieste, akoby ho vkopal. Opadli mu krídla,
         vytrezvela myseľ.
   </p>
   <p>
    Krešimír sa vrátil natešený. Tam ho nechal s Belisarom. Nebude zavadzať. „A kde je ona?“
   </p>
   <p>
    „Veď kde je!“ stál smutne a rozhodil ruky. „Nemáš jej. Previedla ma.“
   </p>
   <p>
    „Ešte príde. Dievkam je nie ako nám. Rozkazuje otec, mať, stryná, brat.“
   </p>
   <p>
    „Načo sľubuje? Myslí si robiť blázna? Nech si vyhodí z hlavy.“ Pán Andrija sa rozhneval.
         Hnev vyhnal z neho i trpkosť sklamania.
   </p>
   <p>
    „No tam ti je,“ ukázal mu Krešimír na hlavný vchod.
   </p>
   <p>
    Zvrtol sa, srdce mu zabúchalo. Ale radosť opadla zasa. Nie je sama. Je s ňou Marianna i
         akýsi chlap ešte. Zasa ho len zaujala trpkosť. Cez týždeň si rozkladal, ako sa povedie s
         ňou, popýši sa. Nikdy sa nesplní, čo si narozkladáš.
   </p>
   <p>
    „Starú zabavím ja, i brata a či čo je,“ sľubuje mu Krešimír. Ale sa prizrel lepšie:
         nebol brat, nie. Jemu sa tiež znepáčilo. Zná ho dosť dobre.
   </p>
   <p>
    „Ako sa máte, pán Čević,“ pozdravila ho slečna veľmi veselo. Bola ako vychytená, oči jej
         jastria. Na tvári hrá úsmev. „Celý týždeň sme vás nevideli. Vyzerali sme vás a kde nič, tu
         nič. Alebo vám hádam predsa škodilo, čo ste padli?“
   </p>
   <p>
    Nuž hľa, spomenie mu ešte, ako bol prestrel! Zachmúril sa. Dávno zabudol na padnutie,
         hoc ho bolela hlava v prvé dni, a ona mu napomína iste naschvál. Vystrel sa hrdo. Nech
         vedia, že je nie z cukru. Ak padne, vie sa zrepetiť.
   </p>
   <p>
    „Mal som v týždni všakové záležitosti,“ zohýnal odhodlane a vypučil prsia. Aspoň im môže
         ukázať, čo všetko má v hlave. Krešimír stŕpal, že vrtká stvorička už vyňuchala, aké veľké
         nič schoval jeho brat za veľké slová.
   </p>
   <p>
    Kto by vedel, čo zmýšľa? Z očú jej srší oheň, ako behajú od pána Andriju ku Krešimírovi.
         V nich i to čítať, že veľké záležitosti sú len závoj zastrieť padnutie na kĺzačke. „Škoda,
         tešili sme sa toľme. Či nie, Marianna?“ Tá sa usmievala veľmi dobroprajne. „Nuž nič preto,
         keď sme len zas spolu. Jednou cestou vás predstavím. Thomas Flank, môj oddanec, pán Andres
         Gojčević i pán Croeso Zarate.“
   </p>
   <p>
    Pán Flank trhol im ruku; len toľko, že im ju nevytrhol v pleci. Ešte i mocný pán Andrija
         osŕkol, v pleci ho zabolelo. Zas mu bolo, akoby bol padol, ale teraz z buka a udrel sa
         veľmi tuho do hlavy. Všetko sa mu v nej sprevracalo. Vypleštil oči na ňu, zasa naňho, či má
         pred sebou holú skutočnosť, alebo hádam len nepodarený sen. Taký tenký, dengľavý chlap, a
         trhnúť tak náramne ruku! Má sivé oči, ktoré sa usmievajú na celý svet, a veľmi svetlé
         vlasy, skoro ako ľan.
   </p>
   <p>
    „Býva v kampe, pozajtra zas ide, pomyslite si,“ žaluje sa dievčina. „Ale onedlho pôjdem
         i ja do kampa. Naučím sa na koňa, či nie Thomas?“
   </p>
   <p>
    „Prečo nie? Vyberieme ti krotkého,“ sľúbil jej akosi náhlive, lebo sa obrátil ku
         Krešimírovi a pozerá naň skúmave. „Pána som videl kdesi. Croeso, Croeso.“
   </p>
   <p>
    „Stríhol som u vás, pán Flank, zalanským,“ vysvetľuje mu Krešimír. „Zberal som sa na Rio
         Colorado i vlani, i toho roku, ale kamaráti sa zjednali na inú stranu. Ešte je u vás meštre
         Boby?“
   </p>
   <p>
    „Akože! Kde by bol?“
   </p>
   <p>
    „A vy poznáte Rio Colorado?“ zaradovala sa slečna.
   </p>
   <p>
    „Veľmi dobre. Celé leto som robil na štanci.“
    <sup>
     [
     <a class="footnote" href="#ftn.id2583440" name="id2583440">
      51
     </a>
     ]
    </sup>
   </p>
   <p>
    Pán Andrija stál ešte ako ohlušený. Šťastie, že sa neozreli oň. Krešimír sa dostal k
         slovu, rozpráva, aká je pekná štanca, alebo už farma v Rie Colorade. Slečna ho počúva
         rozjarená. Pán Andrija nestojí o prázdne reči. Čo ho po štanciach a strihoch? O Rie
         Colorade neslýchal dodnes, ale vidí, že ulovila veľkú hlavátku. Nepustí ju do vody, hľadať
         hláčika alebo pstrúžka. Ešte hádam ešte, byť mladý zať ohybný: hrbatý, alebo starý peň. Ale
         takto!… Stisol zuby, že mu nemá čo vyhúsť, je chlapina na mieste, bohatý a mladý.
   </p>
   <p>
    Čiže sa mala falošne k nemu! Strihala za ním očima, uveril jej ako papľuh. Ulakomiť sa
         na drobizg. Nevidieť jej od zeme, a dať sa naviesť na kolieska, rozštiepiť bezmála hlavu. A
         teraz chlípať tuná takú nechutnú kašu! Veď na nej nieto ničoho, iba tá prekliata štica, tá
         je pôvod všetkému. Toľké pozerajú za ním, dobre sa mu neobesia okolo hrdla. Desať by ich
         skočilo, iba kývnuť malým prstom…
   </p>
   <p>
    A ešte dovedie babráka Krešeho, aby sa jej priznal, že strihol, i to na jej štanci!
         Zvedela, že sú robotníci; čiže sa mu bude rehotať! Ako ho dostala!
   </p>
   <p>
    Šiel ako obarený, obrátili sa k tribúne. On chytil Krešimíra pod ruku, čosi mu
         vysvetľuje, ona ide pri nich a počúva, čo hovoria. Pravda, iba zboku. Šibe okom na tribúnu,
         či ju už zazreli s Thomasom Flankom, bohatým statkárom.
   </p>
   <p>
    Naveľa prišiel k sebe i on, zbadal, ako ciepka za nimi ani zmoknutá sliepka, a pri ňom
         Marianna. Ako sa mu usmieva a prihovára! Nuž nato prišiel na dostihy?
   </p>
   <p>
    Pred tribúnou sa rozhodol:
   </p>
   <p>
    „Musím vás pozdraviť,“ dvíha svoj tvrdý klobúk.
   </p>
   <p>
    „Tak zavčasu?“ znepokojila sa.
   </p>
   <p>
    „Mám tam priateľov. Čakajú ma.“ Ani nepozrel viac na nich. Nechal ich bez všetkého.
   </p>
   <p>
    Krešimírovi potrvalo, kým sa odobral. Prečo by sa držal neokrôchane ako brat? Slečne
         pochválil, ako jej bude na Rie Colorade; pánu Flankovi nakladal pozdraviť meštra Bobyho. Na
         samom odchode dolapil ho statkár za gombík na kabáte.
   </p>
   <p>
    „Musíme sa lepšie pozhovárať, Zarate!“ Tak sa zriekli, že sa snímu na veľkom moste
         zajtra predpoludním. „Ale iste!“ privolal mu ešte raz, keď sa už poberal na tribúnu za
         dámami.
   </p>
   <p>
    „Kde si toľko!“ okríkol ho pán Andrija. „Čo máš z neho, že ste sa nemohli rozlúčiť? Drží
         sa, ani čo by bol prežrel ražeň.“
   </p>
   <p>
    „Čože mu ešte nájdeš!“ tíši ho. „Drží sa dorovna, ale nie že má v sebe ražeň.“
   </p>
   <p>
    „Ako sa ho zastáva!“ okríkol ho pán Andrija. „Čo máš z neho?“
   </p>
   <p>
    „Lebo ho rád. Je veľmi dobrý na robotníkov.“
   </p>
   <p>
    „Len nepadni na kolená pred ním, že má dve prašivé ovce!“
   </p>
   <p>
    „Má ich šestdesiattisíc, vyše osemsto kráv a volov. Koľko koní, neviem. Ale i koní je
         kŕdeľ.“ Pán Andrija sa trhol, zazeral na Krešimíra. Ten sa usmieval a dohovára mu. „Čo si
         sa napaprčil? Chcel som sa odobrať poriadne.“ Ale sa nedal utíšiť, zaťal dotuha zuby, v
         hlave mu hučalo, akoby sa bol strhol víchor a lámal horu. „Kto je vina?“ riekol mu tichšie.
         „Štancier je, bohatý je, čo ťa to má škrieť? Azda by si zahodil štancu, keby si ju mal?“
   </p>
   <p>
    Stretli sa s pánom Fortunatom Mešetarom a pánom Simonom Katovićom. Pán Simon mlčal skoro
         celý čas, v pánu Andrijovi ešte vrelo ani v kotle. Hanba ho zjedala; hanba, že sa jej
         vysvietili ako robotníci. Museli pritom ísť do kantíny, hádam pod samé jej podošvy vytrúsiť
         po kalíšku čohosi. Zutekal i im, že má priateľov tam kdesi.
   </p>
   <p>
    Vyšli pred závodisko na cestu. Pán Andrija začal fárať tuho do mesta. Krešimír musí
         pobežkávať za ním. Je menší. Nemôže sádzať kroky ako on.
   </p>
   <p>
    „A kde ideme?“ začal ho prekárať. „Vari sa bojíš, že zmeškáme dačo?“
   </p>
   <p>
    „Neviem, Kreše, načo mi rýpeš i ty do srdca. Vidíš, ako mi je. Netrhaj mi srdce na kusy,
         hádzať ich divým šelmám. Nevidíš, že som ako figový strom pri ceste. Prišli pažraví kmíni,
         okmásali ovocie na svitaní, keď išlo puknúť od veľkej sládze…“
   </p>
   <p>
    „Prosím ťa, Andrija!“ zahriakol ho. „Tak vyspevujú, braček, lazári po jarmokoch, keď
         otŕčajú kýpte divákom, ktoré im urobili opatrní gazdovia, lebo ich prichytili pri svojich
         ovciach v košiari.“
   </p>
   <p>
    „Čo mi máš stavať pred oči ohavných lazárov?“ Urazil sa, ale už nevykladal spevave ako
         prvej.
   </p>
   <p>
    „Načo lamentuješ bez spôsobu? Ale ťa lutovať, že ťa nechce dievka, keď ťa ani nezná? Len
         sa ti smeje, lebo vidí, že si spochabel.“
   </p>
   <p>
    Jedovali sa oba. Ale pánu Andrijovi začala sa vracať rozvaha. Iba pozrel tu i tu bokom
         na Krešimíra, či sa dať doňho ešte, alebo nie. Krešimír šiel popri ňom chvíľku mlčky. Potom
         sa ozval, ale už obyčajným, tichým hlasom, akoby nebolo bývalo nič medzi nimi. „Andrija,
         nepôjdeme do roboty?“
   </p>
   <p>
    „Do akej?“ zadivil sa, i zastal.
   </p>
   <p>
    „Do akejkoľvek, aká sa trafí. Vieš, že nemôžeme vyberať, ale vziať od kraja.“
   </p>
   <p>
    Urazil sa. Čo má zadierať doň, akoby nevedel, ako veci stoja. „Ale nerobím, Kreše? Kde
         by šiel ešte?“
   </p>
   <p>
    „A čo robíš, Andrija? — Dva-tri roky som ťa nevidel preložiť krížom slamy.“
   </p>
   <p>
    Strhol sa, akoby ho bol had ujedol. „Čo ohováraš, keď robím.“
   </p>
   <p>
    „Ukáž ruky!“ Dal sa do smiechu. „Nemôžeš ich ani ukázať pre rukavičky. Robotník v
         rukavičkách!“
   </p>
   <p>
    „Nuž a čo!“ oboril sa naň. „Moje sú, za moje peniaze!“
   </p>
   <p>
    „Viem, Andrija, že nie za moje. Hoc by i ja vypriadol ešte na rukavičky. Načo vravíš, že
         robíš, keď ich nespúšťaš z rúk!“
   </p>
   <p>
    Pán Andrija pohol plecom, pozrel naň zvysoka. „Podajeden vie robiť i bez rúk.“
   </p>
   <p>
    Krešimír vyvalil naň oči a zastal. „A kto? Ukáž mi ho.“
   </p>
   <p>
    Pohol plecom. Podchytáva ho, naháňa do pomykova. Či nevie, okolo čoho robí? Ale mu
         odpovedať na podchyty?
   </p>
   <p>
    „Všetci robíme čo-to, Andrija. Ako by sme žili? Ak nie rukami, hlavou, už či je
         kupectvo, či iný stav. Bez roboty a zodpovednosti nik nežije, iba ledačníci. Ty vieš, ako
         sú na obtiaž iným.“
   </p>
   <p>
    „Trochu si mi zadrel do živého.“ V hlase bolo už trocha hrozby. „Daj si pozor, kydať nič
         po nič. Vieš, že nepotrebujem robiť. Za mňa robia moje peniaze.“ Hodil naň okom zboku,
         vystrel sa sebavedome.
   </p>
   <p>
    Krešimír hodil rukou. „Čo môžu peniaze urobiť! Iba ak narábaš s nimi: predávať, kupovať.
         Ale i vtedy pracuje hlava, nie peniaze.“
   </p>
   <p>
    Pohádali sa dotuha. Pán Andrija sa chváli, že mu robia samy a dobre. Dakedy i hlava
         zabolí, ale strát dosiaľ nebolo. Len sa nedať prekabátiť a hľadať im bezpečné miesto.
         Vynášajú nie najhoršie, vyžije sa poľahky, i zvýši čo-to.
   </p>
   <p>
    „Tak berieš veľké úroky, Andrija,“ zvolal jeho brat; poznať, že sa zľakol svojho
         vlastného slova. Dodal ticho, skoro pošepky: „Od ľudí v pomykove, keď sa nemajú kde
         podieť!“
   </p>
   <p>
    „Pomôžem im, Kreše, pomôžem,“ vysvetľuje mu hrdo. „Nejeden by bol vytrčil kopytá, keby
         nie ja.“
   </p>
   <p>
    Brat sa veľmi znepokojil. Aká pomoc v núdzi, keď ho oberú z ostatnej kože? Jeho brat
         medzi tými, ktorí podjedajú korene iným sťa pandrava. Do akej sa to spoločnosti zamiešal?
         Vyjedať, habať spred iných, nikomu nedať ničoho.
   </p>
   <p>
    „A keby robili všetci ako ty, čo by bolo na svete? Nikto by nenadobýval, iba vyjedal,
         kým by nevyjedli všetko do samého koreňa.“
   </p>
   <p>
    „Nevyjedám, beriem svoje!“ Zamračil sa veľmi; čo mu stúpa do poctivosti, temer i do
         svedomia! Pozerá naň v akomsi strachu, akoby bol najhorší.
   </p>
   <p>
    „Cudzie berieš. Pľuhavá robota! Umy ruky, poď, pôjdeme statočne robiť. Na zlato,
         Andrija…“
   </p>
   <p>
    „Robím statočne!“ Udrel paličku do zeme, z očú mu sršal oheň. Sprotivil sa mu. V čom ho
         potvára, keď neberie nikomu nič, iba čo mu patrí. Peniaze prichodia samy k nemu. Berie, čo
         je jeho; nenechá ich pohodené.
   </p>
   <p>
    Krešimír ho už nepodvracal. Načo ho burcovať, keď nechce prehliadnuť a pozrieť na vec,
         aká je. Drží sa náteru, ktorý sa ligoce pozlátkou, ale pod ním je smrad a hniľať. A či je
         sám on taký v Puntarene? Tam doma sa ich nenájde dakoľko takých, i horších? Cíti, že ľudská
         obec má nebezpečného črviaka: vožral sa jej do tela, ide jej rovno do stržňa ako
         červotočina, keď rozožerie trámy a brvná stavby.
   </p>
   <p>
    „Poďme na zlato!“ začal ho prehovárať, keď sa utíšil trochu. Vie, že lipne za zlatom;
         sleduje, ako idú vymývačky, kde našli zlato, koľko ho bude. Práca okolo neho zaujala by ho,
         nemal by v kampe na koho číhať so svojimi peniazmi.
   </p>
   <p>
    „Kopať nie!“ odsekol mu rozhodne. Pozrel naň zboka, na čo ho navádza. Dosť sa nakopal a
         naplákal vo vode. Nech skúsia iní. Hľadať zlato, áno. Pán Fortunato sa vraj zberá; ak sa
         vyberie, pôjde vďačne s ním. „I ty by si šiel, Kreše!“
   </p>
   <p>
    „Neviem — pochybujem…“ Pozrel po širokej, temer prázdnej ulici o domoch, ktoré sa
         pestreli v živých farbách. „Na skusy nie. Pôjdem kopať, ak nájdem kamarátov.“
   </p>
   <p>
    „A nie hľadať, Kreše!“ Prizeral sa mu, čo sa mu robí. „Veď na skusoch máš plat na deň, v
         hotových. Zárobok je istý, či nájdeš dačo, alebo nenájdeš. Platia podielnici, blázon!“
   </p>
   <p>
    „Viem Andrija — platia. Šiel by, keby ste ho išli kopať, čo nájdete. Ale robiť krik, že
         bohaté zeme, zlaté hniezda, vábiť ľudí do spoločnosti, nie. Tiež je, Andrija, mrzká robota,
         keď navádzajú ľudí kupovať účastiny a kupčiť s nimi. Nech vyrábajú, vymývajú zlato, miesto
         habať iným peniaze a nedať im nič ako pekný papier!“
   </p>
   <p>
    „Tebe je škoda z toho?“ Pozerá naň posmešne, čo si to nabral do hlavy.
   </p>
   <p>
    „Škoda je všetkým!“ zahriakol ho Krešimír. Peniaze idú na účastiny: vec, ktorá
         nepracuje, iba leží v truhlách. „Vykop gram zlata, budeš vedieť, že svet má o gram zlata
         viacej. Čachruj s účastinami a zarob stotisíc, nikoho si nenapomohol, iba čo si vzal iným,
         akoby si bol ukradol.“
   </p>
   <p>
    Pán Andrija sa chytil za hlavu. Či sú to náhľady múdreho mládenca?
   </p>
   <p>
    „Neprídeš nikdy k ničomu. Držíš sa ako nikto. Dneska sa už svet inakšie krúti. O motyke
         a rýli nezájsť ďaleko.“ Tak ho naúčal veľmi vážne. Vyrátal si v mysli, koľko vstrčil do
         vrecka za účastiny na také bane, ktoré dnes nikto ani nespomenie. Ostali pekné mená
         spoločnosti, cifrované účastiny s vodotiskom na drahom papieri: milá pamiatka bláznovi,
         ktorý ich kúpil. On sa nelakomil na ne. Predal ich, a má svoje peniaze.
   </p>
   <p>
    „Nevrátiš sa domov?“ začal sa ho vyzvedať.
   </p>
   <p>
    I pánu Andrijovi zasvietili oči. Videl pekný biely dom o povláčke pod rozložitým
         orechom. Pred domom rovný priestranný dvor. Okolo bielej dediny vinice a olivovníky po
         úbočiach. Aký život vzkypí, keď okopávajú vinice, alebo o oberačke! A robota okolo sien v
         kotlinách! Ozajstné sviatky v dedine, spevy a žarty. V sobotu zapália ohne predo dvermi z
         borovčia a voňavej myrty, odohnať choroby a nákazy. Zo stráne odkiaľsi dolieha mocný spev
         mládencov.
   </p>
   <p>
    Stislo mu v prsiach. „Nie ešte. Počkám. Nedochodí.“ Hlas mu je už nie taký pevný.
   </p>
   <p>
    „Čo čakať?“
   </p>
   <p>
    „Zmôcť sa ešte trochu.“
   </p>
   <p>
    „Máš dosť hodne. A ako sa zmôžeš bez roboty?“
   </p>
   <p>
    „A predsa sa vzmáham.“ Vypučil prsia, švihá paličkou. Obzerá sa víťazne po domoch, ako
         keby boli jeho. Poslal by ho domov, mudráň! Keď mu rok viac vynáša ako štyri z
         počiatočných. Peniaze robia peniaze, zurčí zo všetkých strán. Pozapchávať žriedla, odraziť
         jarky a potôčky? Iba ak by zblaznel! Keď sa vyberie, pôjde; ale budú snímať pred ním
         čiapočky, i tvrdé klobúky, keď príde.
   </p>
   <p>
    „Načo ti je zbytok? Máš dosť, Andrija.“
   </p>
   <p>
    Zasmial sa sucho. Z jeho hlasu sa ozývala výčitka; ale či je len výčitka? A ak je i
         závisti trochu?
   </p>
   <p>
    „Dosť je, keď bijú, Kreše. Zbytok nezabil nikoho dosiaľ. Prečo sa nevyberieš ty, Kreše,
         keď mňa poďkáš?“ Pozrel naň a z tváre sa mu škeril výsmech.
   </p>
   <p>
    „Nevysmievaj sa!“ zahriakol ho trpko. „Vieš, že mám málo.“
   </p>
   <p>
    Pohol plecom a uškeril sa. „Mohol by si vyžiť, keď sa ti žiada kopať. Kopačku nájdeš
         kdekoľvek: tam, ako tu.“
   </p>
   <p>
    Krešimír zastal, pozrel mu prísne do očú. „Nevysmievaj sa. Mať ja dom a najmä matku,
         nerozmýšľal by sa; bolo by mi i toto dosť, i menej. Vieš, že vlasť nečaká všetkých jednako.
         Jednému sa usmieva, otvára mu náručie, na druhého pozerá zboku. Hádam si myslí: ,Mohol si
         ostať, kde si bol. Zaobišli by sme sa bez teba‘.“
   </p>
   <p>
    Pán Andrija vedel si vybrať i dosiaľ, aký je rozdiel medzi nimi. Padlo mu dobre, že
         rozdiel ostal i v Amerike, ktorá vraj vyrovnáva rozdiely. Nuž hej, rozdiely stoja od
         kolísky, držia sa i v zrelom veku a potrvajú do smrti. Kto sa narodil v bezpečí a
         majetnosti, má svoje vyznačené miesto v živote.
   </p>
   <p>
    „Nebol by ti, Andrija, napomenul dom,“ pretrhol mu príjemné myšlienky, lebo ho nadišla
         vôľa domŕzať ho naučeniami. Chcel by byť možno rechtorom. „Ale si tak myslím, že by si
         nemal meškať, lepšie ti ísť čím skorej.“
   </p>
   <p>
    „A prečo?“ urazil sa. Teda predsa závisť vytŕča rožky. „Vari ma vyháňajú? Každá minúta
         sa mi vypláca. Pripraviť sa o hotový peniaz?“ Načo sa spytovať už, prečo ho posiela?
         Otvorili sa mu oči: z brata hovorí nežičlivosť. Čo to osoží, že sa okrašľuje a očíšťa? Vraj
         zbadal, ako začal zabúdať na dom a mater, ktorá volá a čaká; chcela by ho mať doma, oženiť
         ho vraj, dožiť sa potechy na vnukoch. Ešte mu i spomenul, čo mu povedala vtedy, keď kládla
         do truhly obrázok Matky božej sinskej.
   </p>
   <p>
    Pán Andrija ho nechcel zaťať pre faloš a pretvárku. Pozeral do zeme, na tvár sa mu
         nahrnuli mraky ako v lete, keď sa rozváľajú tažké, čierne po nebi.
   </p>
   <p>
    „Matke pokoj, Kreše,“ vystrel ruku proti nemu ako na výstrahu. „Nemá čo hľadať v tejto
         veci. Hudieš mi za ušima ani čmeliak, i žihadlom si dal dva tri razy. Nech je už dosť.“
   </p>
   <p>
    „Keď sa bojím o teba, Andrija!“ skríkol naň Krešimír, akoby volal na ratu. „Prišiel na
         teba akýsi ošiaľ. Vyzeráš naokolo: vidno, hľadáš ženu. Bol by ti i čas pohľadať ju.“ Chytil
         ho pod ruku a začal sa mu zaliečať. „Brat môj, najradšej by ťa poslal domov: keď nemôžeš so
         všetkým, teda na návštevu. Keby si sa oženil, mohol by si prísť znovu. Veď sa ti len
         nesladí, čo ti urobili pred chvíľou a dnes týždeň!“
   </p>
   <p>
    „Zas len tam, kde sme boli, Kreše!“ Vytrhol sa mu a stisol päste, keď mu spomenul, čo sa
         mu stalo. „Zas ma jeduješ a jatríš ranu. Tiež si Kreše ako ten kôň, s odpustením, ktorý
         ťahá mlyn a krúti sa okolo vala. Naokolo, ani kroka napred!“
   </p>
   <p>
    „Pravdu máš, Andrija, krútim sa okolo valu, lebo ma pripriahli oň. Odtrhni sa od neho a
         zablúdiš. Odletíš vo svete ako pleva, keď ju schytí vietor. Náš pevný val, Andrija, je dom.
         Liace a zubadlo je túžba, ktorá nás ťahá do otčiny.“
   </p>
   <p>
    Pán Andrija sa usmial, ale neodpovedal. Pomyslel si:
   </p>
   <p>
    ,Tvoj val, môj drahý brat, je závisť. Zavadziam ti akosi veľmi, zavadziam. Nevypšikáš ma
         ešte, oj, nie…‘
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2582892" name="ftn.id2582892">
        48
       </a>
       ]
      </sup>
      <span class="emphasis">
       <em>
        sinská
       </em>
      </span>
      — pochádzajúca z pútnického miesta Sinj, prístavu na
               severe Jadranského mora
     </p>
    </div>
    <div class="footnote">
     <p>
      <sup>
       [
       <a class="para" href="#id2583006" name="ftn.id2583006">
        49
       </a>
       ]
      </sup>
      <span class="emphasis">
       <em>
        tágo
       </em>
      </span>
      — palica pri hre na biliard
     </p>
    </div>
    <div class="footnote">
     <p>
      <sup>
       [
       <a class="para" href="#id2583212" name="ftn.id2583212">
        50
       </a>
       ]
      </sup>
      <span class="emphasis">
       <em>
        parangál
       </em>
      </span>
      (z gréc.) — prístroj na chytanie rýb. Tvorí ho dlhý
               povraz s udicami. Drží sa na morskom povrchu s tekvičkami. Chytajú ním ryby na celom
               Stredozemnom mori.
     </p>
    </div>
    <div class="footnote">
     <p>
      <sup>
       [
       <a class="para" href="#id2583440" name="ftn.id2583440">
        51
       </a>
       ]
      </sup>
      <span class="emphasis">
       <em>
        štanca
       </em>
      </span>
      (zo špan.) — gazdovstvo, farma
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2584131">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán Fortunato a pán Simon boli zas teda na dostihoch. Keď sa rozišli s pánom Andrijom a
         Krešimírom, pán Fortunato sa zas stratil kdesi ku koňom. Hotovili sa na pekný bod. V rade
         stál Atlas ešte s pokrývkou a Sivko bez všetkého, pod čílskym sedlom. Patagónska srsť
         nebojí sa prestydnutia ako rozmaznaný Atlas.
   </p>
   <p>
    Tribúny boli plné, peniaze sa hrnuli na stávky. Veľký bol záujem na všetkých stranách.
         Keď sa kone pohli, vrátil sa pán Fortunato k pánu Simonovi.
   </p>
   <p>
    „Na ktorého si zapísal, Srećko?“ vytrhol sa pán Simon z iných myšlienok a vrátil sa k
         dostihom.
   </p>
   <p>
    „Na Atlasa, to sa vie!“ oznámil mu pán Fortunato.
   </p>
   <p>
    „Ako sa môže vedieť? Vysvetli trochu.“
   </p>
   <p>
    „Nuž tak, Šime,“ vysvetľuje mu pán Fortunato. „Šťastie je vrtkavé. Nejde jednostaj na
         tom istom koni. Nie ako my, Šime, tĺcť sa na ňom, kým ho nezoderieme. Šťastie rado presadá
         z jedného na druhého. Teda som si rozvážil, že dosť ľahko presadne na Atlasa.“
   </p>
   <p>
    Pán Simon pokýval hlavou. „Tak sa i stane, Srećko. Najmä ak tí tam,“ ukázal na hrču
         chlapov, ako leteli závodiskom, „ak i tí tam myslia, že Fortúna musí presadúvať.“
   </p>
   <p>
    „Pán Simon Katović zháňa fígle,“ hrozí mu pán Fortunato prstom. „Zas má v hlave, že
         hádam machľujeme!“
   </p>
   <p>
    „Ach ba, skúšate šťastie. Ja som ti zas iný: kde lopnem, tam sedím. Stavil som piatku na
         Sivka. Vidím — že prehrám.“
   </p>
   <p>
    „Uvidíme, uvidíme.“ Pán Fortunato sa nadvihol na prsty a pozerá, ako idú kone.
   </p>
   <p>
    Pán Simon sa neklamal. Netrvalo dlho, začali vykrikovať, poniektorí i nadávať. Sivko
         ostal za Atlasom skoro celú dĺžku tela.
   </p>
   <p>
    „No môžme už ísť,“ usmial sa pán Simon. „Ďalšie čísla nebudú azda napínavé.“ Pán
         Fortunato zastrčil zasa hrču bankoviek. „Prišiel by tu i o košeľu, Srećko. Rád som, že
         aspoň ty máš šťastie.“
   </p>
   <p>
    Pán Kuzma Vodopija tiež prehral vkladok na Sivka. Hromžil proti premenlivosti šťastia.
         Našťastie bol tam Belisario, nemusel sa ustávať za ním ďaleko, mohol sa odbaviť na mieste.
         Pán Belisario by ich vzal vďačne; i dal by zaintabulovať, ale nemohol dať prvé miesto.
         Zabrala ho pôžička na väčšiu sumičku.
   </p>
   <p>
    „Čo ako, zajtra o poludní vám oznámim, či pristane moja stránka. Ale pochybujem;
         vyhľadávala zábezpeku na prvom mieste.“
   </p>
   <p>
    Pán Simon sa odobral zavčasu od pána Fortunata. Vyhovoril sa mu i pani Flóre, že nepríde
         na večeru.
   </p>
   <p>
    „Inde bude iste zábavnejšie,“ podchytávala ho.
   </p>
   <p>
    „Mám práce v pisárni. Po tieto dni ide pošta do Európy; hotujem korešpondenciu.“
   </p>
   <p>
    Ale keď ostal sám, pobral sa za mesto. Prechádzka ho viedla popri mori. Tichý kanál, za
         ním Ohňová Zem,
    <sup>
     [
     <a class="footnote" href="#ftn.id2584275" name="id2584275">
      52
     </a>
     ]
    </sup>
    taďalej veľké končiare pod snehom tvoria mu od rokov divadlo, ktoré predsa je
         vždy nové a pútavé. Stretával ľudí, ktorí sa už vracajú, pešky alebo v kočiaroch, tiež z
         tejto prechádzky. Keď sa vrátil, nadišla ho chuť do roboty. Zatvoril sa do pisárne naozaj.
   </p>
   <p>
    Keď sa odbavil, dávno sa už zvečerilo. Obed bol veľmi dobrý, nežiadalo sa mu večerať.
         Šiel k mostu, ako predošlú nedeľu; zazrel na ňom ešte viac ľudí. Tichá, mesačná noc
         vyvábila ich pokochať sa v prívetivom magallanskom večere. Dal sa zas len bočnou uličkou k
         nákladnému mostu.
   </p>
   <p>
    „Pán Nikola, či ste tu?“ volal pred bránou zo šramiek.
   </p>
   <p>
    Žeravić vyšiel spoza uhla ubratý do svojich kepeňov. „Nech sa len páči, pán Simon.
         Povedal som, pán ostal doma; ale Nikola je tu od mrkania.“
   </p>
   <p>
    „Dnes máme i mesiačik,“ pochválil sa pán Simon. „Nemusíme dymiť naspamäť.“
   </p>
   <p>
    „Máme túto bárku s ovsom z Chíl, dnes budeme zasadať na ovse,“ smial sa Nikola.
   </p>
   <p>
    Sadli si zas na vrecia, more čľapotalo pod nimi. V kanáli sa ťahal dlhý ohnivý pás, ako
         sa mesiac nazeral do mora. Premávkový most zavliekol sa ďaleko, sťaby sa plazil na stĺpoch.
         Na ňom vidno premávať sa postavy hore-dolu. Zapálili si zas z cigár, ktoré vytiahol pán
         Simon a kochali sa v tichom nočnom kraji.
   </p>
   <p>
    „Pekné sú magallanské noci, keď sú pekné,“ rozsúdil pán Simon.
   </p>
   <p>
    „Nuž hriech by bolo neuznať,“ privolil i Nikola. „Ale keď ich omrzí, vedia byť i mrzké.“
   </p>
   <p>
    „Máte sa kde schovať?“
   </p>
   <p>
    „Mám striežku v zátiší. Ak ťahá zvonku, idem za uhol. Tiež je ústrešie, aspoň neleje po
         mne.“
   </p>
   <p>
    „Bude smutne, keď duje a more bije do brehov. Neraz ho prehadzuje ponad múry.“
   </p>
   <p>
    „Odtrhne i člny a bárky a vyhodí dakde na piesok.“
   </p>
   <p>
    „Prišiel som po práci,“ obrátil reč na iný predmet: „Dnes týždeň sme sa zhovárali o
         osobných veciach. Dnes som sa prišiel opýtať niečo.“ Nikola prestal dymiť, pozrel naň v
         očakávaní.
   </p>
   <p>
    „Dnes sa mi lepšie páčite, pán Katović,“ pochválil ho. „Ste veselší. Poznať vám po reči,
         že sa máte lepšie.“
   </p>
   <p>
    „Nie najhoršie,“ prisvedčil pán Simon. „Najtiaž si zastať na dobrý podklad, hneď je
         inakšie; svet sa tiež ukáže nie toľme zmotaný. Neviete, Nikola, či tam dakde požičiavajú
         peniaze?“
   </p>
   <p>
    „Nuž v bankách,“ oznámil mu Nikola.
   </p>
   <p>
    „V bankách viem,“ usmial sa. „Mám tiež vychodený chodníček do nich. My kupčíci visíme na
         nich ako dieťatko na prsníku matere. Dávajú nám potravu, pritom i prsníku odľahne, keď
         nerozpiera zvyšná životná šťava. Ale viem, i jednotlivci požičiavali zo zbytku. V prvé časy
         i ja som sa utiekal k nim. Pozdejšie som sa málo s nimi zapodieval. Banka dávala, koľko
         bolo treba.“
   </p>
   <p>
    „A teraz?“ chcel sa ho už opýtať, ale sa zhákol. Bál sa dať najavo, že ho zmútilo, čo
         počul predošle.
   </p>
   <p>
    „Vy mi poviete, prečo nejdem i teraz na banku,“ pokračoval pán Simon. „Rád by jej dať
         pokoj. Mám po tieto dni poslať niečo peňazí a chýba mi čiastočka. Rád by ju pohľadať pod
         rukou.“
   </p>
   <p>
    Počul o čiastočke a vydýchol. „Nuž keď je nie mnoho, mohol by vám i ja poslúžiť.“
   </p>
   <p>
    „Vy, Nikola! A oňahdy ste sa ohovárali, že ste neodložili nič.“ Pán Simon bol veselý a
         tľapol mu na koleno. „A tu vidíme: tajný kapitalista! Keď je tak, vďačne vezmem: radšej u
         vás, ako u iného. Dvadsaťtisíc pečí.“
   </p>
   <p>
    „Dvadsaťtisíc!“ I proti vôli zhíkol. Myslel na dve-tri tisícky, najviac ak by päť.
         Dvadsať je primoc. Toľko nemal nikdy na svojom bydle. „Nuž toľký kapitalista som nie,
         podobrať sa na dvadsať. Čo mám, je len pre prvú potrebu: ak by ma prikvačilo nešťastie,
         choroba. Dvadsať by nemohol.“ Ako mu je ľúto, že mu nemôže ponúknuť celú sumu! Zabudol, že
         čo je jemu veľký peniaz, pánu Katovićovi je len čiastočka. „Okolo peňazí sa obracia pán
         Kuzma Vodopija. Má ich vždy naporúdzi.“
   </p>
   <p>
    „Vodopija? Ten u pána Ramosa? Ako sa má kedy starať o peniaze a pôžičky?“
   </p>
   <p>
    Nikola nevedel ako, či vychádza s gazdom, či nie. Hádam robí potajomky svoje obchodíky.
         A robí ich hodne, i zarába dosť dobre. „Ale z jeho ruky sú peniaze drahé,“ dodal mu na
         výstrahu.
   </p>
   <p>
    „Veľké úroky — čo?“ Hádal pán Simon. „I osobitný poplatok jemu — nie?“
   </p>
   <p>
    Nikola mienil, že kto narába grošom, hľadí, aby mu čo-to odkvaplo.
   </p>
   <p>
    Umienil si obrátiť sa priamo na pána Vodopiju. Nikola sa veľmi znepokojil. Mal za veľmi
         zlý znak, že hľadá peniaze pod rukou.
   </p>
   <p>
    „Pán Simon, ak mi nevezmete za zle, ja by vám radil zaopatriť si peniaze na banke.
         Hľadať ich medzi ľuďmi, urobí veľkú vzburu, najmä medzi našimi. Začnú si myslieť všeličo,
         budú reči.“
   </p>
   <p>
    „Že sa mi zle povodilo? I ja myslím, že sa pozhovárajú o mne. Nech si tam pohovoria
         trochu, Nikola; reči ma nezabijú. Nechcem pýtať taký malý úver na banke — onedlho budem
         potrebovať väčší. Pred zimou mám dve splátky, prvú by nedbal pokryť bez pomoci banky.“
   </p>
   <p>
    Nikola sa zamyslel. Už uveril, že pán Simon má prečo byť zamyslený. „Zle je s nami,
         ktorí sme dlžní v Európe,“ požaloval sa mu pán Simon. „Cudzie peniaze príde platiť draho,
         keď tunajšie spadli z ceny. Kto má platiť hodne ako ja, má sa čo odhadzovať. Preto nedbám
         na reči; hlavná vec prísť k peniazom.“
   </p>
   <p>
    Nikola nechcel viac hovoriť o veci. Čo povedať, keď nevie nič istého; čo sa s ním robí?
         Nebude mu najlepšie, keď hľadá peniaze na strane.
   </p>
   <p>
    „K peniazom prísť prídete. Vodopija ich už vypradie. Ale pán Simon, azda je len nie
         celkom zle?“ Zadíval sa mu veľmi starostlive do tváre.
   </p>
   <p>
    Usmial sa, položil mu dlaň na plece. „Nie tak zle, ako sa bojíte. Treba sa prebíjať, keď
         je tvŕdza. Azda sa vypletieme i z tejto.“
   </p>
   <p>
    „Pomôcť vám pomôžeme a čo by sa nám prišlo poskladať,“ osvedčil sa s ohňom. „Ak by na to
         prišlo, ja sám by ich zohnal. Peňazí máme toľko, i viac, omnoho viac.“ Nadišla ho chtivosť;
         začal sa posmeľovať, že tie peniaze mohol by vystanoviť hocktorý lepší robotník z kampa
         alebo ostatný rybár.
   </p>
   <p>
    „Tak majú naši ľudia peňazí?“ Zaradoval sa pán Simon.
   </p>
   <p>
    „Vy, ako obchodník, budete skôr vedieť ako ja.“
   </p>
   <p>
    „Mal by vedieť ako obchodník, i ako krajan. Ale v ostatné časy nestýkam sa toľme s
         našimi.“ Vyslovil to bez trpkosti, ale ho predsa bolelo, že sa začali odhadzovať od neho.
         Nevedel si sám vysvetliť prečo. Začali ho mať hádam za boháča, ktorého sa chytá pýcha.
         Nikola by mu bol lepšie vynašiel príčinu. Nie bohatstvo a pýcha pána Simona ich odháňa, ale
         v ostatné roky podvihli sa nové obchody, ktoré mu zabrali čosi ľudí. Novota priťahuje,
         ľudia skusujú, či nedostanú inde lepší tovar za menšie peniaze.
   </p>
   <p>
    Vybavili vec, pre ktorú prišiel, bol by mohol ísť svojou cestou. Ale cigary voňali, more
         ich hojdalo, zaliečalo sa tichým šepotom, mesiac plával v celej sláve na nebi, rozlieval
         čarovné svetlo na more i na zem. Ľúbezná magallanská noc túlila ich pod teplé, mäkké
         krídla. Nevedeli sami, ako sa zaplietli do zhovôrky o tom, kto sa z našich vzmohol v
         ostatné časy a ako. Prišli na to, že ich je, ďakovať bohu, hodne, ktorí sa majú veľmi
         dobre.
   </p>
   <p>
    „Vzmáhame sa,“ potvrdil Nikola. „Vieme zarábať.“
   </p>
   <p>
    Pán Simon sa zamyslel a nadhodil: „Zarábať áno. Ale vieme ich i vynakladať, naše
         peniaze?“
   </p>
   <p>
    „Nie najhoršie,“ uspokojil ho. „Nikto ich nerozhadzuje.“
   </p>
   <p>
    Pán Simon sa usmial a pokrúcal hlavou. Napomenul mu, že nedávno sa sňali dvaja naši.
         Jeden vyrozprával, ako premárnil dva či tri razy všetko, čo mal; druhý zas vydal veľké
         peniaze, na čo ich nepatrilo vydať a utratil ešte viacej pre zábudlivosť a nedbalosť.
         „Viete, vtedy, keď zameškal kúpiť argentínskych pečí, kým boli lacné. Nuž z tých dvoch
         krajanov ani jeden nevynaložil dobre svoje peniaze.“
   </p>
   <p>
    Nikola sa tiež usmial a prisvedčil. „O nás dvoch uznám; hoc vy ste nie v toľkej chybe,
         lebo ste sa nespustili ako ja.“
   </p>
   <p>
    „Lebo som mal viac ako vy. Ale i viac som premárnil. Bol som horší gazda od vás. A či
         viete, čo je zmysel peňazí?“ Položil mu ruku na koleno; čakal, čo sa mu povie.
   </p>
   <p>
    „Zmysel peňazí, pán Simon.“ Pozeral naň udivený, čo je to za novinu? Nemohol si nič
         vybrať z neho: „Zmysel peňazí… Vy ste zabudli, pán Simon, že som nebol v školách. Chodil
         som do dedinskej, ale najviac poza školu. Keď prišla jar a začali vrabce čvirikať a jahňatá
         bľačať, i ja som pozeral viac cez oblok ako na tabuľu. Zmysel peňazí…“
   </p>
   <p>
    „Veď sa iba zhovárame. Ani ja som nebol v školách: čosi som pochytil takto zo strany,
         ale tiež nie veľa. Zhováram sa so skúseným, statočným mužom: mám vás za priateľa.“ Odmäkol
         mu hlas, keď preriekol tie slová.
   </p>
   <p>
    „Pán Simon, veľkú česť mi preukazujete.“
   </p>
   <p>
    Zamĺkol znezrady, prišlo mu clivo. Pozrel naň zboku, či sa mu nestalo dačo, že hovorí
         akosi divne. Prvej tá pôžička a za ňou zmysel peňazí. Či mu hádam straty a starosti
         neudreli do hlavy? Stáva sa i to. I Dorinka, ktovie či mu neporobila? Videl ju, jej oči.
         Mala pozor, ktorý páral rovno do duše. I obočia sa jej snímali nad nosom; tiež veľký znak.
         Prečo by nemohla mať tajomnú moc zmútiť chlapa? Mladá a pekná, ako bola ona, mohla mať
         väčšiu moc nad ním ako stará odporná striga na trlici. Pamätá sa ešte mládencom, ako sa
         zvrtol pod ním mul na rovnej ceste a hodil ho na hŕbu skália, keď stretol krásnu Máriu
         štrbavej Bary so šaflíkom s vodou na hlave. Začal ju prekárať, podchytávať ju, kým jej
         netrafil povedať:
   </p>
   <p>
    „Ej, tvoje čierne oči, Mária, nedajú mi pokoja.“
   </p>
   <p>
    „Hi-hi-hi! Čo ti urobili moje oči, Nikola?“
   </p>
   <p>
    „Ide z nich ošiaľ na mňa, keď do nich pozriem, Mária.“
   </p>
   <p>
    „Bodaj si sa v nich utopil, Nikola!“
   </p>
   <p>
    V tie časy udrela doň strela z jej očí, pred očima sa mu menilo. Mul sa skrútil pod nim,
         šmaril ho ani šúpu na skálie. Mala oči Mária, mala, ale bisťubohu mala ich i Dorinka.
         Párali tiež ani jasná strela, nebodaj porobili chudákovi pánu Simonovi. Aký výmysel: zmysel
         peňazí!
   </p>
   <p>
    „Možno som sa vyslovil nejasne,“ vytrhol ho z myšlienok. Zbadal, že sa zamyslel akosi
         veľmi. Hádam nemôže prísť na to, čo mu chcel povedať. I Nikola rozložil ruky v neistote.
         Chcel povedať, že by neškodilo, keby mu povedal zreteľnejšie, čo mu chce povedať. „Mal som
         sa skôr opýtať, či viete, čo sú peniaze?“
   </p>
   <p>
    Nikola prikývol. Tak už skorej. To je už na lopate. I začal mu vysvetľovať, že sú
         peniaze taká vec, bez ktorej nikam sa pohnúť. Kto má niečo pred sebou, musí ich mať a
         užívať ich, alebo troviť, keď príde na to. Troviť pod spôsobom, nenáhliť sa.
   </p>
   <p>
    Pán Simon myslí, že sú nie na to, aby sme ich len trovili. Či sme na to na svete, aby
         sme len zarábali a čo zarobíme horko-ťažko strovili? Hrdlovať len na to, čo treba na
         chlebík, nebol by veru najkrajší život.
   </p>
   <p>
    Nikola mu rozpovedal, že hlavná vec je mať. Mať ich nie je ľahko, vynakladať ich je už
         ľahšie, na čo príde. To už príde ako samo od seba. „Každý im vie nájsť miesto,“ uistil ho.
         „Neraz si rozkladáme ešte prvej, ako k nim prídeme, na čo puknú. Ľahko ich vynakladať, len
         by ich bolo čím viac.“
   </p>
   <p>
    Pohádali sa veľmi tuho. Pán Simon sa vracal jednostaj na to, že ťažko ich vynakladať,
         oveľa, veľa ťažšie, ako zarobiť. „Zarobiť ich len zarobíme, či viac, či menej rukami alebo
         inou prácou, ale vynaložiť ich, ako patrí, nie je ľahko.“
   </p>
   <p>
    „Nie je s kostolným riadom, nie,“ opakuje si Nikola i krúti nad ním hlavou.
         „Porobenina!“ potvrdil si zas. Zišla mu na um striga.
   </p>
   <p>
    Nemohli sa nijako pojednať, či je ľahšie zarábať, a či vynakladať. Nikola by bol chcel
         sňať z neho porobeninu, ktorú pustila naň Dorinka, ale ju nemohol dolapiť. Presiakla ho,
         ako vidno, celého, nakazila až do špiku. V prudkej hádke pán Simon ho zaskočil. Riekol mu:
   </p>
   <p>
    „Mať ich nemôže byť veľmi ťažko, Nikola. Sám hovoríte, že skoro každý z našich má čo-to,
         viac alebo menej. Vynaložiť ich dobre, myslím, už musí byť ťažšie. Tu sme len dvaja a z nás
         dvoch sme ich vynaložili jeden horšie od druhého. Ako ich vynakladajú iní, neviem povedať.“
   </p>
   <p>
    Nikola sa rmútil. Musel sám potvrdiť, že ich málo vynakladajú. Držia ich, aby ich mali,
         ak by im boli treba. Podajeden ich len drží, lebo nemá čo robiť s nimi.
   </p>
   <p>
    „Povedzme radšej, Nikola, ako je; nevieme sami dobre, čo máme, čo sú peniaze. Nenašli
         sme im zmysel a význam. Obyčajne ich máme za dar, ktorý nám obľahčuje alebo i sladí život.
         Ale peniaze sú moc, zarábať ich, znamená zbierať moc. Ktovie, Nikola, čo sú, keď ich ide
         zarábať, domáha sa moci, ktorá je v nich. Pachtí ich mať čím viac, aby jeho vôľa zvíťazila.
         Peniazmi chce rozkazovať iným, ako by sme povedali.“
   </p>
   <p>
    Nikola sa uspokojil čosi. Čo počul, divne zneje ešte, ale čosi bude i pravdy.
   </p>
   <p>
    „Hej, hovoria všade, že peniaze rozkazujú,“ potvrdil vďačne a doložil ešte: „I na každom
         kroku vidíme, ako rozkazujú.“
   </p>
   <p>
    Prisvedčil mu, že i bez učenosti vynašiel, že kto sa vzmáha, priberá na seba moci po
         troche.
   </p>
   <p>
    Nikola pokrúcal hlavou. Nepáčila sa mu moc, lebo ju nevidíme. Kto odloží desať pečí, je
         bohatší o desať pečí, nedrží sa na moc, ktorá je v nich. Veď v desiatich pečiach nemôže byť
         veľmi veľká, ani v tisícich. Muselo by ich byť viac, aby vysvietili, čo zmôžu. Pán Simon
         nechcel to uznať.
   </p>
   <p>
    „Veľká chyba, Nikola,“ začal mu vytýkať, „že nechcete uznať moc v desiatich pečiach.
         Každá peča jej má toľko, koľko na ňu padne. Hľadáte v pečiach bohatstvo, a bohatstva v nich
         nieto, ale je v nich moc. Bohatstvo je v práci. Kde nepracujú, nemôžu byť bohatí, hoc by
         mali i moc peňazí.“
   </p>
   <p>
    Nikola sa chytil za hlavu. Idúc za zmyslom peňazí, prevrátili by sme svet i celý
         poriadok v ňom. Robotní ľudia sú vraj najbohatší, a verubože vidíme, že mnohí pracujú do
         úmoru, ale bohatstva u nich nebadať. Práca je skôr hrdlovisko, nie bohatstvo. Vysvetlil mu,
         čo je robota, čo je nie. Uviedol mu príklady, komu ide z práce bohatstvo a komu pripadne
         iba jej ťarcha a súžba.
   </p>
   <p>
    Nedal sa presvedčiť; stál na tom, že bohatstvo je v práci, a nie v peniazoch. „Tak,
         Nikola!“ opakoval mu. „Kto pachtí za bohatstvom, nech ho hľadá v práci, v peniazoch ho
         nenájde. Pracuj a zbohatneš.“
   </p>
   <p>
    Nikola sa rozhorčil. Ukázal mu toľkých, ktorí pracujú a nemôžu prísť k ničomu.
   </p>
   <p>
    „Nemajú slobodu práce,“ začal mu dokazovať. „Slobodu si nemohli zaistiť, lebo nemali
         moci, povedzme, ak chceme, peňazí. Bohatstvo, Nikola, ktoré vyvádzajú ich ruky prácou,
         odteká do iných žľabov. Bohatstvo je tam, v ich robote, ale robota nebola ich, lebo nerobia
         pre seba, nemajú slobodu práce. Keby mali peňazí, mali by moc robiť pre seba, samostatne.
         Remeselníci v starých časiech mali slobodu práce, ako ju má dneska roľník alebo kupec. Bez
         peňazí nieto tej slobody. Peniaze rozkazujú v svete, delia moc, dávajú slobodu, delia
         bohatstvo.“
   </p>
   <p>
    „Dobre, už sme doma,“ zaradoval sa. „Hlavná vec je prísť k peniazom.“
   </p>
   <p>
    „Hlavná vec je držať ich zmysel pred očima,“ tvrdil zas.
   </p>
   <p>
    „Ja si ho už vynájdem; najtiaž ich mať!“
   </p>
   <p>
    A zasa išla tuhá priečka, čo je hodno viacej: nadobúdať peniaze, alebo mať na zreteli
         ich zmysel. Pán Simon mu zas len poukázal, ako ľahko prišli o svoje peniaze, hoc ich mali.
         Nikola zas len musel uznať voľky-nevoľky, že je tak.
   </p>
   <p>
    „Mali sme ich, i strovili šťastne.“
   </p>
   <p>
    „Rozmrhali, Nikola, rozhádzali,“ opravil ho pán Simon. „A prečo? Nebrali sme vážne ich
         zmysel. Nevideli sme, na čo sú a čo je v nich. Preto nám boli ako zbytočné, temer nám
         zavadzali. Tak sme sa ich ľahko striasli.“
   </p>
   <p>
    Nikola ho vysmial. Vedel, že sú nie zbytočné, tobôž mu zavadzať, ale krehká nádoba,
         nemohol sa premôcť, zabavil sa za ne.
   </p>
   <p>
    „Veď to je, Nikola,“ prisvedčil mu pán Katović. „Minuli sme ich, hoc sme vedeli, že nám
         budú treba. Ba ešte potom, keď sme šli do roboty s prázdnym vreckom a výčitkami, zas len
         sedela v kúte myšlienka, zabaviť sa i druhý raz ešte lepšie, keď ich zarobíme.“
   </p>
   <p>
    Nikola sa mu nestaval veľmi. Mal ho v sebe, mocný popud, míňať a míňať, čo zaribí.
         Trafil mu na slabú strunu. Azda predsa len nemá prevrátenú hlavu. Divne prevracia veci,
         kladie ich inde, ako kde ich vídame, ale má pravdu. Peniaze rozkazujú; kto ich má,
         rozkazuje. Slobodu drží v sebe, druhým ostane posluch. Čosi sa i jemu začalo brieždiť, o
         koľko moci a slobody doniesol dodnes seba od svojho mládenectva. Prišlo sa mu i hanbiť
         trochu.
   </p>
   <p>
    Pán Katović mu dal pokoj. Tušil, že sa prevŕha po strmých prtiach a kiaroch, rozlievajúc
         po troche mliečko z mieška hladným psom výčitky. Nech lížu. Dajú mu pokoj, kým pôjde za
         ovečkami, ktorých nakradol po kadejakých košiaroch pôžitkov a kratochvíľ, že si ich zajme
         sebou. Ale mliečko vyšlo, psi hryzú, ovečky brnkli do húštin.
   </p>
   <p>
    „Necnejte si, pán Nikola. Iní robia horšie od vás,“ začal ho tíšiť. „Ja som šípil, čo sú
         peniaze, i čo je v nich, a predsa som ich znevážil. Nevedel som do koreňa, čo viem dneska.“
   </p>
   <p>
    Kto sa o to stará, čo je v peniazoch? Nikola sa musel smiať. Každý si myslí, peniaze sú
         bohatstvo, hrabe, kde môže. Čo sa má trápiť o ich zmysel?
   </p>
   <p>
    Pán Simon ho vysmial; ktovie, či sa ich nenájde, i vedomých. „Tu sme hneď dvaja, ktorí
         čosi šípime. Či ich je v meste ešte mnoho, neviem, nehľadal som ich dosial, múdrych a
         opatrných. Myslím, že ich bude. Azda len nevidíme všetci v peniazoch iba surové bohatstvo,
         pohodlie, zábezpeku budúcnosti, alebo práve pôžitok, samopaš, zábavu, muziku, pijatiku,
         bohatý stôl, čipky a skvosty, prepych, rozblúdenú ženu a také veci. Medzi týmito som bol i
         ja. A neviem, neviem, či by sa zas nepridal k nim.“
   </p>
   <p>
    Nikola sa najedoval. Pre jeden raz robiť toľké divy! Veď sme ľudia. Kôň má štyri nohy a
         potkne sa.
   </p>
   <p>
    „Veď ľahko sa potknúť,“ prisvedčil mu, „raz, i dva. Ale pokuta nevystane ani za ten
         razík. Do čoho sme padli, sami sme si vina. Chlipkáme, čo sme si navarili. Pre pokĺznutie,
         Nikola, sedíte na tomto moste, a ja musím hľadať pod rukou peniaze. Tie dva-tri razy
         nehľadali sme v peniazoch moc a slobodu práce, podstrčili sme im ľahkú ženu, tanec, klinček
         do gombíkovej dierky, dobré vínko, karty, hádam i nádherné šaty, a, hľa, ako sedíme!
         Vyzeráme, ako sa vytrepať z kaše.“
   </p>
   <p>
    Nikola sklonil hlavu. Nemohol sa pochváliť, že umkol pokute za svoje chybičky.
   </p>
   <p>
    Udrel ho po pleci, nedal mu smútiť.
   </p>
   <p>
    „Necnejte si, pán Nikola, nie ste ani vy všetkému na vine,“ začal sa mu usmievať. „Ale
         vám kto poradil, keď vás vyprávali na plavbu, čo sú peniaze, čo je v nich? Kto, keď ani
         naši starí nevedeli! Len oňahdy ste povedali, že prichodí zobudiť peniaze, lebo sú vraj ako
         zakliate. Vidíte veľkú pravdu ste vyslovili vtedy! Zobudiť ich a odkliať, by znamenalo
         vrátiť im pravý zmysel a podstatu. My v nich vidíme tam doma ešte i dnes bohatstvo a
         zábezpeku nám a potomstvu. Či nie? Či sme ich neposchovávali, aby nám neskapali niekde?
         Inde by ich iba boli podložili na slobodu práce. Nedali sme ich na prácu, preto práca
         zamrela, žriedla bohatstva vyschli, nerozlievajú sa z nich potôčiky po kraji. Potomci
         priopatrných otcov schudobneli, rozpŕchli sa po svete za chlebíkom.“
   </p>
   <p>
    Čosi bude i v tom pravdy. Nikola sa rozhliadal nesmele, kde mu ukazoval. Začal tušiť, že
         z jednej chybičky sa vysnuje celá retiazka následkov. Ak je chyba veľká, bolo by ju var’
         napraviť za horúca. Ak ju necháme, vyjde z nej pohroma a zhuba. Je v peniazoch čosi viac
         ako bohatstvo; je v nich moc a sloboda práce. To je žriedlo blahobytu a šťastia, len im
         pohľadať pravý zmysel. Bolo by sa hádam dať hneď do roboty; otvárať ľuďom oči.
   </p>
   <p>
    Zaradoval sa, že bárs divne hovorí, nepodstúpil z rozumu, ako si prvej myslel. Rozum je
         na mieste, Dorinka mu neprevrátila hlavu.
   </p>
   <p>
    „A kedy ste, pán Simon, prišli na tento zmysel?“
   </p>
   <p>
    „Pomaly sa ide, Nikola, na koreň veci; nenaučíme sa hneď pozerať na svet doprosta. Po
         troche som sa naučil vyzvedať, nie koľko má pán Nikola peňazí, ale ako narába s nimi: či im
         prišiel na zmysel alebo nie. Tak oddneška budete i vy pozerať na jednotlivca, ale i na
         národ. Uhádnete hneď, ktorý je mocný alebo slabý.“
   </p>
   <p>
    „A my nebodaj slabí medzi slabými!“ začal stŕpať Nikola. Na pleciach pocítil ako nikdy
         dosiaľ ťarchu nanútenej práce. Bolo mu temer, akoby padol do otroctva. Kedy sa mu ujde
         sadnúť zasa ku kormidlu, alebo aspoň obsluhovať na lodi? A bratia všade svetom v nanútenej
         robote! Kupci a námorníci od koreňa robia motykou a čakanom alebo strižú ovce. Záhorskému
         roľníkovi nespieva škovránok za pluhom; musí sa spúšťať do útrob zeme po čierne diamanty.
         Iného roľníka vyzlečú temer donaha. Musí obsluhovať pec, z ktorej sa lejú potoky
         roztopeného kovu. Kto ich zas zhromaždí? Kto ich postaví každého na prirodzenú postať? Kde
         je moc rozviazať pracovnému ľudu ruky a vrátiť mu slobodu práce?
   </p>
   <p>
    „Schápeme sa, schápeme,“ teší ho pán Katović. „Náš ľud sa vynájde, vžije sa chytro i do
         biedy. Nájde si on i svoju postať. Má životnú silu a veľkú príčinlivosť.“
   </p>
   <p>
    „Keby sme neboli roztratení!“ žaluje sa Nikola. „Keby sme boli šli aspoň do jedného
         kraja všetci.“
   </p>
   <p>
    „Dobre by bolo,“ uznal i pán Katović. „Bolo by lepšie vyhnatým z domu, keby boli na
         hŕbke. Ale sme predsa i tak spolu. Nosíme ešte všetci vlasť v srdci; odniesli sme ju na
         šťastie sebou do sveta. Držať by nás bolo ľahko spolu, len si osvojiť pravý zmysel peňazí a
         vynakladať ich, na čo sú.“
   </p>
   <p>
    Ako môže držať národ dovedna od zmyslu peňazí? Nikola si nemohol pomyslieť, aby peniaze
         mali takú moc. Pán Katović mu ukázal národ Izraela, tiež rozpŕchnutý po celom svete a
         predsa jedno telo, jedna duša.
   </p>
   <p>
    „Teda tiež národ mocný!“ zadivil sa Nikola.
   </p>
   <p>
    „Veru málo ich bude mocnejších,“ istí pán Katović. „Rozkazuje i tam, kde ho nieto. Moc
         sa mu šíri ďaleko za jeho šiatre.“
   </p>
   <p>
    „Tiež pre zmysel peňazí!“
   </p>
   <p>
    Prisvedčil mu, že z väčšej čiastky. Peniaze vynájde, kde iní vidia púšť; všade si vie
         budovať paláce blahobytu a šťastia. V peniazi vidí moc a slobodu práce. Moci nedá zaháľať,
         nedrží ju schovanú pod hlavnicou a v slamníku. V peniazoch nehľadá pôžitky, rozkoše a
         výstupnosť, ale slobodu práce.
   </p>
   <p>
    Nikola počúva poviedku o mocnom, roztratenom národe, o ktorom málo slýchal do tých čias.
         Bol by nedbal vedieť, kde prišiel k poznaniu peňazí.
   </p>
   <p>
    „V dome, Nikola, v rodine. Zmysel peňazí zdedil po otcoch ako my naše role, ibaže sa on
         drží svojej dedovizne a dobrých obyčají po otcoch. Nie peniaze sú mu dedovizeň, ale
         vedomosť, čo sú a čo vládzu. Z tej vedomosti padla mu do ruky moc, ktorú cítiť v sebe od
         Jozefa v Egypte až do našich čias.“
   </p>
   <p>
    „My nebudeme nikdy takí,“ pochyboval Nikola.
   </p>
   <p>
    „Ani nám netreba zájsť tak ďaleko, ďakovať bohu,“ tešil ho pán Katović. „Nežiada sa nám
         opanovať svet, ani rozkazovať iným. Chceli by sme len žiť na svojom, svojským životom, a
         byť na hŕbke, viazaní jeden o druhého. Náš dom stojí, iba čo spustol, ochudobnel. Náš Sion
         ešte nerozbúrali. Môžeme si ho popraviť. Ak neslúchame, čo pýta pravý zmysel peňazí, my,
         ktorí sme v cudzom svete, vyhynieme. V druhom kolene sa utopíme v mori cudzoty. Naše deti
         nebudú chcieť počuť, skadiaľ im prišli rodičia…“
   </p>
   <p>
    „Keby sme sa mohli vrátiť domov čím skôr!“ zažiadal si Nikola.
   </p>
   <p>
    „Vrátiť sa domov?“ opakoval pán Katović. „To by znamenalo, že sme obliekli zasa pravého,
         celého človeka na seba i s podstatou, ktorá nás čaká. Počneme sa i vracať neomylne. Ale či
         bude čím popraviť spustnutý dom!“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2584275" name="ftn.id2584275">
        52
       </a>
       ]
      </sup>
      <span class="emphasis">
       <em>
        Ohňová zem
       </em>
      </span>
      — Tierra del Fuego, ostrov pri Južnom cípe Južnej
               Ameriky, ktorý je oddelený od pevniny Magallanesovou úžinou. Pôvodní obyvatelia
               ostrova boli Indiáni. Neskôr sem prichádzali zlatokopi aj z Chorvátska.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2585374">
       </a>
       8
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán Simon šiel hneď zarána do obchodu pána Ramosa pohľadať pána Vodopiju. Keď mu
         vyrozprával, po čo prišiel, Pán Vodopija sa zarazil.
   </p>
   <p>
    „Peniaze by boli,“ oznámil mu. „Byť moje, dal bych vám ich naskutku. Ale akokoľvek
         vypradiem ich. Dnes, najneskoršie zajtra oznámim vám, na čom sme.“
   </p>
   <p>
    Napoludnie nešiel hneď na obed, ale priamo do veľkého obchodu v ulici Manuela Rodrigueza
         na uhle s Temuco. ,Almacén a la cindad de Londres, Paris y Talca‘ vývodil medzi susednými
         domami. V obloku už neboli metly s metliskom nakríž, pýšil sa tam veniec vychýrenej
         portugalskej cibule, pri ňom vence cesnaku. Pán Dolčić naukladal konzervových pušiek do
         stôsa, hrnce z liatiny, bľachové cedáky, dakoľko hŕbok nožov a vidličiek. Pri nich lákal
         načatý brús syra. Posluhoval sám bez kabáta. Rukávy na košeli podvihol a stiahol ich
         gumovými páskami nad lakťom, aby sa nespúšťali pri robote. Meral tu zemiaky, tu fazuľu
         alebo inú strovu, rizkašu a kávu. Dieťatu, keď oddával tovar, daroval cukrík z veľkej
         sklenenej nádoby.
   </p>
   <p>
    „Hneď som s vami, len čo sa premelú trochu,“ kývol mu hlavou. Vydával tovar, prijímal a
         vydával peniaze. Tu i tu sa zachmúril, keď prišlo zapísať do knihy, koľko dal na bradu.
         „Ešte len pondelok,“ požaloval sa v našej reči pánu Vodopijovi. „Zavčerom dostali plácu a
         už pýtajú na úver. Taká je naša robota. Dávať, dávať a nevedieť, kedy prídeš k svojmu.“
   </p>
   <p>
    Ľudia vchodia a vychodia. Zvonček kedysi dnuka zjajčí ani budíček, len nech sa odchýlia
         dvere. Kto ich zabudne zavrieť, musí skočiť k nim, aby raz prestalo volať na ratu. Pán
         Vodopija sa obzerá po miestnosti, nemôže sa prenadiviť, ako sa vyzná kupec, kde čo leží.
         Koľké priečinky a šuplíky! Taký pestrý tovar!
   </p>
   <p>
    „No dobre,“ vydýchol si, keď odbavil ostatnú ženičku. „Poďme do nás. Jednou cestou sa
         pripáčime, čo sa robí.“
   </p>
   <p>
    Zaviedol ho do kuchyne. Vo veľkom hrnci vrie hovädzina. Dakedy frkne z varu na platňu,
         zoškvrčí na nej. Mäso sa prevaľuje v mútnej vode s vňaťou cibule, ako vrie.
   </p>
   <p>
    „Taká je babračka bez gazdinej,“ žaluje sa. „Radšej nepozerajte. Nie je najlepší
         poriadok.“
   </p>
   <p>
    Pán Vodopija si už prvej bol pomyslel, že by sa tu zišli príčinlivé ženské ruky. Nebolo
         poriadku mnoho, ale ani čistoty. Nezaškodilo by vymiesť smeti z kútov, vydrhnúť všetko
         rad-radom.
   </p>
   <p>
    „Prečo sa neoženíte, pán Dolčić?“ napomína mu. „Škoda sa trápiť takto.“
   </p>
   <p>
    „Nebolo by od veci,“ uznal s vľúdnym úsmevom, „ale viete, dvaja sme. Jeden bez druhého
         sa neoženíme. A v dome by sa neušlo izby iba jednému páru.“
   </p>
   <p>
    „Pristaviť si jednu-dve izby,“ radí mu.
   </p>
   <p>
    „Nieto kde. Oklamali sme sa s domom. Nemá dvora, iba malý kútik.“
   </p>
   <p>
    „Kúpte od suseda! Koľký kus pozemku stojí za domom naprázdno!“
   </p>
   <p>
    „Probovali sme kúpiť. Len čo zaňuchali, že sme utisnutí, zacenil, oplan, bezočive.
         Radšej sa trápiť, hoc i neoženiť sa, ako sa dať odrieť do siedmej kože. Zadebnili nás tu.“
   </p>
   <p>
    „Keď ste rozrástli priveľmi!“ hreší ho pán Vodopija. „Do sklepu ste natrepali viac, ako
         má môj gazda. Nieto kde ihlou bodnúť.“ Pán Dolčić sa usmieval pri pochvale. „Bohatstvo!
         Mali by ste sa oženiť sám týmto razom, ukázať cestu pánu Kolčićovi. I tak je ustavične v
         kampe.“
   </p>
   <p>
    „A keď sme sa zriekli!“ škrabe sa za uchom. „Ani by hádam nepristalo a narobilo by zlej
         krvi, jeden mať ženu a rodinu a druhý sa vädiť.“
   </p>
   <p>
    Pán Vodopija nevedel vynájsť, prečo by im škodilo, keby jeden mal ženu a druhý nie.
         Myslel si, že obchod je obchod a rodina je rodina. Ale dal pokoj; radšej mu dal dobrú
         novinu, že peniažkom našiel veľmi dobré miestko.
   </p>
   <p>
    „Budú bezpečné, sťaby v pokladni alebo v noci pod hlavnicou. To je už hej prvotriedna
         zábezpeka! Ale úroky som nemohol vyjednať iba zákonité.“
   </p>
   <p>
    „Zákonité?“ Málo chýbalo, že nevypustil varechu z ruky. „Tak prosím vás, vysvetlite mi,
         ako by sa vyplatilo dať moje peniažky z ruky? Na tie úroky mohol by ich temer mať na
         banke.“
   </p>
   <p>
    „Dobre, pol druha raza,“ popustil pán Vodopija.
   </p>
   <p>
    „Na dvoch razoch, ak chcete, pán Kuzma. Poplatky a trovy, i čo príde vám za ustávanie,
         platí dlžník. Menej pýtať už nemôžeme. Viete sám, na aký úrok išli druhé peniaze?“
   </p>
   <p>
    „Ale sú na deravom moste. Tieto budú, akoby boli šli na výlet alebo do kúpeľov. Vrátia
         ich iste. Aká bezpečnosť! Všetci môcť spať tak pokojne, ako vy budete pri tejto pôžičke,
         vravím vám, nebolo by chorôb v Puntarene…“
   </p>
   <p>
    Pán Dolčić nedal mnoho na to. Nemôže sa žalovať na spanie, ako ľahne večer, tak sa
         prebudí ráno. Keď nieto sveta, zaspí i po obede. „Kde je tá pekná bezpečnosť, pán Kuzma?“
   </p>
   <p>
    „Prepáčte — nemôžem povedať.“
   </p>
   <p>
    „Ako — ako?“ Vytreštil oči ako plánky. Ba či nepojedol pochabé huby mládenec? Veľká
         bezpečnosť a nechcieť jej udať adresu! „Rád by vedieť predsa, kde mi budú peniaze!“
   </p>
   <p>
    „Len na krátky čas. Sľúbil som mu, že nik nezvie. Myslel som, že sa spustíte na mňa.
         Máte moje slovo!“
   </p>
   <p>
    „Spúšťať sa, spúšťam, vidíte. Ale,“ pozrel naň slávnostne, meral ho od hlavy do päty.
         „Predsa sú len moje. Utŕžil som ich, ak chcete vedieť, za kožky. Jose ich doniesol z kampa.
         Uznáte, musím vedieť vydať počet, kde sú peniažky za ne. My sme, ani by ste neverili, akí
         sme úprimní jeden druhému. Nepokazí jeden, čo urobí druhý. Ale hoc by mi prikryl, musím
         vysvetliť, kde je čo…“
   </p>
   <p>
    Pán Vodopija sa urazil. „Vidím, nechcete dať na slovo.“
   </p>
   <p>
    „Dám vďačne, pán Kuzma, i košeľu. Ale sme smrteľní. Stať sa dačo vám, uchovaj bože,
         znenazdania, u koho pýtať moje peniaze?“
   </p>
   <p>
    Pánu Vodopijovi upadli krídla. Ako sa s ním priečiť, keď predvída všetko. Berie zreteľ i
         na také nešťastie, na ktoré iný by nepomyslel, veď sa necíti, že by mal dušu na jazyku.
   </p>
   <p>
    Voľky-nevoľky musel vyjaviť veľké tajomstvo, peniaze pôjdu pánu Katovićovi.
   </p>
   <p>
    Pán Dolčić podskočil od radosti, oči mu zasvietili. „Prišiel na psa mráz,“ pomyslel si.
         „Hľadať on, veľkokupec, groše u Dolčića a Kolčića!“ Ale radosť nepotrvala. Pomyslel si a
         začal chladnúť, kým neostydol nastudeno. Tvár sa mu predĺžila. Vyšla na ňu veľká starosť
         skadiaľsi.
   </p>
   <p>
    „Veru neviem sám, pán Kuzma, z tej pšenice sotva bude múka. Oldomáš sotva budeme piť.
         Tej roboty sa bojkám, veľmi bojkám. Bohvie aký zajac sa učupil za váš kriak.“
   </p>
   <p>
    „A čo!“ Rozosmial sa pán Vodopija. Smiech mu tiež šiel skoro od žlči ako od pľúc. „Vari
         sa bojíte, pán Dolčić!“
   </p>
   <p>
    „Veru, veru, ľak ma preskočil. Rozpoviem vám hneď prečo.“
   </p>
   <p>
    Pán Vodopija nechcel ani počúvať. Báť sa domu, ako je dom Šimona Katovića! Nie dom,
         hotová pevnosť!
   </p>
   <p>
    Pán Dolčić sa ho spýtal, ako sa stalo, že taký mocný, veľký dom sa uponíži odrazu
         zhľadávať peniaze pod rukou? Prečo mohutný dom nejde na banku? Hľadá tajné chodníčky, lebo
         kdesi čosi prismrdelo. Posmrdkáva…
   </p>
   <p>
    Pán Vodopija ostal, akoby ho vyvalchoval v stupoch. Vyhodil ho zo sedla; pána Katovića
         omaľovať, že zháňa čertov. Padajúc, chce zamočiť iných. Pán Vodopija nechápal úplne, prečo
         šiel pod rukou k nemu, ale mu nezišlo na um myslieť zle o ňom. Strach pána Dolčića sa ho
         nechytil, veril v statočnosť Katovića, ako že je slnce na nebi. Kde sa teraz obrátiť? ísť
         pánu Katovićovi oznámiť, že mu nechcú zveriť prašivých dvadsaťtisíc? Radšej sa ísť do vody
         hodiť.
   </p>
   <p>
    „Ach, čiže je mrzko!“ začal sa zhrýzať. „Aké pľuhavé remeslo!“ Preletelo mu v pamäti,
         koľko ráz ho takto ubili majitelia peňazí a nedali plakať. Prežierať jed a obsluhovať ich s
         úsmevom za oročky. „Nešťastné remeslo, horšie od otroctva! Za pár groší dať si vynadať do
         kmínov!“ Ale sa stíšil: Chudobný čeľadník nemôže preberať v remeslách.
   </p>
   <p>
    Začal ho prehovárať, i prosiť, i zaliečať sa mu, ale darmo.
   </p>
   <p>
    Pánu Dolčićovi sa rozbrieždilo v hlave. Zišla mu na um Dorinka, čo všetko prehovorili o
         nej a pánu Katovićovi. Iste jej dobre zaplatil, cesta na Sever ho tiež trhla; počul kdesi,
         že utratil mnoho, keď padla z ceny čílska peča. Ktovie, aká sa tam varila kaša a jeho
         volajú na ňu. Pekná hostina!
   </p>
   <p>
    „Poviem úprimne, pán Kuzma, že si ctím pána Katovića, ale ako obchodníka nemám ho vo
         vzácti. Kto sa pochabie za rozblúdenými ženami, neúfajte sa mu. Ženskár, kartár a korheľ
         nech dá obchodu pokoj a peniazom tobôž. Žena rozvláči Rozalesa, len jej otvoriť dom.
         Ďakujem ponížene, ale Jose by ma zabil.“
   </p>
   <p>
    Pán Vodopija sa najedoval veľmi. Tvár mu zvážnela, tam dnu čosi v ňom zatvrdlo. „Aký
         nezmestník!“ jedoval sa. „Má dve peče; už nevie, čo robiť od pýchy.“ Začal zapínať kabát.
         „Pôjdem si zajesť ešte napochytre. O jednej musím byť v robote.“
   </p>
   <p>
    „Mohlo sa vám páčiť so mnou. Hovädzina sa dovára,“ volá ho veľmi priateľsky. Urobili by
         sme pečienočku naponáhle. Mäso a chlieb, náš vezdejší chlebík…“
   </p>
   <p>
    „Ďakujem ponížene, pán Dolčić. Musím sa ponáhľať. Tak ozaj z nás nič?“ Pozrel naň ešte
         raz veľmi vážne.
   </p>
   <p>
    „Už som povedal, pán Kuzma,“ osvedčil sa a tvár mu stvrdla. „Čo raz poviem, nepremením,
         a čo bolo čo.“
   </p>
   <p>
    Pánu Vodopijovi zišlo čosi na um. Hanbil sa naozaj ísť na oči pánu Katovičovi s takou
         surovou odpoveďou: Čo si pomyslí o ňom?
   </p>
   <p>
    „Dali by ste peniaze mne?“
   </p>
   <p>
    Pobehal po ňom očima, koľko je hoden. „Prečo nie, pán Kuzma? Vám radšej ako inému, ak by
         bola bezpečnosť.“
   </p>
   <p>
    „Ani mne neveríte!“ Obišiel ho var, akoby mu bol dal zaucho.
   </p>
   <p>
    „Verím, ale nemáte nemovitosti,“ vysvetlil mu.
   </p>
   <p>
    „Nuž dobre. Dám vám dlžobných úpisov do zálohu, na tridsaťtisíc. Vezmete?“ Vyhodil
         ostatnú kartu, len aby si nezadal u pána Katovića.
   </p>
   <p>
    „A budú dobré?“
   </p>
   <p>
    „Predsa nedám, pán Dolčić, moje mozole kadejako!“ Bolo mu už i v hlase niečo
         rozčúlenosti.
   </p>
   <p>
    „Nuž dobre. Uvidíme.“ Pán Dolčić bol istý, že pán Vodopija bude si dávať pozor, komu
         dáva peniaze.
   </p>
   <p>
    „Uvidíme?“ Rozpajedil sa, zapálil sa ako pivónia. „Nič neuvidíme, pán Dolčić!“ Z očú mu
         šľahol blesk. Stál na nohách pevne ani bralo. V najväčšej tvŕdzi vynašiel východ z
         pomykova. „Alebo prikryť hupkom, alebo nič. Ale vám oznamujem, dostanete iba zákonité
         úroky. Pristávate?“
   </p>
   <p>
    Pozeral naň pán Dolčić, akoby bol dostal obuchom do hlavy. „Zákonité?“
   </p>
   <p>
    „Ani peče viac!“
   </p>
   <p>
    „A dáte ich, tie isté peniaze, na poldruha zákonitých, k tomu peknú odmenu! Ďakujem za
         lásku!“ rozhorčil sa.
   </p>
   <p>
    „Dám mu ich na zákonité,“ osvedčil sa. „Hodného človeka azda nezoblečiem donaha. Radšej
         škodovať.“
   </p>
   <p>
    „Ale prepáčte, za moje peniažky sa mu preukážete, pán Kuzma, ako veľký priateľ. Čo by
         mal ja z toho?“
   </p>
   <p>
    „Ujmu sotva, pán Dolčić. Dostanete riadne úroky. Ale keď nechcete, dajme pokoj.
         Prepáčte, že som vám kradol čas podaromnici. Porúčam sa!“
   </p>
   <p>
    Bol ako ľad, pán Dolčić zas akoby ho bol obaril.
   </p>
   <p>
    „A peniaze?“ pobral sa za ním, ani ruky mu nevypustil.
   </p>
   <p>
    „Pohľadáme ich,“ tíšil ho pán Vodopija. „Peňazí dosť, len ich vedieť hľadať.“ Usmial sa
         mu do očú. V očiach mu blyslo čosi ako výsmech a či opovrženie.
   </p>
   <p>
    „Veď by vám ich ja dal!“ dohovára mu pán Dolčić.
   </p>
   <p>
    „Ďakujem za lásku. V ostatné časy, musím sa požalovať, nebolo ľahko vychádzať s vami.
         Nebolo dôvery. Bez dôvery ja nechcem peňazí, čo by boli aké…“
   </p>
   <p>
    Pán Vodopija sa zaťal. Stal si na vlastné nohy. Rozmyslel lepšie. Na dlžobné úpisy, aké
         on má, môže dostať hotové i na banke. Pán Dolčić sa začal podkladať, prosiť, ale už bolo
         darmo. Veľkú trhlinu nemohol zaplátať. Keď sa vrátil k hovädzine, hrýzol sa, akí sú mladí
         ľudia náramní v dnešných časiech.
   </p>
   <p>
    Pán Vodopija dostal peniaze hneď. Pred večerom ich doniesol pánu Katovićovi.
   </p>
   <p>
    „Kde ste ich zadovážili tak chytro?“ zaradoval sa.
   </p>
   <p>
    „Požičali mi v banke.“
   </p>
   <p>
    Zadivil sa, že vzal na seba dlh zaňho.
   </p>
   <p>
    „Čo na tom? Dali mi, vzal som.“
   </p>
   <p>
    „A úroky?“
   </p>
   <p>
    „Bankové, pán Simon!“
   </p>
   <p>
    „Ale i za ustávanie niečo!“
   </p>
   <p>
    „Nebolo ustávania, skôr radosť, že som mohol poslúžiť.“
   </p>
   <p>
    „Z radosti nestučniete, priateľ,“ napomenul ho. Dal mu sadnúť do kresla a ponúkal ho
         cigarou. „Za prácu plácu.“
   </p>
   <p>
    „Práca?“ Pán Vodopija si zapálil a poobzeral sa v pisárni. Zadivil sa, že veľký obchod,
         ako tento, má takú malú pisáreň. Do očú mu zaľahol tieň, tvár sa mu zachmúrila. „Pán
         Katović, prejedla sa mi táto práca. Bridí sa mi.“
   </p>
   <p>
    Pán Simon otvoril oči, dávno nevidel vybúšiť nechuť tak mocne. Celá bytosť pána Vodopiju
         bola akoby v horúčke. „Čo sa vám stalo, priateľ?“ prisadol bližšie a chytil ho za ruku.
   </p>
   <p>
    „Nuž vidíte, rozpoviem vám. Čoho by sa nechytil, kto sa chce prebíjať? Dal som sa na
         prostredníctvo, pán Katović, zaopatrovať peniaze, kde ich potrebujú.“
   </p>
   <p>
    „Nevypláca sa?“ prihovoril sa mu s účasťou.
   </p>
   <p>
    „Vyplatiť sa vypláca, ale čo zarobíme, i platíme, verte mi, draho. Pri každej jednačke
         odronia vám kúsok ľudskej hodnosti. Ako surové deti, keď začnú hádzať kockami do
         pomarančovníka v kvete, alebo idú naň drúkom, lámu kvet i s konármi. Byť v jednej robote
         dakoľko rokov, ostal by o holých suchých konároch. Neverili by ste, ako človeka skazia
         peniaze. I najlepšieho. Bojím sa sám o seba, či sa neskazím i ja, ak sa mi šťastie usmeje,
         ako skazilo iných. Povedzte mi, budem i ja taký?“ Pozeral naň z kresla veľmi starostlive a
         čakal, čo mu povie. „Ak má byť tak, radšej zapľuť na snaženie a ostať pri statočnej
         chudobe.“
   </p>
   <p>
    Pán Simon pozeral s hlbokou účasťou na útrapy mladej, neskazenej duše. „Kdeže by nie!“
         Kričal v ňom vnútorný hlas. „Predsa sme len šľachetnej krvi. Ako by neskvitol náš národ,
         keď plodí takéto deti!“
   </p>
   <p>
    „Pri našich ste zažili niečo, pri našich?“ Vyzvedal od neho.
   </p>
   <p>
    „Veď to je, čo bolí, pri nich!“ tľapol oboma dlaňami o kolená. „Akoby jed vošiel do
         nich!“ skríkol až bôľne. „Jed z peňazí…“
   </p>
   <p>
    Pán Simon ho chytil za ruky, horeli mu ako v horúčke. „Nesúďme prísne, brat môj, slepých
         a nepovedomých. Peniaze, dobre vravíte, presiaknuté sú, naozaj jedom. Slávna ustanova ľuďom
         na poľahobu, na pestovanie bratských vzťahov, zvrhla sa. Prilepilo sa na peniaze, čo je v
         človeku mrzkého a surového. Ľudské Ja otrávilo peniaz, dalo ho do služby sebectva.
         Zanečistený je peniaz, bratku, nebezpečná otrava v ňom. Kto ho musíš obracať v rukách,
         umývaj si ich. Na ňom je nie blato ulice, ale surovosť nášho Ja.“
   </p>
   <p>
    Počúval ho pozorne, bolo mu clivo, duša ho bolela. Pekné predstavy sa podeli kdesi a
         ostala púšť. „A čo s ním? Strániť sa ho?“ Pozerá na staršieho, čo rozsúdi. Cítil, že on
         musí vedieť rady v trápiech.
   </p>
   <p>
    „Nie,“ odporoval mu živo, oči mu zasvietili. „Strániť sa nepomôže, skôr peniaz hľadať,
         nedobývať, ale mu vrátiť zasa pravý zmysel. U vás sa ozýva ešte láska, neotupeli ste ešte v
         sebectve, teda hore sa, do tuhej roboty, očistiť naše peniaze. Veď ich má nízka snaha v
         nečistom mešci, drží ich naporúdzi otročiť iných. Hľadajme ich, zhŕňajme a vráťme im
         vznešené poslanie. V nich je veľká moc. Mohla by človeku vrátiť zasa ľudskú hodnosť, len ju
         posvätiť láske, ako učil Kristus, Spasiteľ sveta. Myslíte, očistiť peniaze, dať im pravý
         zmysel, nemohli by nás vyslobodiť z pekiel, do ktorých sme sa vtrepali?“
   </p>
   <p>
    Pán Vodopija prehliadol. Ubolené srdce meria tŕnistú cestu, ktorou sa vlečie ľudskosť,
         kvíli, žaluje sa a kričí o ratu, že nevládze ďalej ani na krok. Kto zahatil naše cesty
         toľkým tŕním? Aká súžba na nás, kto je na vine?
   </p>
   <p>
    „Naše Ja — naše Ja!“ ozýva sa mu odvšadiaľ. Načo hľadať vinu inde? Veď je v nás — my sme
         v nej. Sami sebe hádžeme tŕnie na cestu, znášame ho krvopotne! Naše Ja — naše Ja!
   </p>
   <p>
    „Ako si poradiť s ním?“ spytuje sa ho. Je skúsený, azda vie.
   </p>
   <p>
    „Poviazať ho — poviazať!“ radí pán Simon, skočiac od stola. Ukázal mu obrázok Krista s
         mládencom. „On nás učí, ako ,Rozdaj všetko — nasleduj ma!‘ Rozdaj im všetko, čo je dobrého
         v tebe: to znamená poviazať Ja a obetovať ho láske. Ona môže očistiť naše cesty a vyrovnať
         ich. Ona očistí i peniaze od jedu. Keď budú čisté, bude i vám nežiaľ narábať nimi…“
   </p>
   <p>
    Pán Vodopija pokyvuje hlavou. „Láska a láska vždy na jazyku; a srdce ako kameň…“
   </p>
   <p>
    „Ste mladí!“ Poklepal mu na plece. „Láska je i v nás, nedajte si zdepčiť vieru v ňu.
         Zamrela, ale ožije. Ľudia sa znepokojili, obzerajú sa za ňou. Badajú, že je zle, veľmi zle;
         plátajú, zošívajú. Ale prídu na ňu. Presvedčia sa, že nieto Majstra ponaprávať všetko, ak
         ju nezavolajú na pomoc. Obrátia sa k nej, obrátia. I ruvať sa jednostaj medzi sebou zabolí
         naveľa. Prídu na ňu, prídu. Začnú raz krotiť rozmaznané, všemocné Ja…“
   </p>
   <p>
    „Keby to bolo, pán Katović!“ zatúžil.
   </p>
   <p>
    „Bude! Láska vtiahne do ľudí. Zasadne na svoj prestol!“ sľúbil mu pán Katović.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2586190">
       </a>
       9
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na druhý deň ráno, kto bol v hlavnej miestnosti, zadivil sa, keď sa zjavil v nej pán
         Andrija, akoby ho bol zo škatuľky vytiahol. Mlčal zanovite, bol zamyslený, ani pozrieť na
         iných. Nikto sa ho nespýtal, aký má dnes sviatok. Bol by sa ho pýtal Krešimír iným časom.
         Ale bratstvo od včerajška nemohlo prísť k sebe. Rozhovor zo závodiska k mestu ho doráňal
         krvave. Spod obliečky, ktorou sa odievalo, trčia všakové zrebe a klky cez špatné diery a
         trhliny. Pán Andrija si ho obzerá, bridí sa mu ľahnúť si naň do toľkého nečinu. Bratstvo,
         dorašmané ako je, pôjde do kúta, ak nie na pôjd medzi staré haraburdie. Brata už ani
         nespozoroval, že sedí proti nemu.
   </p>
   <p>
    Vypil kávu napochytre, vytratil sa z domu. Poprechádzal sa po prázdnych uliciach,
         ohlásil vo vkusnom obchodíku, kde predávali i umelé kvety. Vybral si veľkú bielu
         chryzantému, zastrčil si ju do dierky na prsia. Keď bolo svetlo najvýhodnejšie, prešiel k
         fotografovi. Chcel by sa dať sňať, ale aby bola fotografia! Na cenu nehľadí. Fotograf videl
         ho v celej hrdosti a sláve, sľúbil mu urobiť ozajstnú fotografiu.
   </p>
   <p>
    V čakárni sa ogabal čosi lepšie. Ponaprával oblek, poprihládzal vlasy. Sadol opatrne,
         aby sa nepokrkvali šaty. Zavolal samé pekné myšlienky na pomoc, aby tvár vypadla pútave.
         Nech si vyberie na prvý pohľad každý, kto vezme obrázok do ruky, že má pred sebou vážneho,
         poriadneho mládenca, mocného na tele i v obyčajach.
   </p>
   <p>
    Fotograf, keď ho mal pred tmavou komorou, hádam sa trochu opojil voňavými vodičkami.
         Rozvoňal sa od nich ateliér ani obchod Roger a Gallet. Mnoho ráz sa vrátil k nemu, obracal
         ho tak i tak. Nebolo dobre, hlava sa ligotala ani zrkadlo. Štica priľahla na čelo v
         trojuholníku, spodný uhol spadol kdesi medzi obočia. Hádzala tuhé odblesky. Fotograf musel
         obracať svetlo, prevešiavať záclonky, aby robota nevyšla navnivoč.
   </p>
   <p>
    Ostal naostatok, ako bolo treba. Ruky mu napravil, aby neostali na kolenách, sťaby
         chceli vytláčať z nich nezdravisté šťavy. Narovnal mu hlavu, plece mu potisol nadol,
         vyrovnal krkvy na kabáte, aby nevisel ako na vešiaku. Pán Andrija sa dal obracať, bol rád,
         že sa má toľme okolo neho. Ale keď fotograf zdvihol ruku na výstrahu, zišla mu na um tá so
         šticou. Výraz v tvári mu stvrdol.
   </p>
   <p>
    „A teraz ešte jednu,“ zastavil ho majster. „Nevstávať! Pre lepšiu istotu!“
   </p>
   <p>
    Keď vstal z kresla vydýchol spokojne. Rozliala sa v ňom istota, že chlap o pevnom
         základe a poriadnych zásadách sa nedá. Nedá si veru podraziť nohy, zdvihne sa a čoby sa bol
         prestrel desať ráz. Prikrútil fotografovi vystanoviť obrázky za dva dni.
   </p>
   <p>
    Krešimír okolo jedenástej pobral sa k veľkému mostu. Na malom námestí sňal sa s pánom
         Flankom, ktorý ho viedol rovno do hotela. Vo veľkej jedálni pripravovali stoly. Vošli do
         salóniku.
   </p>
   <p>
    „Zišlo mi na um, ako sme sa zišli, že by ste ma mohli vytrhnúť a nemať pritom veľkej
         škody,“ vhupol hneď do samej veci. Hovorí po španielsky dobre, poznať, že je dávno v
         Magallanese. Výslovnosť je trochu anglická, kde-tu mu príde i zhľadávať výraz. Keď mu
         nemôže podbehnúť, ako by bolo treba, obzerá sa po salóniku, sťaby ho hľadal. Bohatý
         štancier-farmár nehľadí na pletky, cifry a prívesky. I teraz má úzke nohavice za sárami ako
         Krešimír. Kto by povedal, keď sú takto jeden pri druhom, že jeden je už dosť hodný boháč a
         statkár a druhý chudobný robotník z kampa? Rozdiel nevyráža ani v držaní. Statkár sa drží
         voľne a jednoducho ako i robotník, skoro akoby boli roveň. Krešimír si musel sadnúť k nemu
         na kožený diván.
   </p>
   <p>
    „Viete, Boby Dobson je poriadny chlap; rád ho vidím ako brata, ale má svoju nôtu, a akú
         nôtu!“ švihol rukou, že prsty zaľupkali jeden o druhý, ukázať, že je nôta trochu krikľavá.
         Boby bol správca štance. „Tvrdá hlavička! Nieto klieští vytiahnuť, čo raz vezme do nej.
         Tento chlap, aspoň si tak vysvetľujem, vzal si iste do hlavy, že ma navnivoč obráti.
         Povedzte, nesocia ma rovno do bankrotu, keď mi humpľuje kamp naschvál? Či nie, pán Croeso?
         Namyslel si držať ošípané. Nuž i ja rád sviečkovicu, kvôli premene, i kus obarenej alebo
         smaženej dobrej slaniny s fazuľou. I rebierko zbaví s kyslou kapustou. Ale prosím vás, z
         toho nenasleduje, že si dám vykynožiť ovce a ostanem pri svinskej čriede! Záujem je záujem,
         ako môžeme zabudnúť, z čoho žijeme? Ak sa dáme naviesť vystierať ruky za všetkým, čo sa nám
         zapáči, ostaneme naostatok s prázdnymi rukami.“
   </p>
   <p>
    Vytiahol tabatierku s cigarkami, vytisol ich trochu jedným koncom a ponúkol Krešimíra. O
         chvíľu sa šíril oblak voňavého dymu z havančiny.
   </p>
   <p>
    „Trucovitý môj Boby, zaťatý,“ žaluje sa. „Ale takto dobrý chlap. Prisádzať len a
         prisádzať prasce, ale nie kadejaké. Všetko tunajšia srsť miešaná berkshirom.“
    <sup>
     [
     <a class="footnote" href="#ftn.id2586376" name="id2586376">
      53
     </a>
     ]
    </sup>
    A rozprával, rozprával, ako sa ich len toť vyliahlo od dvoch svíň jedno
         trinásť. Nuž pribúdajú chytro, sedem osem na hniezdo. Keby sa vraj tak liahli ovce alebo
         lichva, aké by boli obchody! Ale svine v kampe sú nie pokrok, skôr ťažká egytská rana.
         Rozmáhajú sa, rozrývajú zem, pracujúc od svitu do noci rylom. Keby robili v poriadku,
         povedzme v brázdach, bolo by niečo, ale robia jamy, brúsia po kampe, prevracajú najlepšiu
         zem. Ovca uteká od tej nečistoty, lichva sa nedotkne paše, ktorú zababre ošípaná. Prosil,
         hrozil, ale pán Robert nechce robiť poriadok. Dohovárať mu, je ako hrach na stenu hádzať.
         Nechce dať robiť poriadok. „Čo mi poviete, pán Croeso?“
   </p>
   <p>
    Zložil ruky na prsia, hodil sa tuho nazad, že operadlo zaškrípalo, pozerá naň skúmave a
         či jedovate. Pokrstil ho i on na Croesa, potomka starovekého boháča. Kreše mu znie tiež
         nesvojsky. Krešimír pohol trochu plecom, že mu nepatrí haniť ani chváliť, ale predsa
         poznamenal:
   </p>
   <p>
    „Prečo sa im dať rozmáhať? Zakáľajte ich spod cecka. Ak sú odrastené, zaklať ich a
         soliť. Načo držať dve staré? Dosť vám je jednej.“
   </p>
   <p>
    „Sprvoti bola len jedna a dobre sme sa mali, zakáľali sme,“ vysvetľuje mu statkár. „Ale
         viete, ako je v kampe, odbehla od domov s mašičkou a bravom. Hádam ju neriadili, ako svedčí
         pri kuchyni. V kampe si začala dvoriť ako doma. Nemal kto chytať mladé, Boby nechcel ich
         dať týkať. Tak už máme dve hniezda týmto razom. Budúcej jari bude ich hádam nových desať
         alebo dvanásť. Kde sa podieme? Vyjedia nás.“
   </p>
   <p>
    Krešimír nevidel v tom nešťastia, prasce je ľahko vohnať do košiara a poklať. Ak zostanú
         na slobode, zdivejú a dva-tri roky rozmôžu sa na veľkú čriedu, na tisíc, pol druha tisíc
         kusov.
   </p>
   <p>
    Pán Flank sa zastrájal, že urobí poriadok i bez Bobyho, i proti jeho vôli. „Vykynožím do
         srsti egyptskú ranu, a vy mi pomôžete! Včera som si hneď pomyslel na vás.“
   </p>
   <p>
    „Ja!“ vzoprel sa Krešimír a nachmúril sa. Vec sa mu nepáčila. Nevedel, čo majú medzi
         sebou, ale Boby mu bol priateľ. Rád videl i gazdu, ale Bobymu by nechcel skriviť vlas.
         Vedel, aký je Boby priateľ zvierat. Psov opatroval až nežne, s koňmi zachodil pekne, nikdy
         ich netraktoval korbáčom, chýrnym patagónskym ovsom. Bujak mu lízal soľ z ruky, s ovcami
         zaobchodil ticho a mohol robiť s nimi, čo chcel. Lásku rozprestrel nebodaj i na svine, hoc
         ju nezaslúžia, keď ubzikli do kampa a dali sa poza bučky. Vedel, že na ľudí nie je taký
         dobrý, ako na statok. Vzal by i vinčisterku
    <sup>
     [
     <a class="footnote" href="#ftn.id2586501" name="id2586501">
      54
     </a>
     ]
    </sup>
    na chlapa, ktorý by mu ublížil, je veľmi náramný.
   </p>
   <p>
    Keď to všetko rozpovedal statkárovi, ten mu položil ruku na plece. „Dobre! Akoby sme
         neboli hovorili.“ Poznať, že ho mrzí neochota Krešimíra. Začal sa mu i očíšťať, aby sa
         nenazdával, že ho navádzal proti svojmu správcovi. „Poviem vám úprimne, že nemám nič proti
         nemu. Mám ho rád ako brata, prečo by mu mal ublížiť?“ A zas pozerá skúmave na Krešimíra.
   </p>
   <p>
    Ten mu prikyvoval hlavou, že tak má i byť. Gazda a správca majú sa mať radi.
   </p>
   <p>
    „Vidíte, ako sa zhodujeme,“ zaradoval sa štancier. „Ublížiť ani za svet, ale chybu
         napraviť je povinnosť.“
   </p>
   <p>
    Krešimír sa usmieval, že naprávať by nebolo ťažko, keby pán správca nebol ako sršeň.
         Príde mu ľúto, rozpajedí sa; môže ožobráčiť, kto by sa mu zastarel do statku.
   </p>
   <p>
    Hodil sa zas nazad prudko, že diván zaškrípal, keď mu Krešimír vyjavil, čo si myslí.
         „Ľúto! A prečo? Môže byť skôr rád. Sám vidí, že čo moc to moc; uzná, bárs nedá znať na
         sebe. Má hlavu, nedá sa, čo ju rozkálate, ale je dobrý chlap. A vy by ste nemali s ním nič.
         Prečo by ste sa báli?“
   </p>
   <p>
    Krešimír počúval, ale sa nechcel dať naviesť. Statkár sa zas zastrájal vykántriť divé
         svine; dokazoval mu, ako bude Boby rád, keď kamp ostane čistý.
   </p>
   <p>
    „Môžete, myslím, kúpiť, čo vám predajú. Kampy sú moje, statok je môj, môžem ho azda
         predať! Ak chcete, kúpte. Ak nie, zoženiem poľovníkov, vystrieľam všetko.“
   </p>
   <p>
    „Všetko. Nechali by ste mi dve zakľať tej zimy a dvoje spod cecka, aby bolo na takto
         rok. Ak nechcete, ani to vám nepýtam. Berte všetko fajzom.“ Hodil sa nazad, že operadlo
         temer vylomil. Prizerá sa tuho Krešimírovi; badá, že váha. „Či je nie statočne? Povedzte!“
   </p>
   <p>
    „Z tejto strany je trochu zručnejšie, ale sa i tak rozpajedí pán správca. Nebyť on vo
         veci, ja by vďačne; ale viem, že vyhorím.“
   </p>
   <p>
    „Nehovorte o ňom, nemá čo hľadať pri tej veci. Hovorme o obchode.“ Položil mu dlaň tuho
         na rameno. „Ja predávam, vy kupujete. Obchod je výhodný vám ako mne. Zjednajme sa
         priateľsky.“
   </p>
   <p>
    Krešimír nemal vôle zahryznúť do jablka. Meštre Boby i tak by ho ubil; bohoval by a
         dupotal po klobúku. A naňho bol dobrý. Zalanským ho učil strihať; ukazoval mu, ako
         natiahnuť drôt pri ohrádzaní. Cítil sa ako nahý v tŕni: záujem ho vábil pojednať sa a
         jednou cestou uhovieť takému gazdovi, ale priateľstvo je priateľstvo. Naostatok predsa len
         záujem prevážil, popchla ho i mocná túžba, stratiť sa čím skôr z mesta. „Mohli by sme
         pozrieť na ostatok…“
   </p>
   <p>
    „No vidíte!“ vyskočil pán Flank. „Nebudete mať s ním ani do činenia. Ide do Európy týmto
         poštovným.“
   </p>
   <p>
    Krešimírovi sa odvalil kameň zo srdca. Cesta do Európy vynáša dakoľko mesiacov; za ten
         čas môže byť všetko v poriadku.
   </p>
   <p>
    Nedal sa už mýliť ohľadmi a obavami. Otvára sa mu robota, môže prisporiť mania, i
         striasť sa mesta. Veď sa mu vlastne triafa, za čím bažil, najmä v ostatné časy.
   </p>
   <p>
    Pán Flank sa tiež rozjaril. Oči sa mu smejú, akoby v nich bolo figliarstvo; v tvári je
         vážny ako prvej, iba v pohyboch čo je živší.
   </p>
   <p>
    „Nezvie, iba keď príde o bravy,“ hovorí ticho Krešimírovi. „Keby šípil niečo, viem, že
         by nešiel na piaď z domu.
   </p>
   <p>
    Ide sa ženiť domov; ale i ženu by hádam oželel, hoc je to neslušné predpokladať. Či
         nie?“ Zas pozrel veľmi skúmavo na Krešimíra, ktorý sa usmieval. „Hlava je Boby, hlava!“
         Vidno, že zakladá si na hlave Bobyho, spomína ju nadšene. „Ale uvidí, komu ostane navrchu;
         nech bude, čo chce, ukážem mu, kto má pravdu. Komu ostane navrchu, má pravdu, či nie?“ Zas
         pozerá akosi naliehave na Krešimíra, čo povie.
   </p>
   <p>
    Vybral si z jeho rečí, že je ako stávka medzi oboma pre bravy. Gazda a jeho správca sa
         hádajú, komu ostane navrchu. Krešimír pomyslel na pána Fortunata; vidí tiež samé stávky a
         preteky v ľudskom snažení. Nehrá sa v nich vždy len o peniaze, ako ani v tomto prípade.
   </p>
   <p>
    „Obchod bude dobrý a statočný,“ istil mu pán Flank. „Bol by ho ponúkol mäsiarom, ale by
         hádam preťahovali a vyberali pomaly bravy. Radšej ho dám vám, nehľadím na osoh z ošípaných,
         ale na prospech oviec a lichvy. Pojednáme sa ľahko…“
   </p>
   <p>
    Krešimír sa prezvedel, koľko bude pýtať za kus; vysvitlo, že majiteľ nezacenil vysoko. K
         bravom by prišiel temer darmo. Desať pečí za kus.
   </p>
   <p>
    „Ale zmluvu urobíme,“ upozornil ho gazda, „ako sa patrí, hoc i nie u notára. Zaviažete
         sa na tú robotu a za ňu dostanete toľko a toľko. Tak budete len robotník a nie zákupca.
         Vidíte, že sa nebude mať prečo hnevať na vás. V knihách mu vykážem, koľko bolo čistého
         osohu. Prevedieme ho. On sa dá previesť.“
   </p>
   <p>
    Krešimír sa usmial, mala byť zmluva očistom, aby ostala v knihách a medzi nimi by bolo
         slovo. Dľa zmluvy by mal plat za robotu, hoc malý, ale istý; dľa slova by mohol vyjsť
         zárobok, ale i škoda. Bude dvojitá hra medzi nimi. Pán bude mať v ruke kontrakt, mohol by
         na ňom stáť, keby videl, že zákupec ide mať veľký osoh.
   </p>
   <p>
    „Pochopili ste? Čo poviete?“ Jeho sivé oko striehlo, čo si myslí. „Nebojíte sa, že budem
         stáť na zmluve, ak by mi vyšlo pri nej lepšie?“
   </p>
   <p>
    „Ja myslím, že vás oslobodíme od bravov, keď sa nemám čo báť správcu. Zmluvu podpíšeme a
         urobíme, ako bude obom lepšie.“
   </p>
   <p>
    „Mohol by vám dať i písmo,“ núka mu statkár, „ale by ostalo len medzi nami. Mali by ste
         v ruke niečo proti zmluve, ak by vám ju chcel naškriepiť.“
   </p>
   <p>
    Obdivoval jeho veľkodušnosť. Obdiv ho strhol k osvedčeniu, že radšej mať škodu, hoc
         prísť o všetko, ako ukázať nedôveru.
   </p>
   <p>
    Nepovedal mu ani slova, pozrel naň prísne, i tvár sa mu zachmúrila. Znezrady mu vystrel
         ruku a keď mu Krešimír dal svoju, trhol ju tak tuho, že ho zabolelo v pleci. Vyjasnil sa,
         oči sa mu začali smiať. Trel si ruky a riekol: „Boby príde hádam dnes alebo zajtra. Keď
         bude na lodi, spravíme zmluvu.“
   </p>
   <p>
    Krešimír sa zberal domov. Bolo poludnie, ale pán Flank ho chytil za rukáv.
   </p>
   <p>
    „Pôjdeme spolu. V spoločnosti lepšie chutí.“
   </p>
   <p>
    V jedálni vyhliadol bočný stolík a zasadli spolu. Obed bol jednoduchý, ale Krešimírovi
         bol ako veľká hostina. Statkár s ním zaobchodil, akoby mal pri sebe statkára nad statkármi,
         majiteľa oviec celej Patagónie. Zhovárali sa veselo. Krešimír ho vzal sprvoti na mušku, či
         si nerobí žarty z neho. Ale pán Flank mu položil ruku na plece.
   </p>
   <p>
    „Moja oddanica sa mi chválila, ako ste ju častovali na ,Scating ringu‘.“
    <sup>
     [
     <a class="footnote" href="#ftn.id2586796" name="id2586796">
      55
     </a>
     ]
    </sup>
    Riekol to celkom vážne. Krešimír si nemohol vybrať, či mu vyrozprávala všetko,
         alebo nie.
   </p>
   <p>
    Bolo mu ľúto do týchto čias, že sa dal naviesť od brata na smiešny výstup so šampaňou.
         Umienil si bol nerozkladať plachty na každý vietor, lebo more je úskočné. Ale tu pri
         statkárovi začal byť v neistote, či príhodu na kĺzačke pohaniť lebo pochváliť. Nebyť jej,
         sotva by sa bol sňal s ním.
   </p>
   <p>
    Keď sa poberal po obede domov, pán Flank mu navrhol: „Viete čo, rozmyslite si, poďte na
         Rio Colorado pozrieť, čo vám bude lepšie: zmluva alebo zákup.“
   </p>
   <p>
    Doma sa obzerali napoludnie, kde sa podel. Pani Tereza sa ho vypytovala pilne, kde
         chodil. Gazda, akoby ho bol ani nespozoroval. Čo mu je? Bolí ho žalúdok? Iba ak by od toho,
         že včera trafil obliznúť čosi. Hostia vynukujú, ťažko sa vyhnúť, ale každý priestupok
         odstene. Minie zas dakoľko dní, kým príde k sebe.
   </p>
   <p>
    Vošiel do spoločnej izby, čo robí brat. Ležal horeznačky na posteli, sťaby prezeral
         figúry po stenách, kytky ruží a zvončekov v štvorhrančekoch. Staval sa, že nevidí
         Krešimíra. Krešimír sa poprehŕňal v hábach, kutal za čímsi v truhle a vytratil sa z izby.
   </p>
   <p>
    Čo sa to robí? Koleso sa krútilo, premenilo sa razom všetko okolo neho. Kde sú bratia,
         spoločníci a vrstovníci? Ku komu priložiť srdce? Ostal samotný, sťaby ho bolo vyšmarilo na
         pustý ostrov. Tmolil sa po uliciach, po meste, schytila ho mocná chuť za robotou. Prešiel
         na nákladný most. Odľahlo mu, ako tu kypí práca dnes, ako vždy. Parné dvíhadlá vyťahujú
         tovar z bárčisk. Na inom mieste zas nakladajú do menších parníkov, ktoré robia cesty po
         magallanských brehoch.
   </p>
   <p>
    Slnce sa sklonilo nad hory, keď šiel hore ulicou Manuela Rodrigueza. Na rohu s ulicou
         Temuco zazrel obchody dom pánov Dolčića a Kolčića. Ľudia si zas podávajú kľučku, zvonec
         jajčí kdesi vo vnútornostiach domu. Všetci robia, usilujú sa zgazdovať niečo a ísť domov.
         Majú na koho myslieť, má ich kto čakať. „Kde je môj dom? Kto mňa čaká? Ľakajú mňa niekde?“
         Rozum sa mu zaboril kdesi hlboko ako nikdy dosiaľ. Zadivil sa, ako vidí v hlbinách
         dopodrobna, čo v nich leží. Nezazrel nikde, že by ho priam čakali. Privítali ho ako hosťa.
         Mal predstavy dosiaľ, na ktorých lipol, ale začali odpadúvať z neho, boli nebodaj len šaľba
         a klam. Vidí veľmi jasne, že ozaj nemá nikoho. I svet, i Punta Arenas ukázali sa mu v
         pravej podstate. Bol by hádam zaplakal, keby nebol na ulici. Je na svete celkom sám.
   </p>
   <p>
    Zmrklo sa mu pred očima, ako mohol osamieť. Keby sa podel niekde v túto chvíľu, nechýbal
         by nikomu, nikto by nezaplakal za ním. Je zbytočný, nik ho nečaká. A tu v tej tme predstúpi
         mu jasná postava so žiarou okolo hlavy. Jej vznešená tvár schýlila sa k nemu, vystrela ruky
         proti nemu…
   </p>
   <p>
    ,Drahá matka! Bohatá a mocná!‘ ozvalo sa v ňom hromovým hlasom. Oči hľadia na ňu
         žiadostive a dôverne. ,Všetky deti sú mi rovnaké, čakám vás, čakám…‘
   </p>
   <p>
    I v ňom mocná túžba! Vstúpila doň sila a smelosť. Usilujú sa iní; pracujú ako v horúčke,
         i on sa ide domáhať k Matke. Nebude blúdiť nepovedome, dávať sa na neisté roboty, hľadať
         kusy zlata. Nezverí sa už náhodám, zhľadávať, čo sa stratilo a zašutrovalo v zemi. Pôjde za
         šťastím a bohatstvom, kde je. Tiež je v zemi, ale ho netreba hľadať; čakať hotové, len ho
         odkliať statočnou, ozajstnou robotou.
   </p>
   <p>
    Bol ako iný, keď sa vrátil domov. Rozveselil sa. Bol by sa pochválil niekomu veľmi
         vďačne, že má tiež matku. Vošiel do izby k bratovi, že sa mu zdôverí. Ale ten je v ťažkej
         robote, píše za veľkým parádnym písacím stolom. I indy ho vídal písať, ale teraz sa musel
         zadívať naň. Sedí prihnutý, rozšíril lakte, hlavu nachýlil nabok, alebo zas ju prihne nad
         samý stôl, pozerá cele zblízka, indy zas obďaleč. Ústa sa mu hýbu, sťaby šepnúť peru,
         kadiaľ orať, nos a oči sa dávajú tiež za perom. Nuž nie je to robota, ale mučenie. Čerti ju
         vynašli! Vodiť pero neznámymi cestami po papieri, držať medzi prstami tenkú rúčku, že nemáš
         čo lapiť. Ľahšie by sa trímalo porisko sekery alebo motyky.
   </p>
   <p>
    Krešmíra zarazilo, že sa dal do písania; jemu ani nezjavil, že ide písať. Vidí, že
         najskôr domov. Ani sa neozrel oň, hoc je pri ňom a prehrebá sa v truhlici.
   </p>
   <p>
    Bratstvo sa teda rozviazalo a rozsypalo. Včera mali čosi rečí, dnes už cítiť, že sa
         rozdvojili. Nie je medzi nimi, ako bývalo. Hľa, načo spadne, kto si nedá pozor, spoliehajúc
         na city jednotlivca, hoc je brat! Prítulnosť ochladne, nezvieš, iba keď ostaneš sám ako
         prst.
   </p>
   <p>
    Zas mu zakývala jasná postava a usmiala sa mu. Neboj sa, ja ťa nesklamem!…
   </p>
   <p>
    Bolo pozde, keď pán Andrija odložil pero a vydýchol zhlboka, sťaby sa mu bol odvalil
         kameň zo srdca. A ozaj sa odvalil ťažký kameň. Popreskakoval sluje a výmole ohľadov a
         váhania, kým neľahol na roveň pevného rozhodnutia. Ako ide skúmave po stránkach, zaplnených
         riadkami. Nejdú celkom dorovna, ako nevyjde brázda, keď neslúchajú voly, ale sa trhajú do
         dúbravy. Riadky sa spúšťajú od ľavej ruky nižej a nižej, sťaby nemohli uniesť závažie
         myšlienky vtelenej do nich. Dielo je nie veľmi pekné. Je, akoby ho pavúk vychodil, keď mu
         zamočia nohy do čierneho; a predsa je zázračné. Kus papiera pôjde za oceán. Keď ho písali,
         mali tie a tie myšlienky a city; za oceánom pozrú len na značky a háčky a zvedia, čo myslel
         a cítil ten, kto ich robil. Písmo nie je smiešna detinská hračka, ale hádam najväčší div,
         ktorý vynašiel rozum človeka.
   </p>
   <p>
    List pána Andriju znel takto:
   </p>
   <p>
    „Drahá moja matko!
   </p>
   <p>
    Ja, Tvoj syn Andrija, ktorý ti toto píšem, drahá moja majko,
    <sup>
     [
     <a class="footnote" href="#ftn.id2587068" name="id2587068">
      56
     </a>
     ]
    </sup>
    nachodím sa chvalabohu v zdraví a spokojnosti. Úfam sa, že i Teba, drahá majko,
         zastihne môj lístok v zdraví a veselosti. A je zdravý strýc Andrija a celá jeho rodinka?
         Prosím Ťa, drahá majko, pozdrav všetkých, nevynechaj ani jedného, a strýkovi Andrijovi a
         strynej Mandalene
    <sup>
     [
     <a class="footnote" href="#ftn.id2587088" name="id2587088">
      57
     </a>
     ]
    </sup>
    ruky, nohy bozkávam.“ Nasledujú drahí strýci z blízkeho a ďalšieho kolena po
         rebríku, ktorým pán Andrija sa už dosť nachodil v svojich listoch; príde i najďalšia
         rodina, krstní otcovia a matere, priatelia, susedia a naostatok známi, rady krstných mien a
         priezvísk, tu i tu prezývok. Ako najradšej nosíme čižmy a črievice, ktoré skroja na našu
         nohu, tak i ľud najviac používa pri dennej potrebe prezývky, ktoré sám odmeral, skrojil a
         všil na osobu, pekne a priliehavé ako máloktoré čižmy, ktoré nám ušijú na nohu. Potom
         pokračuje:
   </p>
   <p>
    „Ja ti píšem z tohoto miesta, moja drahá majko, lebo som ešte vždy tuná a ešte budem,
         ale sa úfam, nie na dobre, ale len do času. Môžeš vedieť, že ani Amerika nie je už Amerika,
         čo bola kedysi. Zlato sa vynosilo po troške; lebo ber a ber a nikdy neprilož, vyprázdni sa
         i najväčšia sypáreň, nieto tu trochu zlata, čo sa rozoslalo po troške, ale na mnohých
         miestach. Nebolo by bývalo lepšie, mamička moja, keby bolo bývalo všetko, koľkokoľvek ho
         bolo na pevnej zemi a po ostrovoch, na jednej hŕbke, alebo aspoň na jednej nive, alebo ako
         povedia, hichneli? Ale tak malo byť a tak vyšlo na veľkú pokutu pre naše hriechy. A tak my,
         čo okolo zlata robíme, musíme ísť za ním ďaleko, Pánu Bohu za chrbtom hľadať ho na zrnká, a
         to maličké ako drobný piesok, nikdy nie toľké ako zrnko pšenice, ba ešte ani ako zrnko
         horčice. Vieme, že dobrého nikdy moc nebýva, len zlého je všade nadostač alebo i viac, ako
         by ho bolo treba. Ideme po mrcha cestách i necestách, nocúvame na pampe, hoďas prší alebo
         duje. Vietor sa tu utíši málokedy, duje od svitu do mrku, akoby ho bolo neviem ako treba.
         Ale i jeho je toľko len preto, lebo je nie nikomu na osoh.
   </p>
   <p>
    Ale akokoľvek, čo ho je i málo a zbierame ho po zrnkách, babka k babce, budú kapce. Kto
         ho zas nerozseje po kantínach a ešte horších miestach pri pijatike a iných výstupkoch, lebo
         sa nájde takých, i inakších príhod a prípadností i s bielym pohlavím. Kto si varuje, tak si
         nazbiera hŕbočku a keď ju nenechá zas len tak na hŕbke, ale ju premení na peniažky, vždy
         zhonobí čosi. Peniažky sú taká vec, ktorá sa ľažie, ako u nás tiež hovoria: peniaze robia
         peniaze. I u mňa ich jesto čosi, hoci i nie toľko, aby mohol pováľať rohy tým, čo ich majú,
         že i nám zavadzajú s nimi. Drahá majko, Vy viete, na koho to padá, hoc nevypíšem do konca,
         lebo písať nie je hovoriť. Čo napíšeš, nevieš komu môže padnúť do ruky, hoc môj list
         posielam na rekomando, aby sa nezatúlal do druhých dvorov. Bárs by ja mohol s ním urobiť
         cestu a pozrieť, ako sa máte, ako sa vám vodí! Ale to by sa nevyplatilo. List sa sprace
         kdekoľvek za pár šestákov a ide bezpečne, lebo nežije. Ale my, čo žijeme a máme srdce a
         vôľu, a veľkú vôľu, musíme čakať a mať trpezlivosť, lebo je cesta drahá a ďaleká. Ach, ako
         by vďačne šiel a pozhováral sa s Vami; lebo tu, drahá majko, s kým sa môžem vyzhovárať? V
         dome ani veľmi nestoja o mňa, viem, mám i nepriateľov, ľudia z ostrovov, ktorí nám nežičia,
         že sme im vraj Vlasi. Môj brat, čo som ho mal za brata, a viac od brata, tiež ochladol a
         bočí akosi odo mňa. Čo ja chcem, on nechce; čo ja rád, on nerád odrazu. Ej, veru zabudol na
         mandle, čo ste mu odkladali, figy a roháče
    <sup>
     [
     <a class="footnote" href="#ftn.id2504426" name="id2504426">
      58
     </a>
     ]
    </sup>
    (svätojánsky chlieb) a medovníky, čo dostával z Vašej ruky, keď bol malý, i keď
         podrástol. Koľko ráz ste ho oprali, obšili a preobliekli. Ej, najedol sa tu, najedol,
         zaodel a zaobul, mňa už netreba. Skočí neraz do mňa a nakričí, sám neviem prečo.
   </p>
   <p>
    Ja, majko moja milá, ak mám ešte tu ostať, ja už tu nevybudnem sám. Život ako pustovníka
         sa mi zunoval, chcel by mať dakoho, komu srdce otvoriť. Viete, že som v rokoch, vstúpiť do
         človečenstva. Malé jarky, nech len trochu nazbierajú vody, hľadia sa zísť s druhými,
         zlievajú sa s nimi a potokmi, že im púť nevyjde ťažká a zdĺhavá. Samota padá ťažko; rád by
         sa i sňať s druhom, aby ma do smrti sprevádzal. Keby bol chcel, drahá majko, mohol som mať
         i dosiaľ tuná, bieleho pohlavia ani tu nechybuje, bolo by z čoho i vyberať. Ale zas mi bolo
         všakovak vybrať si takú, čo Vy nepoznáte. Čo by Vám z nej bolo, keby sa nevedela pozhovárať
         s Vami? A tak by bolo najlepšie, drahá majko, poslať mi semka, čo Vám padne do oka a mne by
         bola súca; lebo viete, že naše dievky, ktoré idú na vydaj, už neznám. Ale Vás prosím, nech
         bude dobrá, ale i na oko takto, lebo som trochu háklivý. Ak má dáku chybu, radšej mi ju
         neposielajte.
   </p>
   <p>
    Dnes Vám je i tu pekných dievok, i našich i iných jazykov, že si mládenec má v čom
         preberať, keď sa vyhrnú v nedeľu z kostola; ale ako si vyberiem, keď ju neznáte a potom
         bojsa, mohla by Vám nebyť po vôli. Túto vec Vám kladiem veľmi na srdce, lebo ak by mi zuby
         klepli naprázdno, ešte by sa ja zobral a prikvitol domov znenazdania, čo by i nedoniesol,
         koľko treba pováľať im tie rohy a ostal v dedine v hanbe pred našimi nepriateľmi. Ak mi zas
         pošlete kadečo, neobstál by tu pred nepriateľmi a závistníkmi, lebo by sa radovali, že som
         hľadal inde chlieb nad pšenicu a nedostal ani otruby. Ak by ste ma obslúžili, ako mi srdce
         pýta, ostal by tuná ešte dajeden rôčik, kým by nezhonobil trochu zlata, čo ho ešte ostalo z
         tejto i tamtej strany kanála. Aby videla, že nepôjde na posmech ani na hanbu, ale za
         poriadneho čeľadníka, posielam Vám túto svoju fotografiu, čo som dal vytiahnuť u
         najlepšieho fotografa v meste. Nech sa pripáči, ak sa jej zvidí obrázok, nech príde, lebo
         ak sa jej bude máliť, nájde sa ich ešte na každý prst, a veru nie kadejakých, ktoré by so
         zatvorenými očima pristali vďačne byť paňou pána Andriju Gojčevića, lebo sa už i teraz, s
         tým čo má, môže podpisovať statkár, keď za svoje peniaze môže kúpiť i vážnosti i poľa.“
   </p>
   <p>
    Bolo ešte v liste pozdravov na strýcov, ujcov, bratancov, vrstovníkov a známych. Celá
         dedina Pravý a Ľavý Zorovac s blízkym a ďalším okolím prijme spomienku od úžiny
         Magallanesa. Všetko pripravil; doniesol obrázok a nemôže sa vynadívať, aký je hrdý a mocný.
         Vypučil prsia, na nich kvet, že môžu ho mať za pero. Vlasy ostali prihladené, ani jeden
         nevyskočil z radu. Iba čo sa otvorili priveľmi; dívajú sa kdesi do povetria, sťaby sa
         spytovali so strachom: „A kde sa ja beriem?“
   </p>
   <p>
    „Čo len povedia?“ húta nad obrázkom. „Čo povedia naše, keď sa prizrú tomuto čeľadníkovi?
         Pomyslia si, že je nie najhorší. I tí na púšti, keď im na žrdi doniesli veľký strapec
         hrozna, chytili sa palice, prikvitnúť čím skôr do kraja, kde sú také úrody.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2586376" name="ftn.id2586376">
        53
       </a>
       ]
      </sup>
      <span class="emphasis">
       <em>
        berkshir
       </em>
      </span>
      (angl.) — druh ošípaných vychovaných v anglickom
               Berkshire krížením domácich ošípaných lincolnshisských a essexských s farebným
               prasaťom čínskym, románskym a predovšetkým neapolským
     </p>
    </div>
    <div class="footnote">
     <p>
      <sup>
       [
       <a class="para" href="#id2586501" name="ftn.id2586501">
        54
       </a>
       ]
      </sup>
      <span class="emphasis">
       <em>
        vinčisterka
       </em>
      </span>
      (z angl.) — druh pušky
     </p>
    </div>
    <div class="footnote">
     <p>
      <sup>
       [
       <a class="para" href="#id2586796" name="ftn.id2586796">
        55
       </a>
       ]
      </sup>
      <span class="emphasis">
       <em>
        Skating ring
       </em>
      </span>
      (angl.) — miestnosť na korčuľovanie (na
               kolieskových korčuliach)
     </p>
    </div>
    <div class="footnote">
     <p>
      <sup>
       [
       <a class="para" href="#id2587068" name="ftn.id2587068">
        56
       </a>
       ]
      </sup>
      <span class="emphasis">
       <em>
        majko
       </em>
      </span>
      (chorv.) — mama
     </p>
    </div>
    <div class="footnote">
     <p>
      <sup>
       [
       <a class="para" href="#id2587088" name="ftn.id2587088">
        57
       </a>
       ]
      </sup>
      <span class="emphasis">
       <em>
        Mandalena
       </em>
      </span>
      (chorv.) — Magdaléna
     </p>
    </div>
    <div class="footnote">
     <p>
      <sup>
       [
       <a class="para" href="#id2504426" name="ftn.id2504426">
        58
       </a>
       ]
      </sup>
      <span class="emphasis">
       <em>
        roháče (svätojánsky chlieb)
       </em>
      </span>
      — tropická rastlina z okolia
               Stredozemného mora (Ceratonia siliqua)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504549">
       </a>
       10
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán Katović cíti neraz vôňu pomarančov a citrónov v kvete, ako sa mieša s vôňou smoly z
         borového hája a dychom mora. Keď sedí v pisárni, neraz mu príde odložiť pero, poprechádzať
         sa vo veľkom dvore kláštora o stĺporadí okolo veľkej studne vprostriedku, ktorá má zrub so
         starým krumlovaním. V tie časy pozabudne na všetko. Ukáže sa mu dom pod vinicami. Schytí ho
         prudká túžba: keby mal krídla, odletel by hneď do kraja, ktorý prichádza k nemu, keď sa on
         nemôže vybrať doň.
   </p>
   <p>
    Ale túžba zadrieme zasa; učupí sa, ako hovorieva pán Fortunato. Pánu Simonovi sa
         predstaví, ako sa spustiť do práce, ktorú vytvoril z ničoho, svojím úsilím. Koľko nocí
         nespal, kým vyrástla, ako je! Továrne a mocné domy v Európe a Severnej Amerike zverili
         tovar jeho opatrnosti a statočnosti, že ho opatrí a zaplatí zaň poriadne. Ani raz nezmeškal
         zaviazanosť a nezmešká. Ich tovar bude uňho bezpečný, akoby bol v ich skladoch. Radšej
         prísť o všetko, ako skrátiť ich o najmenšiu vec. Obecenstvo mu dôveruje. Dostáva od neho
         najlepší a najlacnejší tovar. Ležia mu na srdci i krajania. Tiež berú uňho, už či robotníci
         alebo malí sklepníci na rohoch ulíc. Podajedni za hotové, ale ich berie najviac na úver.
         Splácajú v pohodlných splátkach. Vďačne im počká, neraz i pomôže. Kto sa bude zaujímať za
         nich, kto ich opatrí všetkým, keď ho tu nebude? V obchode má statočných zamestnancov, platí
         im dobre, ale i oni vkladajú do práce úsilie a horlivosť, akoby robili na svojom. Nie sú už
         ani nájomní, ale ozajstní spoločníci a priatelia; ako ich pripraviť o prácu a chlieb?
   </p>
   <p>
    V tie časy túžbu schytí, miesi ju a pasuje sa s ňou, kým ju nezatitlá do tmavého kúta.
         Nech nehryzie, nekričí, ale čaká. Čo by mu dali za obchod? Dom je nie jeho, má iba zmluvu
         na roky užívať ho za peniaze. Tovar je nie jeho. Zaplatili by mu za prácu a meno, ktoré
         vyvýšila jeho usilovnosť. Predal by vlastne meno, úsilie a statočnosť, robotu celej svojej
         minulosti. Hrdé statočné Ja, ako bolo, keď tvoril, trápil sa a budoval budúcnosť. Kde nájde
         človeka niesť ho a zásady v čistote a statočnosti? Či ho zveriť hockomu, najmä cudziemu;
         dať ho využívať, alebo i zneužívať na dobré obchody? Značilo by to zapredať nepoškvrnenú
         minulosť.
   </p>
   <p>
    „Predať prenáhlene, bolo by odhodiť veľké hodnoty za malé výhody alebo i za ujmu!“ V
         také časy ho zas nadišla chuť do roboty. Vytrvať a neprepustiť miesto iným, hádam nehodným.
   </p>
   <p>
    Dnes ráno zas udrela naň spoza plota túžba. Vyniesla mu kraj na slnci. Na vetríku počul
         prevracať sa lístie olív, blysnúť striebristým opakom. Zaliala ho vôňa mora pomiešaná s
         vôňou kvietia a smoly. Ohláša sa pieseň chlapov, ako veslujú pod plachtou, ktorá sa časom
         naduje, časom opľasne. Hlava horí, srdce búcha mocne. Nemôže obsedieť za stolom pri veľkej
         knihe účtov, vpisovať do nej deje svojho pôsobenia. Skočil, chodí prudko po izbe, stene od
         bôľu.
   </p>
   <p>
    „Ale počkaj, pozhovej. Zaplatím i tebe, čo ti patrí. Čakaj, kým sa usporiadam so
         všetkým. Pohľadám druhého človeka, lepšieho od seba; odovzdám mu všetko, všetko.“
   </p>
   <p>
    „Na čo už čakať? Pozdejšie bude zas len ako dneska. Naskutku! Už nepočkám ani deň, ani
         hodinu: daj, čo si dlžen…“
   </p>
   <p>
    Nemohol obstáť, vyšiel do obchodnej miestnosti. Nabil ju tovarom po policiach okolo
         stien. Po zemi stoja rady načatých vriec a otvorených debien. Vchodia a odchádzajú
         neprestajne. Výmena tovaru za peniaze tečie riadne. Vyberaná obsluha obsluhuje hladko a
         ochotne. Badať chuť a horlivosť v každom pohybe.
   </p>
   <p>
    Vošiel do bočných miestností, kde má príručné sklady: doplniť, čo sa minie v drobnom
         predaji. Na nábreží má osobitný sklad vydávať tovar vo väčších čiastkach, hádam malým
         obchodníkom alebo väčším odberateľom. Pred ním stoja karrety rozvážať ho a donášať výkazy s
         podpismi za odvezený tovar.
   </p>
   <p>
    Zriecť sa všetkého toho? Ako zahodiť prácu, keď tečie ako potok, ktorý nemôže vyschnúť?
         Nebol by hriech, hotová zrada, vyraziť ho z koryta.
   </p>
   <p>
    „Čo myslíte, ako nám ide?“ Pristúpil k prednostovi domu, pánu Ipolitovi Rayosovi. Je
         uňho od samého počiatku; pravá ruka a hlava, ktorá vie, čo sa robí v každom kúte.
   </p>
   <p>
    „Ísť by nám išlo oberučne,“ žmurká naň pán Ipolito. „Míňať sa tovar míňa, neplesnie po
         kútoch, karrety nezaháľajú. Ale, ako hovorím, pán Simon,“ pristúpil k nemu bližšie a
         oprašuje mu rukáv, ktorý zamúčil kdesi v obchode; znížil hlas a vraví mu naliehave. „Bolo
         by dlžníkov ponaháňať. No dobre — napomenúť len, napomenúť,“ popravil sa, keď pán Simon
         pozrel naň veľmi živo. „Tovar ide a peňazí, vidím, nepribýva. Odhŕňajú sa. Stúpať im na
         päty!“
   </p>
   <p>
    Pán Simon sa zachmúril. Krídla mu ovisli. Ach, otupná pesnička o dlhoch a dlžníkoch!
         Nezabudol mu ju zanôtiť, len čo ho videl, že je zhovorčivejší. „Ktorí sú najhorší, ktorí,
         pán Ipolito?“ Nezabudol sa spýtať, nech mu ju vyspieva do konca.
   </p>
   <p>
    „Viete iste lepšie odo mňa. Pozrite do kníh. Ja vidím iba, ako odnášajú. Vidíte, váš
         ctený krajan Kesica berie, berie; nevidím ho doniesť. I dnes, odviezol dve karrety.“
   </p>
   <p>
    Nezabudol mu nadstrčiť krajana Kesicu, akoby bol najhorší! ,Dobrý chlap pán Ipolito
         Rayos‘ myslí si, ,ale chce dať cítiť svoju päsť‘.
   </p>
   <p>
    „Dobre, už vám nič nepoviem, pán Simon,“ vystrel ruku proti nemu. „Ťažko nesiete, že som
         ho spomenul.“ Pán Simon sa usmieval a krútil hlavou, že sa mýli. „Ja len preto, že berie
         moc. Kde dieva peniaze? Schováva ich, či čo? Pri pokladnici vravia, že neplatí. Ale vy
         budete vedieť lepšie. Nebodaj ste sa presvedčili.“
   </p>
   <p>
    Pozrel naň bedlive, čo povie, ale nepovedal nič. Hľadí na stranu. Ťažko mu je, že sám
         nevie, čo čaká od neho pán Ipolito; aké presvedčovanie? Ale pán Ipolito nechcel ho už
         dochodiť. Pristúpil k nemu ešte bližšie, usmieva sa a žmurká významne. „My jediní v meste,
         pán Simon, máme kukuricu. A veľmi poriadnu partiu, ak ste nezabudli. Iným ktovie kedy príde
         druhá. Novej žatve sa neúfať, vypadla nedobre. Tak sme sami ostali. Dneska sme my
         kukuricoví králi v Puntarene.“ Zasmial sa od radosti, že uviedol kráľovskú hodnosť do
         mesta, čo len nad kukuricou. Doložil ešte dôvernejšie: „To je tá istá kukurica, ktorú sme
         platili svojho času draho. Viete vtedy, keď to zlacnela naša peča a museli sme platiť draho
         argentínske.“
   </p>
   <p>
    Pán Ipolito sa radoval, že sa časy menia. Zameškali kúpiť lacno peniaze; kukurica
         zaľahla v sklade; zaľahla i na dome, že začal prašťať.
   </p>
   <p>
    „Všetko nahradíme. Popravíme, čo nás vtedy trhlo…“
   </p>
   <p>
    Pán Simon sa zachmúril. Nadstrčil mu zas pred oči hrboľ, na ktorom bolo tak dotuha drglo
         jeho obchodnícku káru. Málo chýbalo, že nepolámalo osi a kolesá. Vtedy mu doráňalo i dušu;
         srdce sa rozpáralo, akoby na kusy. V prsiach i hlave bolo prázdno, tmolil sa ako mátoha.
         Vtedy — vtedy…
   </p>
   <p>
    Pán Ipolito sa zhákol; očervenel od jedu na samého seba. ,Čerti mi posvietili stavať mu
         tú chybku pod nos! Potkol sa raz, možno i udrel; načo mu spomínať!‘
   </p>
   <p>
    Sponáhľal sa hodiť pekného piesku na pľuhavú mláku. „Nechcem spomínať, čo bolo. Do
         osobných vecí nemám čo pchať nos. Vyhýbam sa i narážke na tú vec a akosi podbehuje
         jednostaj. Nemajte mi za zlé, pán Simon.“
   </p>
   <p>
    „Necnejte si,“ usmieva sa trpko. Ľúto mu je dobrého chlapa a priateľa, ako sa vtrepal do
         kaluže. Nedbal by sa vydriapať z nej, ale nemôže, len sa ešte väčšmi zabára do nej. „Nie je
         vaša chyba. Viem, že boli následky i straty. Len ich napraviť, ak môžeme.“
   </p>
   <p>
    Pán Ipolito vystrel ruku proti nemu, otvoril oči a trochu i ústa, v tvári mu kričal
         mocný súhlas a odobrenie.
   </p>
   <p>
    „I ja tak vravím, i ja. Hlavná vec, najhlavnejšia. To som chcel povedať i ja. Čo ma do
         iných vecí? Mám na hlave obchod a tovar.“
   </p>
   <p>
    „Viem dobre, viem, že sa trápite.“ Pán Simon je rád, že ho vytiahol trochu z kaluže,
         „Škodu azda nahradíme.“
   </p>
   <p>
    „Na to som narážal, iba na to.“ Vydýchol si, že konečne vybŕdol, kde bol vhupol
         neopatrne. „Do osobných vecí a zábehov ma nič. Na tejto istej kukurici utratili sme veľký
         groš, lebo sme zameškali kúpiť argentínske peče, kým neboli drahé. Naše boli spadli akosi
         náhlive, ktovie pre koho. A vidíte, na čo teraz vychodí! Ide nám ostať zasa navrchu! Na čom
         sme utratili, na tom zarobíme! Oj, nebojte sa; zarobíme pekne a statočne, priateľ! Omastíme
         si bradu.“ Položil dlaň na oholenú bradu, ktorú bol porezal na dvoch miestach pri holení;
         šúchal ju, akoby ju ozaj mastil. Ale pristúpil ešte bližšie, zobral mu akúsi smeť, ktorú
         zazrel na kabáte. „Kukuricu minuli všade. My jej máme plný sklad. Aká kukurica, pane, ako
         zlato! Povýšime cenu — dobre povýšime. Pôjde ako po loji. Môžeme zaceniť…“
   </p>
   <p>
    Pán Katović nebol uveličený. Nerád využíva, keď iných prikvačí potreba alebo práve
         bieda. Nachmúril sa, napomenul ho: „Pomaly, pán Ipolito, pomaly! Nepreťahovať strunu…“
   </p>
   <p>
    „Nepukne, hoc ju i natiahnuť.“ Smeje sa natešený. Nezbadal, že gazda neodobruje veľmi,
         čo mu tu predkladá. „Zahrá nám až milá vec. Natenko ju natiahneme, natenko!“
   </p>
   <p>
    „Nepreťahovať, pán Ipolito. Nectilo by nás.“ Opakuje a dvíha prst s pečatným prsteňom.
         Sivé oči pozerajú naň vážne. „A hrať hrajte, ako viete. Na vás ostane i struna i husle!“
         doložil so smiechom. Má rád prednostu. Veď záujmy gazdu má za svoje, veľadí ich všade, ako
         môže. Ale sa mu protiví dvíhať ceny, keď sa daktorý článok vypredá po ostatných obchodoch.
         Pán Ipolito má zas cele iné náhľady o tej veci. ,Využi, ako môžeš; lap šťastie, keď
         podbehne. Nerado sa vracia, keď sa mu dáš vymknúť…‘
   </p>
   <p>
    „Len mi nekaziť, pán Simon!“ Vystríha gazdu. „S kukuricou si už ľahko poradím. Ukážeme,
         čo sme, ako sme vyšli na psí tridsiatok!“ zahrozil sa kamsi päsťou. Očervenel ako moriak.
         Ozrutná postava akoby sa chystala mlátiť, degviť kohosi. Pán Simon pozerá naň v dive. Čo to
         za narážky a hrozby? „Lebo si,“ hromžil, z čiernych očú mu sršali iskry i fúzy sa zježili,
         „rozchýrili tam kdesi, že ideme vypriahnuť. Zhľadávame vraj peniaze pod rukou, banky nám
         vraj zavreli úver…“
   </p>
   <p>
    Ho-hó! Pán Katović sa zhákol. Zišli mu na um žaloby a výstrahy pána Vodopiju. Teda
         predsa bolo čosi! I Nikola ho bol odrádzal… „Ešte sme tu!“ Postavil sa hrdo. „Nebojte sa,
         pán Ipolito. Znamenáme čosi!“ Postava sa mu vyrovnala, hrdosť mu sedela na čele.
   </p>
   <p>
    Pán Ipolito pásol na ňom oči. Okrial, keď videl, ako sa v ňom vzoprelo sebavedomie. I
         znamená čosi on i jeho dom, hoc nemá veľký kapitál. Zaberá veľmi pekné miesto v obchodnom
         svete.
   </p>
   <p>
    Chcel vedieť, aké sú to zas chýry. Pobral sa rovnou cestou k pánu Vodopijovi.
   </p>
   <p>
    Keď ho pán Vodopija počúval, zapálil sa ani panna, keď jej spomenú venček. Zľakol sa, že
         ho bude potvárať pán Katović v klebetách. Nechcelo sa mu prikrývať iných. Vyrozprával mu,
         ako sa mu povodilo pri pánu Dolčićovi.
   </p>
   <p>
    „Nikto iný nepustil mrzký chýr ako on,“ jedoval sa. „Myslí, že by ho vyvýšilo, keby sme
         ostatní prišli o všetko. Ale mu vysvietim.“
   </p>
   <p>
    Uprosil ho dať mu pokoj. „Necháme klebety klebetami. Ak ich podvracať, podvráťme ich
         skutkami.“
   </p>
   <p>
    Ale bol znechutený, keď sa vracal od pána Ramosa. Ako sa mu odsluhujú poniektorí. A
         predsa dával na úver i pánu Dolčićovi a Kolčićovi, koľko zapýtali v prvých časiech, kým sa
         nedostali na zelenú ratolesť. Nenapomínal ich platiť, ani im nebral úrokov. A pán Dolčić
         zaradoval sa z jeho rozpakov, hľadel urobiť vola z komára. Vidieť ho prísť o všetko,
         prišiel by sa mu hádam smiať priamo do očú.
   </p>
   <p>
    Ale si lepšie rozvážil veci, začal nahliadať, že je hádam trochu i sám na vine. Má
         starosť o krajanov i cit za nich, ale sa predsa primálo schádza s nimi. Pán Ipolito brojí
         proti nim tuho, najmä proti Kesicovi. Čo je vo veci? Má pravdu, alebo je predpojatý?
         Nevedel sám ako, iba keď od pána Ramosa prešiel dohora do ulice Diez y ocho Setiembre na
         uhol s Bolivarovou k Hotel-Restaurantu pána Martina.
   </p>
   <p>
    Ako obyčajne, popoludní vo veľkej miestnosti nebolo nikoho, iba sám gazda. Stál ako iné
         razy za dlhým stolom, obslúžiť hosťa, ak by prišiel. Vieme, najviac vyčkával nadaromnicu,
         málokto sa ohláša na kalištek. Strhol sa, keď sa otvárali dvere, že ide predsa hosť.
         Stŕpol, keď zazrel takú vzácnu návštevu, iste má čosi za lubom; neprišla z kratochvíle.
   </p>
   <p>
    „Ach, pán Simon, prejdite, prejdite — nech sa páči“. Spamätal sa chytro. Vyredikal sa
         spoza dlhého stola, rozknísal sa na nohách ako na štuliach, nezohýnajúc ich veľmi v
         stavcoch. Naprával mu stoličku pri malom stolíku. „Čo rozkážete u nás?“
   </p>
   <p>
    „Doneste niečo, vypijeme spoločne,“ navrhuje hosť.
   </p>
   <p>
    „Ja už len sladkú vodičku, pán Simon,“ žaluje sa, ometajúc stoličku. „Doktori zakázali
         nápoje. Neviem, prečo ma vzali na mušku, ale čo ako, príde slúchať.“
   </p>
   <p>
    „Nuž dobre, gazda,“ pristal pán Simon. „I mne len vodičky. Budem držať s vami.“
   </p>
   <p>
    Pán Martin nalial do kalíškov niečo červeného. Bolo sladkavé, razilo pelendrekom, voňalo
         materinou dúškou. Pán Simon okúsil a prikýval hlavou, že dobre. „Týmto klamem podajedných,
         keď ma domŕzajú držať s nimi. Mám i žltkastú i zelenkavú,“ chválil sa gazda.
   </p>
   <p>
    Usmieval sa, ako klame hostí v záujme obchodu. Pán Simon sedí za stolíkom, on stojí
         proti nemu ako hora, ozruta chlap. Oprel sa o stoličku, ale si nesadol. Ťažko sa spustiť na
         sedisko; keď sa zasedí, zasa ťažko sa zdvihnúť. Tak najradšej stojí na nohách, opierajúc
         sa, ako môže. Hosť ho znal od prvej; teraz si ho obzrel bedlivejšie. Ako je to, že by sa
         pán Ipolito nedbal voziť po ňom, po statočnom mužovi?
   </p>
   <p>
    „Ako sa máte?“ prihovoril sa mu.
   </p>
   <p>
    „Ďakovať bohu, nemáme sa čo žalovať,“ pochválil sa gazda.
   </p>
   <p>
    „Ako ide obchod?“
   </p>
   <p>
    Gazda sa akosi zľakol. „Nemáme sa čo žalovať, ďakovať bohu. Nemôže ísť lepšie, ako ide.
         V lete zasekne vždy trochu, ale sa už roboty končia. Chlapi počnú prichádzať pomaly. Donesú
         čerstvé peniaze.“ Chválil sa, ako sa dom naplní. Každá izba po hosťovi, podajedna i po
         dvoch. Vystrel sa sebavedome ako človek, ktorý sa zagazdoval a nebojí sa. „Nuž vzmáhame sa.
         Ďakovať bohu. Minulý týždeň som kúpil biliard tuto,“ ukázal mu ho ako novotu pre čosi.
         Zohýnal chudák, lebo ho už mali i minulej zimy. „Nadobúda sa kus po kuse, keď nevládzeme
         odrazu. Predošlý mesiac sme zariadili jednu izbičku pre hosťa. Dvíhame sa po troche. Musíte
         mať trpezlivosť ešte, pán Simon,“ pokračoval tichšie. „Vidíte, peniaze šli na iné nábytky.
         I dvor sme museli vyriadiť, majiteľka nechce slýchať o útrovách, len brať nájomné. Veď
         viete, akí sú majitelia.“
   </p>
   <p>
    „I môj tak, gazda, i môj,“ žaluje sa pán Simon.
   </p>
   <p>
    „Keď bude plný dom tejto zimy, začneme zrezávať rováše, ak nás neopustíte. Bolo by i
         hotových čosi, ale sú ženine, nerád by ich hýbať.“
   </p>
   <p>
    „Nie je toľká súra, gazda, pozhovieme. Príďte, keď vám bude treba.“ Pán Simon tiež
         hovoril ticho, temer pošepky. Bál sa hádam, že ho dopočuje pán Ipolito a začne hromžiť. Ale
         stúpaj na päty krajanovi, keď ti vysvetlí rúče, prečo pokuľháva pri splácaní.
   </p>
   <p>
    Pán Martin vydýchol, čiže mu odľahlo. Mora, ktorá ho dusieva, nebude mať viac moci nad
         ním. Oči mu pozerajú veselšie, v hlave sa rodia nové myšlienky. „Ešte ste neboli u nás,
         nevideli ste dom; ak by sa vám páčilo!“
   </p>
   <p>
    Pán Simon váhal, ale ho vábilo čosi, dať sa naviesť. Prišli najprv do kuchyne, pri
         miestnosti. Behal očima po riade na stenách a policiach, po sporáku, po kútoch kade-tade.
         Aká čistota, aká krása. Keď vošli do pitvorka, gazda odchýlil bočné dvere. „Tu je naša
         izba, pán Simon.“ Zas veľká čistota a poriadok, dvojitá posteľ a skrine, všetko sa skveje.
         „Tam je naša bočná, i posteľ v nej, ak by trafil ženský hosť,“ usmial sa pán Martin.
   </p>
   <p>
    Dvor našiel vysypaný štrkom, popod steny chodníky z latiek: vedú do izieb v dlhšom
         krídle domu i do izbičiek v dlhom domčeku oproti, ale i do kôlne pri samej bráne. Čistota a
         poriadok i vo dvore, nevidno smetí. V krídle mu otvoril prvú izbu pána Andriju a Krešimíra.
         Pán Simon vošiel do nej, obzeral krásne náradie, ešte i nádherný písací stôl. Obraz pani
         Uršuly a nad hlavou postele obrázok Matky božej sinskej ovial ho čímsi milým, domácim.
   </p>
   <p>
    „Kto tu býva teraz?“
   </p>
   <p>
    „Andrija Gojčević a Krešimír,“ zvestoval gazda. To je matka Andriju, Uršula, vdova z
         Pravého Zorovca.
   </p>
   <p>
    „Bývajú po pansky!“ pochválil pán Simon. „Ja nemám takej izby.“
   </p>
   <p>
    Pán Martin si stal pred neho. „I túto sme len toť zariadili. Zíde sa mať dačo pre
         lepších hostí,“ pochválil sa pán Martin, ale ticho, aby ho nepočul pán Andrija, ktorý
         vyšiel kdesi. Čo by povedal, keby zvedel, že náradie je nie jeho?
   </p>
   <p>
    „Aká čistota!“ nemohol sa už udržať nepochváliť nahlas.
   </p>
   <p>
    „Tak je u nás všade. Chudobní sme, ale čistí.“
   </p>
   <p>
    „Čistota je najväčšie bohatstvo.“
   </p>
   <p>
    Povodil ho po všetkých izbách rad radom. Nebolo v nich nádhery ako v prvej, ale všade sa
         usmieva naň čistota a poriadok. Jedny dvere neotvoril.
   </p>
   <p>
    „Tu býva pán Nikola Žeravić,“ riekol mu skoro pošepky. „Ešte spí.“
   </p>
   <p>
    „Nespí, nie,“ ozval sa zdnuka chripľavý hlas.
   </p>
   <p>
    Nikola vyšiel z izby na chodníček a stál zoči-voči s pánom Simonom.
   </p>
   <p>
    Bola veľká radosť, zvítali sa ako starí priatelia.
   </p>
   <p>
    „A kde sa tu beriete, pán Simon!“ zvolal Nikola veselo. „Kto by sa bol nazdal, že ste to
         vy.“
   </p>
   <p>
    Z kôlne vyšla pani Tereza na hlas Nikolov. Jej sivé oči pozreli nedôverčive na nového
         hosťa. ,Simon Katović, uňho berieme všetko,‘ myslí si. ,Dosť mu dáme utŕžiť!‘ On pozerá
         skúmave na ňu, na jej všednú tvár o pripučenom nose na končeku.
   </p>
   <p>
    ,Nie vľúdna ženička,‘ pomyslel si pán Simon. ,Ale čistá, čistá, preukážeme jej úctu, čo
         jej patrí.‘ Rozkýval sa, začal chváliť, čo všetko našiel v dome.
   </p>
   <p>
    ,Môžeš sa fatinkovať veru,‘ myslí si ona. ,Dobre zarábaš na nás.‘
   </p>
   <p>
    Ale nemala kedy vyhutovať. Otriasla ruky o zásteru z akéhosi prachu, ktorý na nich
         nemôže byť, lebo bola nad kaďou v kôlni. Stratila sa v kuchyni. Príde im dávať kávu, keď sa
         Nikola steperil.
   </p>
   <p>
    Na kávu ostal pán Simon, chlapi sa zhovárali živo. Pán Simon zabudol dávno, po čo
         prišiel. Keď pani Tereza doniesla šálky s kanvicami na mlieko a čiernu kávu, okolo stola už
         krákorili veselo. I sám gazda sa spustil poľahky na stoličku; z očú sa mu podel kdesi
         smútok.
   </p>
   <p>
    „A či ja pôjdem domov, pôjdem?“ zvolal pán Simon veselo a šúchal ruky.
   </p>
   <p>
    „Nezariekame sa, pán Simon, nie veru,“ istí gazda, „hoc nie zajtra.“ Zasmial sa.
   </p>
   <p>
    „Nebude vám treba čakať dlho,“ ubezpečuje ho pán Simon. „Ak vám pôjde takto, hm —
         dva-tri rôčky. A či vám treba mnoho?“
   </p>
   <p>
    „Ach, keby na to prišlo,“ ozvala sa pani Tereza. „Tam by sa sladilo i o suchom chlebe.“
   </p>
   <p>
    „To verím!“ prisvedčil pán Simon. „Len by ho bolo! Ach, ako som rád náš domáci. Pšenicu
         obrali, lebo sú v nej dakedy hrudky i kúkoľ. Vždy sa ho zamieša do pšenice. Umyli ju,
         vysušili na slnci. Museli sme ju striezť od sliepok, ale i vrabcov. Viete, ako sa tisnú
         všade. A keď ju mleli na ručnom mlyne, dievky nám spievali. Zomleli len naprosto; nebola
         múka ako terajšia, ale aký sa vydaril z nej chlieb, naše malé okrúhle bochnice! Čo poviete,
         gazdiná!“ okríkol ju rovno a oči sa mu smiali.
   </p>
   <p>
    „Hej, inakšie ako tunajšie osly,“ prisvedčila pani Tereza, „hoc sú biele, na druhý deň
         sú ako guma, nedajú sa požuť. Vedeli sme, čo jeme; dnes nevieme, čo melú, ako melú na
         akýchsi váľkoch vo veľkej horúčave. Múka prismudne, ani nevonia pšenicou. Tak kŕmia teraz
         ľudí za ich vlastné peniažky.“
   </p>
   <p>
    Bola by pani Tereza povedala ešte všeličo proti strojom a bezbožnosti, čo všetko robia
         na nich: že zbierajú handry, robia z nich súkno, ale pán Martin pozrel na ňu zboku.
   </p>
   <p>
    „A čo ťa do mašín,“ zahriakol ju. „Na mašinách svet stojí, čo ty vieš? Nevidíš, že
         kvočky nesedia na vajciach, ale mašina vysedí kurčatá ako hocktorá kvočka. Keď vynájdu
         mašinu, ako ju vynájdu, vysedieť ľudí, nebude vás jazyčníc treba.“
   </p>
   <p>
    Veľmi sa uspokojil, že jej zapchal ústa. Žena nech sa netisne medzi chlapov a do vážnych
         rozhovorov. Beztoho od nej pochádza všetko, čo pochádza.
   </p>
   <p>
    Pani Tereza sa zľakla a vrátila sa do kuchyne. Tam mohla aspoň šomrať proti mašinám, nik
         ju nezavracal. Začali i háby prať na mašinách, ale ich coflo. Druhým, tretím vrchom
         bielizeň bola deravá, išla na kusy. Čo aký výmysel, ale mašina nemôže robiť ako dobrá,
         svedomitá ruka.
   </p>
   <p>
    Keď sa vracal pán Simon do obchodu, rozmýšľal, čo videl a skúsil. „Poriadna, čistá žena,
         koruna a ozdoba domu.“
   </p>
   <p>
    Pani Tereza, keď sa prišiel k nej odobrať, usúdila: ,Nože no. Nie je najhorší čeľadník.
         Nemá v sebe ani pýchy, náš chlebový človek.‘
   </p>
   <p>
    Čo vykonal? Vyplnil, čo mu naložil pán Ipolito? Miesto pohnúť ho do platenia, sľúbil mu
         pozhovieť, dať mu i naďalej, čo bude pýtať.
   </p>
   <p>
    Zato prišiel domov veselý a občerstvený. Dávno sa nezabavil, čo dnes u pána Martina.
         Pohľadal pána Ipolita a povedal mu.
   </p>
   <p>
    „Bol som u Kesicu pozrieť. Začne splácať tejto zimy; do tých čias nemôže. Vyrovnal sa na
         poprávky v dome, zakúpil náradia, ktoré ho stálo peňazí.“
   </p>
   <p>
    Pán Ipolito roztvoril oči, čo mu nevravia. „Ale sa zariadil s takým prepychom.“
   </p>
   <p>
    „Veru!“ prisvedčil pán Simon, „i prepych i čistota. Krajšie uňho ako v Hoteli Central po
         izbách. Kuchyňa lepšia ako v restaurante „K zlatému Guanakovi“.“ Pán Ipolito ostal, akoby
         ho bol obaril. Nemal čo povedať, iba prikyvoval hlavou. Pán Simon pristúpil k nemu bližšie
         a doložil: „Keď príde po tovar, treba mu dať. Podporujme statočných a snaživých.“
   </p>
   <p>
    „Dobre, dobre,“ pristal pán Ipolito, „vy rozkazujete.“
   </p>
   <p>
    Pán Simon vošiel do pisárne s inou chuťou, ako keď vyšiel. Ako sa šíri srdce napomôcť
         dom a robotu, ako ju obdivoval prvej. Pod robotou, čistou rukou ženy prekvitá dom a veľadí
         sa, uložené peniaze vrátia sa i s úrokmi od úrokov.
   </p>
   <p>
    Len čo si sadol, vstúpil k nemu čeľadník, ktorého dosiaľ nevidel u seba. Po výslovnosti
         a držaní mal ho za ostrovana zo strednej Dalmácie.
   </p>
   <p>
    Začal rozprávať, že sa volá Jakov Korin. Len nedávno, čo prišiel do Ameriky. A poznať na
         ňom, ako páchne Európou alebo skôr Dalmáciou. Ale vidno, vžíva sa chytro do nových pomerov,
         zná mnoho našich ľudí osobne, vie, kde bývajú. Ešte len i mená ulíc sa naučil. Veru nie
         blázon! Toľkí dávni osadníci nevedia dodnes, v ktorej ulici bývajú. Veď na čo by im bolo
         vedieť, znajú sa medzi sebou. Beztoho menia vždy tie mená ulíc, a mení ich, nebodaj,
         magistrát.
   </p>
   <p>
    „A máte robotu?“ opýtal sa ho. Myslel, že prišiel k nemu hľadať službu.
   </p>
   <p>
    „Roznášam mäso z jatky.“ Udal i majiteľa. Pán Simon si tak vysvetlil, ako sa mohol
         zoznámiť tak chytro s ľuďmi a ulicami. Hádam ho už i videl cválať po ulici na koni s košom
         mäsa na lakti.
   </p>
   <p>
    „Čo by ste si žiadali?“ Ponúkol sa mu domáci pán.
   </p>
   <p>
    „Nedbal by poslať niečo peňazí domov,“ zveril sa mu.
   </p>
   <p>
    „Pekne od vás — veľmi pekne!“ Pochválil ho.
   </p>
   <p>
    „Sľúbil som im poslať, ako prídem k prvému grošu.“
   </p>
   <p>
    Pán Katović obzrel si ho lepšie, hodného syna. Aká prítulnosť k rodnej chalúpke! Ledva
         sa tu zohrial, už im pomáha, tým doma… „Koľko pošlete?“
   </p>
   <p>
    „Okolo dvadsať lír šterlingov,“
    <sup>
     [
     <a class="footnote" href="#ftn.id2588720" name="id2588720">
      59
     </a>
     ]
    </sup>
    vyriekol hrdo.
   </p>
   <p>
    „Dvadsať odrazu!“ Zadivil sa. „Dobre zarábate na počiatočníka.“
   </p>
   <p>
    „Mohlo by vyjsť i viac. Líry by premenil na peče, dávajú ich zas moc za líru. O pár dní,
         keď podskočia peče, kúpil by za ne lír. Azda by sa zarobilo, i hodne…“
   </p>
   <p>
    Pán Katović sa usmieval. Neskúsení si tak predstavujú zarábať na peniazoch.
         „Nespoľahnite sa na to!“ vystríhal ho. „Nie sme istí, či nebudú peče ďalej padať, miesto
         stúpať. Mohli by ste utratiť. Ja sám som kúpil včera líry, hoc sú čosi drahšie. Pošlite im
         rovno, čo máte.“
   </p>
   <p>
    Dal si povedať naveľa. Nebude skúšať šťastie na kurze peňazí. Pán Katović sa radoval.
         Zavaroval ho možno od škody. Radil mu ísť na banku, urobia mu poukážku výplatným lístkom na
         banku tam doma.
   </p>
   <p>
    Ale Jakov prestupoval trochu z nohy na nohu, naostatok sa osmelil: „Tak prosím, urobte
         len tak, ako vravíte, pošleme ich rovných dvadsať.“ Pán Katović prikývol ochotne.
   </p>
   <p>
    „A písmo mi dáte hneď, alebo potom?“
   </p>
   <p>
    „Na banke vám ho dajú, keď zložíte peniaze,“ vysvetlil mu.
   </p>
   <p>
    „Ja viem, ako robia ček,“ osvedčil sa Jakov. „Ale by prosil tých dvadsať lír.“
   </p>
   <p>
    Pán Katović vytreštil naň oči. Musel sa zasmiať. „Prišli ste si teda požičať, požičané
         by ste poslali!“
   </p>
   <p>
    „Hej, bol som im sľúbil, že pošlem prvé peniaze, čo k nim prídem,“ zvestoval mu.
         „Zaplatím vám statočne, keď zarobím. Nemáte sa čo báť.“
   </p>
   <p>
    Pán Katović zvážnel; napomenul ho neponáhľať sa toľme. Doma vedia, že len toť prišiel,
         nemôžu očakávať podpory pred časom. Nech majú trpezlivosti i oni.
   </p>
   <p>
    „Keď som im sľúbil, že im pošlem zaraz. Vedia, že som obhoditý, budú veľmi čakať.
         Amerika je Amerika. Ak nás ona nevytrhne, my tam doma nezbohatneme. Nieto zárobkov; nikde
         nič nerobia, iba v tých viniciach. Ak sa vína urodí dačo, musia ho dať odpoly darmo. Ak má
         dobrú cenu, vtedy sa ho zas neurodí. Tak alebo tak, vždy len ťaháme za kratšie.“ Doložil
         tichšie, ako s výčitkou. „Povedali mi, že neopúšťate chudobu, prišiel som k vám dúfanlive.“
   </p>
   <p>
    Pán Katović sa trochu i nahneval. Chcú hrať o peniaze, kupovať ich a predávať z jeho
         vačku. „Pomáham vďačne našim, keď sa usilujú, dávam im tovar na úver z môjho skladu. Ale
         hotové dávať nemám. Na to sú banky. A posielať domov je pekne; ale kto chce posielať, nech
         posiela zo svojich.“
   </p>
   <p>
    Vstal spoza stola a pozrel veľmi vážne naň. Ten si postál zronený. Pomaly sa obrátil k
         dverám. Ani vonku nevedel, prečo ho odbavili tak nakrátko.
   </p>
   <p>
    Pán Katović bol zronený. Aké neskromné nároky: len preto naň, že je vraj dobrý. Býval
         možno dakedy i dobrý, ale či je to chyba, aby dobrotu zneužili a mali ju za bláznovstvo?
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2588720" name="ftn.id2588720">
        59
       </a>
       ]
      </sup>
      <span class="emphasis">
       <em>
        libra šterlingov
       </em>
      </span>
      — základná jednotka anglickej meny
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2588871">
       </a>
       11
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán Ipolito sa tešil. Má moc nad kukuricou. Naseká z nej peňazí, hoc gazda vyhúda.
         Zabudol, že škodoval na nej pri Dorinke. A bolo ho načalo! Veru, potknú sa i pevní i
         opatrní, len nech sa im zasmejú pekné oči. I v meste sa divili napospol, keď sa rozchýrilo,
         do čoho sa zaplietol mnohovážny pán Katović. Neušiel! Niet chlapa, aby ho žena
         neprevládala, ak sa dá na to. Šťastie, že si dal povedať! Kukurica napraví chybu…
   </p>
   <p>
    V tie dni akosi bol zavítal do obchodu pán Justo Dominguez (čítať Chusto Domingez), úd
         firmy ,Dominguez, Cordos y Compania‘.
    <sup>
     [
     <a class="footnote" href="#ftn.id2588903" name="id2588903">
      60
     </a>
     ]
    </sup>
    Firma sa len toť zriadila, tiež obchod na dovoz a vývoz: ,Importación y Exportación‘.
    <sup>
     [
     <a class="footnote" href="#ftn.id2588918" name="id2588918">
      61
     </a>
     ]
    </sup>
    Pán Ipolito pobadal, že táto firma počala cieliť na ich dom. Myslela si hádam,
         že ani on nebol sprvoti ako Rothschildov, ale mal šťastie a vypálilo mu dobre. Prečo by
         šťastie neposlúžilo i jej? Našla si miestnosti na peknom mieste. Ale kapitálu nebolo mnoho.
         Bola ako tučné, pekne oblečené dieťa s ružovým nádychom na tváričke, jemnou pleťou, ktoré
         má opuchliny okolo hrdielka pod čipkami. Podkysá v nich potuteľne v čistej teplote pľuhavé,
         hnisavé hniezdo.
   </p>
   <p>
    Pán Justo bol obhoditý, chcel rušať smele, hoc podnik mal chybičku v základoch. Prečo
         nemohol posadnúť, kto sa nemá na pozore? Dával si pozor prezradiť, že si vybral Katovića
         vyhodiť zo sedla. Podkladal sa pánu Simonovi, keď sa zišli. Natískal mu horúce priateľstvo
         a úctu. Pán Simon sa držal k nemu ozaj priateľsky, bral všetko za hotový peniaz.
   </p>
   <p>
    Ohlásil sa v obchode, pristavil sa pri pánu Ipolitovi. Začal ho vodiť sem-tam po akýchsi
         nivách veľkých obchodných zámerov a výhľadov. Pán Ipolito bol ako na tŕni. Mal odoslať
         dakoľko väčších objednávok. Mal vo veľkom skladisku usporiadať a podeliť tovar i doplniť do
         príručných skladov, čo sa v nich minulo. Pán Dominguez sype sťa kôš, keď posýpa pod mlynský
         kameň, ale nie pšenicu, ba ani otruby, akýsi piesok to bude, hádam oslepiť pána Ipolita a
         poviesť ho kdesi. Pán Ipolito si nedá ľahko hádzať do očú, vie ich prižmúriť, keď do nich
         hádžu. Má čujný nos, čaká, kedy vyskočí v tom kúdole prachu ozajstné šidlo z vreca. Naveľa
         sa dočkal.
   </p>
   <p>
    „Ohlásil som sa, idúc tadiaľto, či by ste mi neprepustili niečo kukurice.“
   </p>
   <p>
    „Hm,“ pokrúcal hlavou pán Ipolito. „Musím vám povedať, pán Justo, že s kukuricou
         zamýšľam niečo. Hľadím ju mať na hŕbke.“
   </p>
   <p>
    „Figliar!“ Pán Justo mu pohrozil prstom. Bol na ňom masívny prsteň ako znak blahobytu
         firmy Dominguez Cordos y Comp. „Chcete priťahovať, lebo jej nieto na trhu. Vaša výhoda a
         váš osoh,“ dodal vážne. „Inak ja by vám neprekážal. Celá partia by išla rovno do kampa.
         Zaviazal som sa dodať Anonime
    <sup>
     [
     <a class="footnote" href="#ftn.id2589012" name="id2589012">
      62
     </a>
     ]
    </sup>
    Puerto Bueno kukurice. Termín vychodí, neviem si poradiť. Nedbaj dodavateľ z
         Buenos Aires ma zaviedol, nevypravil mi objednávku. Predstavte si, do čoho som sa vtrepal.
         Nový obchodný dom a nemôcť vyplniť prvú značnejšiu objednávku takej Spoločnosti!“
   </p>
   <p>
    ,A nech ťa čert vezme!‘ zaželal mu pán Ipolito. ,Teraz ti staneme na krk, abys’ vedel.
         Naučím ťa podoberať sa na objednávky u Spoločnosti, keď si ako kostolná myš.‘
   </p>
   <p>
    Len ako vypriadol takú objednávku! Sociedad Puerto Bueno! Na to sme sa nezmohli ani my,
         starý osvedčený dom! A on s mlezivom na gambách sa už vkmotril do nej! Ale čože, sedíme za
         pecou alebo blaznieme za sukňami. Tento nepodarenec vymetá kluby každý deň, vie, kde sa
         varia tri hrachy v hrnci. Ale i ja začnem brúsiť po kluboch. Ak nie iné, rozkážem si, ,soda
         and soda‘!
    <sup>
     [
     <a class="footnote" href="#ftn.id2589058" name="id2589058">
      63
     </a>
     ]
    </sup>
   </p>
   <p>
    Keď odbavil dlhú kázeň, vyrovnal tvár, vsadil do nej sladkavý úsmev. Bol samé
         priateľstvo, ochota a úslužnosť. Iba čo sa mu trochu riedke fúzy naježili.
   </p>
   <p>
    „Na to je ľahká pomoc,“ potešil ho. „Vašu zaviazanosť prevezme náš dom. Dodáme
         prvotriednu kukuricu Anonime, ale priamo, bez prostredníctva. V cene vás nepretiahneme ako
         nádejný priateľský dom. Cena, akú ste vyjednali so Spoločnosťou.“
   </p>
   <p>
    Pán Justo sa vedel pretvarovať a prežrieť všeličo, ale pri tých slovách sa mu tvár
         skrivila, akoby sa bol octu napil. Stŕpal, čo sa mu nestane ešte. Ten chlap ho prehliadol,
         vyvŕši sa na ňom. Narobí mu galiby i hanby. Čo zvíťazil? Kukurice nedostane a tento mu
         pôjde za šľakom až do Spoločnosti, ktorá sama nebude vedieť, ako ju zaplietli do tej veci.
   </p>
   <p>
    „Naozaj dobrá rada,“ prisvedčil pán Justo. „Zaslúži ju povážiť. Ešte sa pozhovárame.
         Nateraz veľmi ďakujem za ochotu.“ Podal mu ruku, vystískal mu jeho ako ešte nik hádam.
   </p>
   <p>
    Pán Ipolito i keď ostal sám, nemohol prísť k sebe od divu. ,Sociedad Anonima Puerto
         Bueno! Amigo, (priateľ) dobre si sa vydriapal. Ale prepáč, dodavateľstvo zíde sa i nám. Len
         česť, čo vynesie byť v spojení s tým panstvom. Ako sa prišiel pochvastať.‘
   </p>
   <p>
    Zaklial dva-tri razy, ako sa iní majú k svetu, kým jeho dom podriemkava. Ale ho aspoň
         vyobracal. Bol by sa šiel pochváliť do pisárne, ale musí ísť na nábrežie do skladu; ostatne
         pán Simon je tiež nie doma. Keď raz bol v sklade za jednou robotou, nadhodila sa druhá.
         Nemohol sa odšipľať. Zašlo ho pol dvanástej v sklade; prácu pretrhli, rozbehli sa na obed.
   </p>
   <p>
    Pán Justo si zle nadával celou cestou, že zastrelil capa, ísť k Rayosovi. Akoby nebol
         vedel, že je čertovým futrom podšitý. Akoby vedel vložiť nohu do Anonimnej Spoločnosti, len
         by mal kto dvere odchýliť! A on, babrák, hovoriť s takou líškou líškavou.
   </p>
   <p>
    Tak sa mu cesta minula chytro v nadávaní až do samej banky.
   </p>
   <p>
    Práce v nej nemal veľkej, ale prejde máloktorý deň, aby sa v nej neohlásil o tejto
         hodine. I iní obchodníci sa ohlásia, ktorí majú spojenie s ňou. Pobožný, keď ide popri
         chráme, vojde doň pokoriť sa bohu, najmä keď počuje hrať organ alebo cengať zvonček. Hriech
         sa rúhať bohu a vynášať porovnania, ale, čo ako, podobnosť je veľká medzi chrámom a bankou.
         Čo je pobožnému kostol, to je synovi sveta tohoto banka. V chráme hľadajú neviditeľnú moc,
         ktorá riadi všetko na nebi i na zemi; v banke je tiež neviditeľná moc. Syn sveta tohoto ju
         cíti a verí v ňu. Mráz ho prechodí chrbtom, ak by ju mal skúsiť na sebe. Žreci za bronzovou
         mrežou vládnu v jej mene. Delia minulosti, ale i bijú a trescú neúprosne Zlaté teliatko!
         Vyvolený národ tancoval vtedy okolo neho, dnes tancujú i nevyvolení. Veru moc! I mocní sa
         jej boja; slabého zdegví a vtlačí do jarma.
   </p>
   <p>
    Pán Justo prichádza nakuknúť, čo sa robí v chráme Mamona. Pokloní sa moci; stane na
         koberec, ktorý vedie k jeho oltárom, žriedlam bohatstva a moci. Pchá sa do očú tým, ktorí
         majú ísť po ňom, že je tu vziať si i on dielik. Pozdraví mocných, prihovorí sa slabým.
         Všetci sa mu môžu zísť.
   </p>
   <p>
    Ale jednou cestou číha, či sa neoklamal vo výpočte. Pozrel po miestnosti, do hlavného
         vchodu, ako vchádzajú a odchádzajú. Strihal očima, čo robia v knihách a kasách. Ale odrazu
         sa už neobzrel o nič, akoby sa bolo všetko prepadlo. Vo vchode zazrel pána Simona. Poznal
         na ňom, že sa necíti tu ako doma, nepatrí do rámca tohto obrazu. Chrám ho nemá rád, nie je
         vraj horlivý veriaci, ale iba zvedavec, ktorý ho navštívi mimochodom. Tak neslúžia bohu
         Mamonu! Kto mu chce slúžiť, nech mu posvätí dušu a srdce. Nech ho vymetie, vyhádže z neho
         mrcha náuky, aby nedávali pohoršenie. Pristúpi i on k mriežkam, ale roztržite, neobzerá sa
         o nikoho, či je tu alebo nie. Spytuje sa, po čom predávajú anglické funty, obyčajná otázka
         kupcov, ktorí majú do činenia s cudzozemskom.
   </p>
   <p>
    Pán Justo vyšiel a stál vonku opretý o uhol, akoby sa prizeral ruchu na ulici. Nie je
         veľmi veľký, hoc ulica je z hlavnejších. Vyšiel i pán Simon pred dom. Bol by prešiel
         roztržite popri ňom, keby ho nebol pán Justo pozdravil. Hneď sa i pripojil k nemu a pobral
         sa s ním dolu ulicou. Zhovárali sa o bežných veciach. Pán Justo ho obsypal poklonami a
         chválami.
   </p>
   <p>
    „Bude skoro pol roka, čo sme sa zariadili, ale sme nemali šťastie ukázať vám náš obchod.
         Viete, akú úctu prechovávam k vám, k človeku, ktorý sa vyšvihol svojimi silami. Pamätáte,
         ako som mal šťastie slúžiť s vami v obchode Rosalez Varas y Comp.? Pekné, bezstarostné
         časy! Boli sme mladí, len čo sme prišli do tohto mesta. Hneď som cítil, že vo vás trčí
         veľký obchodník.“
   </p>
   <p>
    Vylial na chudáka celú povodeň rečí. Boli spolu v službe, ale sa málo kamarátili. Pán
         Simon ho nemal rád a ani inak sa nebečeľovali. Poklony sa mu protivili, lichotenie ho
         urážalo. I teraz by sa ho najradšej striasť, ale čo mu urobiť, keď sa prilepil ako
         pijavica. Pripil sa, nedá sa zhodiť.
   </p>
   <p>
    Tak sa musel predsa len ohlásiť v pisárni novopečenej firmy. Mali ju peknú, hneď pri
         obchodnej miestnosti. Sadli na diván, pán Justo vytiahol cigarky, prišla čierna káva,
         nevedieť skadiaľ. Pán Simon ju veľmi rád, keď je dobrá. Pri nej a pri havanskej pozabudol,
         že nemá pána Justa rád. Keď pán Justo videl, že hosť odmäkol, predstúpil s prosbou o
         kukuricu.
   </p>
   <p>
    „Musím ju vystanoviť, a čo by ju prišlo spod kože vysypať,“ rozosmial sa na divnom
         rečovom zvrate. „Viete, že Spoločnosť dochováva barany čistého plemena „Mamouth“
    <sup>
     [
     <a class="footnote" href="#ftn.id2589298" name="id2589298">
      64
     </a>
     ]
    </sup>
    s rúnom ako perina. Musí mať pre ne kukuricu na zimu, inak by otrčili paprčky.
         Aká hanba mne a môjmu domu — povážte!“ Pozeral naň skrúšene a dodal. „I záhuba. Musím
         nahradiť škodu!“
   </p>
   <p>
    „Čo si neobjednala Spoločnosť sama kukuricu ako po iné roky?“ zadivil sa.
   </p>
   <p>
    „Vidíte, aký potrest pre mňa!“ žaluje sa mu.
   </p>
   <p>
    „Sám pán Rosalez je v správe. Má hlavné slovo. Ako je to, že ju neobjednal on?“
   </p>
   <p>
    „Nuž musím sa priznať, zaskočil som ho. Zaobišiel som niektorých zo Správnej rady a
         odborného správcu…“
   </p>
   <p>
    Pán Simon stŕpol. Začal pozerať temer so strachom na tohoto človiečika. Zaznával ho,
         nemal ho za nič. Aký chlap na mieste! Vyhodiť zo sedla ozrutný dom Rosaleza! A iné, nie
         malé domy! Nie div, že je v pomykove; a akom! Zrovnajú ho so zemou a hanba na dôvažok.
         Neodsotí ho, nenechá v kaluži takého obchodníka pre pár vriec kukurice! Súcich napomáhať,
         nech sa vyškriabu na zelenú ratolesť! Kukurice je dosť. Ak ho i oratuje, ostane jej dosť i
         pánu Ipolitovi zahrať si na tú tenkú strunu, ako si predkladá…
   </p>
   <p>
    Pojednali sa na mieste pri čierne] káve a cigarách. Bolo veľké priateľstvo. Pán Simon ho
         nepretiahol, pán Justo sa nejednal.
   </p>
   <p>
    Rozišli sa srdečne. Ešte na ulici musel počúvať zdvorilosti, poďakovania, sľuby, ako sa
         mu odslúži, ak nie dnes, teda zajtra.
   </p>
   <p>
    Len keď prišiel k domu, padli naň rozpaky. Čo povie pán Ipolito? Kukurice ubudne dosť
         hodne, sotva nahradí tá, čo ostane, škodu, ktorú mali pri jej výplate. Iste si pomyslel, že
         kukuricou privábi i nových odberateľov; pri nej bude hľadieť odpredávať i iný tovar.
   </p>
   <p>
    Vedel, že nebude dobre, ale by nebol nikdy pomyslel, že bude, ako sa stalo. Keď mu
         vyrozprával pred samým obedom, aký obchod urobil s pánom Dominguezom, pán Ipolito obelasel
         ako šata, oči mu vyskočili. Ledva odfukoval od jedu. Obišla ho veľká slabosť, nemohol
         urobiť kroku. Ako bol, spustil sa nevládne na načaté vrece fazule, začal sa utierať
         červenou šatkou po plnej tvári. Riedke fúzy sa naježili.
   </p>
   <p>
    „Zle, pán Simon, veľmi zle,“ ozval sa naveľa zajakave. I hlas mu prichlípol čosi.
         „Odpusťte, pri všetkej úcte, ktorú prechovávam k vašej skúsenosti, musím opakovať: zle,
         veľmi zle.“ Odľahlo mu, začal vydychovať voľnejšie, i tvár brala na seba lepšiu farbu.
         „Previedol nás. Ako papľuhov nás previedol. A ja trkvas, sto ráz horší od trkvasa, truľo;
         nedať vám znať za horúca! Pravda, celé odpoludnie v sklade; nevedel som, kde chodíte. Bol u
         mňa, ale sa stratil ani gáfor, keď som mu zahúdol, že prevezmeme dodávku. Či som ho
         pretiahol alebo mu ukrivdil? Čo sa podberá na obchody, keď nemá pary splniť ich? A vy, pán
         Simon, nedať mu slušnú, správnu odpoveď, ale si dať výhody vykrútiť z ruky! Či nás to ctí
         pomáhať takému vtákovi? Podsadnúť ho, vyhodiť zo sedla, to bola povinnosť. Ale stalo sa,
         stalo,“ a chytil sa za hlavu. „Už sa neodstane.“
   </p>
   <p>
    Pánu Simonovi sa ho uľútilo, že si berie toľme k srdcu, a vcelku vlastne pletka. Po
         veľkom rozčúlení ostal zasa zronený ako bez nádeje. „Už je raz darmo, už je raz darmo.
         Dajme mu kukuricu do pažeráka a dajme si pokoj.“
   </p>
   <p>
    Pán Simon sa hneval sám na seba. Robiť sebevoľne, neporadiť sa s ním, ktorý mu chce
         dobre. Vidno, vie čo robí. Nepretiahol Domingueza, skôr mu chcel slušne pomôcť. Aký dobrý
         spôsob bol vynašiel! Bol by mu pomohol z kaluže, ale by mu bol vyráňal zuby. On je
         obchodník na mieste. Kto nevie byť obchodníkom, načo kazí remeslo?
   </p>
   <p>
    Na druhý deň ráno prišli karrety po kukuricu. Pán Ipolito nešiel na nábrežie. Motal sa
         po obchode ani otrávená mucha. Netrúfal si pozerať, ako si podomieľajú samé základy domu.
         Nežaloval sa, ale bolo poznať na ňom, ako dusí v sebe veľké rozhorčenie. Keď odviezli, čo
         im patrilo a videl veľkú špáru, kde bol stôs s vrecami, myslel, že ho tam porazí od jedu.
         Zaťal zuby, prežieral horčinu. Bol by otrávil celý kanál, až po Ohňovú Zem, keby ju bol
         mohol doň vyliať.
   </p>
   <p>
    Tak dusil v sebe hnev ešte, keď prišiel k nemu Jakov Korin s bratancom Kazimírom
         Koriným. Prišli pýtať tovaru na úver. Založili obchod na rohu neviem ktorej ulice, tam
         kdesi na okraji mesta. Kazimír ešte ešte, aspoň hovorí po kaštelánsky ako-tak! Ale Jakov!
         Keď otvoril ústa, vykrámil akúsi miešaninu talianskeho a španielskeho, čo si poskladal
         napochytre, až sa hory zelenali. Pánu Ipolitovi bolo, akoby ho na nože bral. Robotníci,
         naučení na motyku a lopatu tisnú sa do obchodu, i to nie o svojom, ale cudzom riziku.
   </p>
   <p>
    So svetom býval veľmi zdvorilý, skôr sladkastý. Mal zásady v tej veci, že vľúdnosť je
         dobrý tovar. Nestojí groša, iba trochu ochoty a dobrej vôle. Vypláca sa, hodná je dobré
         peniaze, lebo z nej obchod tučnie. Ale dnes sa odchýlil od obyčaje. Vysvietil im, že z toho
         nebude nič. Nebude tovar vyhadzovať na ulicu zo skladov.
   </p>
   <p>
    Bratanci vyšli s dlhým nosom. Postáli na ulici San Martin, prešli do ulice Tarapaca a
         znovu sa vrátili do San Martin. Ťahalo ich tuho k domu pána Katovića. Pána Ipolita zašla
         robota. Musel ísť na nákladný most prevziať a dať prevážať tovar, ktorý prišiel loďou.
         Sotva vytiahol päty z obchodu, priplichtil sa Jakov Korin. Prišiel sám, bez tlmača. Vedel
         cestu, šiel rovno do pisárne.
   </p>
   <p>
    Pán Simon ho poznal, pamätal sa, ako ho odpravil nedávno. Bolo mu potom ľúto, že ho
         hádam urazil. Bol rád, že mu podbehol. Prijal ho veľmi pekne.
   </p>
   <p>
    Jakov mu začal rozprávať: „Vzal som do árendy kúsok pozemku, vyjde z neho pekná záhrada.
         Len ho prekopať a ohradiť, vyplatí sa dobre. Pri ňom je pekný, veľký dom; bol v ňom obchod.
         Je skoro za mestom, árendy platím málo. Dvor je veľký. Keď sa vyriadi, naši budú chodiť
         zahrať si na gule. V nedeľu by sa utŕžilo dobre a susedom i v stred týždňa. Nuž platila by
         sa árenda, i ostalo by na živobytie. Proti zime je zo záhrady nič; prípomoc z obchodu by sa
         veľmi zišla.“
   </p>
   <p>
    Pán Simon rád pomáhal krajanom, keď vidí, že sa majú k práci. Obdivoval mládenca, ako si
         rozvážil a našiel dobrú postať, nech pracuje a vzmáha sa. Prečo by mu nepomohol? Dal mu
         písmenko, vydať mu v sklade, čo krámik potrebuje do skliepku: nápojov a iných článkov, ako
         strovy, múky, múčne výrobky a podobné veci.
   </p>
   <p>
    Pán Ipolito, keď mu dali písemko do ruky, obelasel ako moriak. S papierikom vletel rovno
         do pisárne.
   </p>
   <p>
    „A je toto naozaj, pán Simon, alebo žart?“
   </p>
   <p>
    „Ja som to mal za naozaj, pán Ipolito.“
   </p>
   <p>
    „Lebo vidím, že sme na zlej ceste, môj pán Simon. Hoci mám veľkú úctu k vašej
         skúsenosti, musím osvedčiť, že nesúhlasím. Tovar dávať do rúk, ktoré nevedia zaobchodiť s
         ním! Či ste sa prizreli, akí sú to obchodníci? Prečo neostanú pri motyke a lopate? Vyjdú na
         skazu a škodovať budeme my.“
   </p>
   <p>
    „Každý sa usiluje, ako môže, pán Ipolito. Hľadá si miestko. Tento čeľadník si dosť dobre
         premyslel, čo má urobiť. Myslím, že sa neklame vo výpočtoch. Bol by vám veľmi povďačný,
         keby ste ho obslúžili.“
   </p>
   <p>
    „Čo len o to, ja mu nezávidím,“ pán Ipolito (***malo by tam byť asi Ipolito podľa zmyslu
         textu***)zas obelasel. „Nie, prekážok mu robiť nebudem. Ale som už raz v službe, pán Simon;
         mal som si za povinnosť vyjaviť úprimne, čo myslím. Služba je zodpovedná a bojím sa škody.
         Boli sme prištedrí a prichytrí dávať, najmä krajanom. Nestoja na svojich nohách. My len
         dávať a dávať. Poniektorí visia, neplatia, a oddávna, pán Simon. Alebo nieto vôle, alebo
         hádam skadiaľ zrezať aspoň niečo z veľkého rováša. Preto, pán Simon, musím vyznať, že nerád
         otváram účet takému, ktorý nebude odchodnejší od iných.“
   </p>
   <p>
    „Tak ho znáte, pán Ipolito? Ak áno, nepoviem viac ani slova.“ Pán Simon sa tiež začal
         zohrievať trochu.
   </p>
   <p>
    „Znať ho neznám. Ale z držania a parsúnu som vybral, že je nie obchodník, ani nebude.
         Prepáčte, pán Simon, ale mne sa nepáči; nedal by mu na úver. Nepozerá priamo do očú. Oči mu
         behajú po čertoch, keď sa zhovára s vami. Ktovie, čo zmýšľa! Na takých chlapov niet sa čo
         spoliehať.“
   </p>
   <p>
    Pán Simon sa usmial. Po chvíli doložil s horúcim citom: „Nieže tak predpojate, pán
         Ipolito! Trochu viac uznanlivosti. Chudák, či je on na vine, že ho oči neslúchajú, ale
         brúsia sem a tam?“ Pozeral za to pánu Ipolitovi do tváre veľmi veselo, chcel zas všetko na
         žart obrátiť. „Možno prišiel naň i strach, ak ste ho neprijali milostive.“
   </p>
   <p>
    Pán Ipolito nedal nič na žarty. Očervenel a zlyhal mu hlas v hrdle.
   </p>
   <p>
    „Naskočiť som naň nenaskočil, iba som mu povedal, čo myslím, i to, ako som už mal česť
         spomenúť, iba z povinnosti. Naostatok proti jeho osobe nemám ničoho. Pán Simon myslí, že je
         dobre, ako rozhodol, ja nemám čo povedať. Mám sa česť porúčať.“
   </p>
   <p>
    „Mne je ľúto, že pán Ipolito je ako urazený. Boh mi je svedok, nechcel som ho uraziť.“
   </p>
   <p>
    „Pán Ipolito nemá sa prečo urážať, ani sa neurazil. Vykonal, čo mu povinnosť káže, do
         druhého sa nemá čo starieť. S tým, ak dovolíte, sa vám porúčam.“
   </p>
   <p>
    „Ale bez trpkosti!“ Pán Simon mu hrozil prstom usmievave a pristúpil k nemu; v jeho
         držaní videl čosi, čo sa mu nepáčilo. Iste nespokojnosť sa v ňom nazbierala a nemá sa kde
         vyliať.
   </p>
   <p>
    „Cele bez trpkosti, môžem istiť, pán Simon.“ I prijal od neho ruku, ale nezvučala
         srdečnosť v jeho slovách. Oko sa tiež uhlo, aby sa nemuselo stretnúť s pozorom, ktorý za
         ním pásol žiadostive.
   </p>
   <p>
    „No tak!“ pristal pán Simon, hoc nemal istoty, že sa udobril. „Vec sme tuším vybavili.
         Nehneváte sa?“
   </p>
   <p>
    „Vybavili. Bez hnevu,“ potvrdil pán Ipolito už vo dverách.
   </p>
   <p>
    Keď ich pritvoril za sebou, vybúšilo, čo bol dusil v sebe. „Teda tak, pán Simon! Veľmi
         dobre, veľmi dobre. Pekne vy mňa obháňate! Veľmi pekne. Pekné slová: podkladať sa, hladkať,
         a držať tuho, nepopustiť… Veľmi dobre, veľmi dobre, pán Simon. Máte hlavu, aj Ipolito má
         hlavu, má tiež zásady. Žiť ako pes, robiť ako kôň, ešte-ešte; ale umrieť na otiepke slamy,
         v špitáli hádam, to už nie. Cudzieho nechcem, ale na hlavajov robiť tiež nie. Ja zháňať,
         iný rozvláčať; coky pán Simon! Môžete, keď ste taký pán, môžete si povoľkať. O špitál sa
         nestaráte, ale Ipolito sa ho bojí ako ohňa…“
   </p>
   <p>
    Videl v tie časy Ipolita, nie červeného s okrúhlym bruškom, mocnou šijou, ale chudého,
         zemnatej farby od chudokrvnosti a hladu; koža nie je šťavnatá, podstreknutá horúcou krvou,
         ale suchá a tvrdá ako remeň; leží úbohou kostrbatou hlavou na tvrdej poduške o plátennej
         obliečke bez čipiek a okrás okolo litier I. R. — Ipolito Rayos. Oči vpadnuté stoja stĺpkom
         do povaly, prsia namáhave dychčia. Nezbýva mu mnoho dní, hádam ani hodín; cíti, že nemá kde
         ísť z toho domu, iba na posledné miesto. A keď sa mu príde poberať zo smutného sveta, lebo
         v ňom nemá nikoho, obstavia mu chudobní posteľ plátennou zásterou, aby neprekážal iným
         chorým, nenaľakal ich predsmrtnými mukami.
   </p>
   <p>
    Pot sa mu perlil na čele pri takej predstave. Najedoval sa ešte väčšmi, nadišla ho
         odvaha. „Nieže tak, nie, pán Simon. Nemám vôle umrieť v špitáli. Každý robí, ako mu ďaka…“
   </p>
   <p>
    Bol rozhodný chlap. Čo mu utkvelo v hlave a dobre uzrelo, neodkladal nazajtra. Mal
         známych, i priateľov v obchodnom svete, i medzi vplyvnými správcami veľkých domov a
         podnikov. Hneď po prvých krokoch mu vybavili vec: prijali ho do premávkového oddelenia
         veľkej firmy, o výhodných podmienkach. Dostane dobrý plat, stále postavenie, penziu;
         zaistili mu budúcnosť, má výhľad na postup, v nešťastí záštitu. Mimoriadne odmeny na nový
         rok, ak sa preukáže čistý úžitok. Ak bude slúžiť dobre a verne, nemá sa čo starať o
         budúcnosť.
   </p>
   <p>
    Pán Simon ostal na druhý deň ráno, akoby bol hrom doň udrel, keď mu dal pán Ipolito
         výpoveď. Bolo mu, že padá naň budova blahobytu a skvelých výhľadov; keď sa otvára v samých
         základoch široká puklina. Smutná predtucha ho nadišla, sťaby bol preletel kŕdeľ havranov
         nad hlavou. Pískalo mu v uchu, ani keby kdesi kuvik bol zakuvikal. Spýtal sa ho, či to bolo
         treba? Pán Ipolito pohol plecom, pozrel naň smutne. V oku mu nevidno ani zlosti, ani
         radosti nad víťazstvom; skôr žiaľ a ľútosť. Začal ho odhovárať od takého kroku.
   </p>
   <p>
    „Verte mi, pán Simon, lepšie takto. Rozchádzame sa, ale priateľstvo ostane. Nezabudnem
         nikdy na dobrého gazdu, škoda veru, že až pridobrého. Len neobanujte veľkú dobrotu, to vám
         prajem. I mňa by zarmútilo, verte, zarmútilo.“
   </p>
   <p>
    „Boli by sme mohli pracovať ešte dlho spolu, mohli,“ vytýka mu smutne. „Bolo by sa nám
         darilo.“
   </p>
   <p>
    „Pochybujem, pán Simon, pochybujem. Ľutujem veľmi, že musím pochybovať.“ Bol smutný, ale
         oči mu zas ožili a v nich sa ukázala odhodlanosť. „Ak mi dovolíte, vyslovím vám, prečo. Na
         rozchode zíde sa nám vedieť, prečo sa rozchádzame.“ Pán Simon sa mu poklonil, mohutná
         postava pána Ipolita sa vyrovnala. Bol o dobrú hlavu nad pánom Simonom. Na tvár mu vysadla
         dôstojnosť, iste vedomie, že otvára srdce, v ktorom je číra úprimnosť. „Nemohol by sa
         dariť, pán Simon. Náš obchod sa odchýlil od spoľahlivých, vyskúšaných zásad. Čím ďalej, tým
         väčšmi sme ich zneužívali, i urážali. Kto chce obstáť, musí držať krok s druhými; keď sa
         brániť, bráň sa zbrojou, ktorou idú na teba. Ak máš zbroj nesúcu, alebo sa uhneš pásom a
         položíš zbroj k nohám, zhodia ťa, zdegvia ťa, prejdú ponad teba. Obchod je neprestajný boj.
         Kto sa nechce biť, nech sa netisne doň.“
   </p>
   <p>
    „Zle ma tešíte,“ žaluje sa pán Simon.
   </p>
   <p>
    „Tak učí skúsenosť, pán Simon. Čo oči vidia, srdce uverí a ústa hovoria. Mladý ste,
         presypte zásady. Robte ako iní; výhľady sa vyjasnia naskutku.“
   </p>
   <p>
    „A ak nemôžem skerovať? Mám v sebe vieru, tá sa nedá presýpať, lebo je mocnejšia od
         skúsenosti. Učí ma, pán Ipolito, že mám pravdu, že som na dobrej ceste.“ Tvár sa mu
         vyjasnila, vošiel do nej nový život a oko mu žiari spokojnosťou.
   </p>
   <p>
    Pán Ipolito sa zahľadel naň; takto odhodlaný sa mu páčil. Ale čo, keď odhodlanosť
         nesmeruje, kam by ju chcel vidieť smerovať. Berie sa nedobrým chodníkom. Pohol plecom a
         ešte doložil: „Dovolím si, ako priateľ, iba jedno slovo. Nechajte všetko tak. Obchod je
         obchod, nie podporujúci spolok. Nemôžete skerovať, teda vypriahnite. Obchod nechajte
         obchodom. Nájdite si inú, pohodlnejšiu prácu. Takto vykrvácate.“
   </p>
   <p>
    Hlas mu zlyhal, naozaj zlyhal veľkým pohnutím. Zahanbil sa a musel sa ponáhľať z
         miestnosti.
   </p>
   <p>
    Pán Simon ostal na mieste, akoby ho bol vkopal. Premeral, akú veľkú nenahraditeľnú
         stratu utrpel. Nenazdal sa, čo ho dnes zájde. Keď sa zatvorili dvere za ním, prišlo naň ako
         na dieťa, keď vybehne s nárekom na podstenu a na ulicu, rozširuje ruky, ale naprázdno.
         „Mamo, mamo, mamička moja dobrá…“ Beží za ňou po hradskej, že ju dohoní, ako ide hore
         dedinou, pobežká s ňou na lúky, kde je celá dedina okolo stien. Ale ona sa ponáhľa, bojí sa
         hanby prísť neskoro. Hľa, mendík preskakuje plot, že zazvoní poludnie prázdnej dedine. Iba
         sa obzrie na chlapca, pokýva mu nebáť sa; veď sa on vráti tam o polvečier. A on kričí,
         zovie usedave, že pôjde s ňou, bude sa jej vypytovať všeličo, na čo mu vie tak pekne
         odpovedať…
   </p>
   <p>
    Volal nadarmo. Prisporila kroku, akoby naschvál. Nohy sú mu krátke; hoc vie nimi
         preberať, nedohonil by ju. Ustatý, zadychčaný sadne na hŕbu skália pri ceste. Zostal
         plačúc, akoby krásna vidina matere bola zmizla navždy…
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2588903" name="ftn.id2588903">
        60
       </a>
       ]
      </sup>
      <span class="emphasis">
       <em>
        Dominguez, Cordos y Compania
       </em>
      </span>
      (špan.) — Dominguez, Cordos a
               Spoločnosť
     </p>
    </div>
    <div class="footnote">
     <p>
      <sup>
       [
       <a class="para" href="#id2588918" name="ftn.id2588918">
        61
       </a>
       ]
      </sup>
      <span class="emphasis">
       <em>
        Importación y Exportación
       </em>
      </span>
      (špan.) — Dovoz a vývoz.
               Rotschilovský kapitalistický medzinárodný bankový dom. Jeho zakladateľ Anselm R.
               Mayer (1743 — 1812) pochádza z Frankfurtu.
     </p>
    </div>
    <div class="footnote">
     <p>
      <sup>
       [
       <a class="para" href="#id2589012" name="ftn.id2589012">
        62
       </a>
       ]
      </sup>
      <span class="emphasis">
       <em>
        Anonime… Sociedad Puerto Bueno
       </em>
      </span>
      (špan.) — Akciová spoločnosť
               ,Dobrý prístav‘
     </p>
    </div>
    <div class="footnote">
     <p>
      <sup>
       [
       <a class="para" href="#id2589058" name="ftn.id2589058">
        63
       </a>
       ]
      </sup>
      <span class="emphasis">
       <em>
        ,soda and soda‘
       </em>
      </span>
      (angl.) — sóda a sóda
     </p>
    </div>
    <div class="footnote">
     <p>
      <sup>
       [
       <a class="para" href="#id2589298" name="ftn.id2589298">
        64
       </a>
       ]
      </sup>
      <span class="emphasis">
       <em>
        mamouth
       </em>
      </span>
      (angl.) — druh veľkých oviec
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2589904">
       </a>
       12
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán Flank sa zabavil v meste, kým správcu neusalašil v poštovom, ktorý sa poberá do
         Anglicka. Vydýchol si. Má ruky slobodné. Zberal sa do kampa, hoc príde nechuť, čo ho k
         mestu viaže. Ale na podniku je vždy roboty a bez gazdu nikam. Hľadel sa vrátiť čím skorej.
   </p>
   <p>
    Má aspoň dobré kamarátstvo do cesty. Krešimír sa zas radoval, že keď má ísť, nepôjde
         sám.
   </p>
   <p>
    Gazda mal mocný vozík o štyroch kolesách, nevysokých drabinkách. Bolo kde sedieť, bolo
         do čoho naložiť krmu a čo sa nakúpilo po obchodoch. Včera večer ostali, že sa pohnú ako na
         svitaní, ale keď prišiel Krešimír pred hotel s dvojdielnou kapsou, prevesenou cez plece a
         guanakovou pokrývkou pod pazuchou, v hoteli našiel tichosť. Sluha vymetal schody a ambity.
   </p>
   <p>
    Slnce vyskočilo, keď zišiel pán Flank.
   </p>
   <p>
    „Rozmyslel som si pozdejšie,“ začal sa mu vyhovárať. „Takto zrána predsa je len
         prichladno.“
   </p>
   <p>
    ,Ešte kieho!‘ vytreštil naň oči od divu, prezeral si dobre divný úkaz: patagónskeho
         statkára, ktorý sa bojí srieniku. Dobre budeme gazdovať!
   </p>
   <p>
    Gazda sa neobzeral veľmi, čo si myslia o ňom. Vyšiel holohlavý pred dom, pozerá po nebi.
         Slnce tam nad pampou sa pasuje s oblakmi. Tisnú sa odkiaľsi zastrieť ho ani tmavá opona.
         Ale nedá sa zastrieť. Podkúrilo ich ohňom, trhá ich a rediká nabok a dohora. Víťazné strely
         prebili sa špárami a trhlinami, bijú o tably na oblokoch nárožného domu, že i sklo
         zblkotalo ani v plameňoch.
   </p>
   <p>
    „Pekný budeme mať deň, pekný. Či nie?“ Prizerá sa do tváre Krešimíra. V sivých očiach mu
         je slnce, i chudorľavá tvár ho odbleskuje. „Nech len prihreje,“ šúchal ruky, ukázal na
         dlažbu ulice. I ona sa ligoce, sťaby ju bol posýpal drahými kameňmi. Srieň padol.
         Pozhovieme, zaraňajkujeme si. Poďte.“
   </p>
   <p>
    Zarazilo ho, keď mu Krešimír oznámil, že už raňajkoval. „Vypijete čaju!“ zvádzal ho.
   </p>
   <p>
    „Obriadim vozík za ten čas. Mohol by i priahať,“ ponúkol sa Krešimír. Bolo mu náhlo.
   </p>
   <p>
    „Priahať nie. Zima je.“ Pán Flank sa naozaj striasol. „Zmrzneme na kampe. Okľavejú ruky
         od liac.“ Šibol do hotela, do tepla. Krešimíra nechal na priedomí.
   </p>
   <p>
    „Pekná robota, bisťubohu. Večer si napredkladať a do rána zvrtnúť! Akíže sme to
         statkári?“ Šiel do dvora k vozíku, pohýbal ho, či mu aspoň namastil osi. Bola tam puška s
         akousi žltou kolomažou, namastil ich, ako svedčí. V stajni stáli tri kone, okolo nich
         rozťahaná lucerna, iste z Chubutu. (Čubut, územie v argentínskej Patagónii.) Kone strihali
         ušima, dupkali netrpezlive. „Plná škola žiakov!“ hreší ich Krešimír a tľapká po ľadviech s
         jabĺčkami. Začal ich širovať. „O toľko menej roboty,“ pomyslel si.
   </p>
   <p>
    Kedy-netedy zjavil sa i pán Flank. Keď videl kone oširované, nezaradoval sa.
   </p>
   <p>
    „Nemáme sa čo náhliť,“ tíši Krešimíra. „Zima je, ruky nám odpadnú. Ľaľa, prichodí dúchať
         za nechty. Keď sa povezieme, bude ešte horšie, zájde za nechty.“
   </p>
   <p>
    „Ja budem poháňať,“ ponúkol sa Krešimír. „Vydržím akosi.“
   </p>
   <p>
    „A načo mrznúť, keď máme času?“ odhŕňal sa pán Flank. „Času priveľa, priveľa do večera.“
   </p>
   <p>
    ,Čo sa mu stalo?‘ prezerá si ho Krešimír. ,Kto by bol myslel, že sa bojí toľme zimy!
         Druhý raz nech si pojme i pec, keď pôjde do Puntareny. Aká bude s ním robota v kampe?‘
   </p>
   <p>
    Čakal, čakal, kým sa rozkývajú. Pán Flank sa šipľal, chodil sem a tam, zhľadávajúc čosi.
         Kedy-netedy vysotili vozík pred hotel. Koňom sa zunovalo na maštali, len tak im žilky
         hrali.
   </p>
   <p>
    Vytrhli spod hotela vo výcval; kone tancovali, hádzali hlavou.
   </p>
   <p>
    „Pomaly, pomaly — nedajte im! Ak im popustíte, spochabejú. Ešte nás roznesú po pampe,“
         dohovára mu.
   </p>
   <p>
    Krešimír má ich čo zdržiavať. Ľavý, pripriahnutý ako na folge, ide si, cifrujúc bokom,
         ešte zaskočí poboček, narobí galiby.
   </p>
   <p>
    Keď prešli závodisko, Krešimír by bol popustil.
   </p>
   <p>
    „Môžete trochu, len trochu, ale nie celkom,“ napomína ho a položil mu dlaň na rameno.
   </p>
   <p>
    Krešimír hodil naň okom zboku. Necítil veru veľkú úctu k nemu. Čo je to štancier? Báť sa
         koní, byť ako na tŕní, že si chcú zaharcovať trochu! Hoc ich zdržiava, idú dosť chytro nech
         popustí trochu, leteli by ani vo vetre. Pred nimi je kára, či vozíček, nebodaj mliekárky sa
         vracajú z mesta. Koník zaberá, ako môže, predsa nevydrží. Predbehnú ho iste čochvíľa.
   </p>
   <p>
    Krešimír skeroval z cesty pred krehkým vozíkom, čo sa kyvká pred nimi, aby bojsa
         nezavadil doň. Keď ho mal minúť v oblúku, pán Flank, ako sedel pri ňom, obrátil sa strmo.
         „Haó — haó…“ Krešimír zastal horko-ťažko. Pán Flank presadil drabinku. Nemal kedy pozerať,
         prečo skočil z vozíka, ledva mohol stíšiť rozihrané kone. Hádzali veľké chlpy bielej peny
         okolo seba. Neboli to tiché patagónske koníky, ale akési besné šarkany. Cudzia krv,
         zmiešaná s patagónskou, urobila v nich rozruch. Rozrástli sa, vyhúkli a pod chomútom, hľa,
         tiež si ťažko poradiť s nimi.
   </p>
   <p>
    Za vozíkom počuť vravu: čosi ostrý hlas pána Flanka a švitor ženských hlasov. Obzrel sa.
         Vidí pána Flanka, ako vystrel ruky dohora sťa mater, keď volá k sebe dieťa. Menšia
         mliekárka sa zrepetila, zverila sa jeho rukám, dala sa sňať a postaviť na zem.
   </p>
   <p>
    „Aká náhoda, priateľ!“ volá naň pán Flank. „Sňať sa na pampe o tejto hodine. Či nie?“
   </p>
   <p>
    „Ale hej!“ prisvedčil mu Krešimír. „Naozaj čudná!“ Ale keď si rozvážil lepšie, čo sa
         dnes ráno robilo, aká tuhá zima bola, i ruky skrahnuté, rozbrieždilo sa mu po troche, čo tá
         zima hľadala na svitaní: „Či vám je teplejšie?“ Bol by sa ho nedbal spýtať, ale nechcel
         kričať na pampe, ešte by sa zdurili kone. I tak ledvým činom ich zdŕža. Čakať prichodí, čo
         ako; gazda a malá mliekárka sa majú zhovárať čosi. Pohli sa cestou, ale iba z nohy na nohu,
         kamsi zasa k mestu.
   </p>
   <p>
    Keď tak rozmýšľal, ako svet beží, koník vo vozíčku začal šantovať, premínať sa. Väčšia
         mliekárka ho zdržiava.
   </p>
   <p>
    „Jaj, povláči ma, nedám si s ním rady. Rata, Enriqueta!“ začala kričať.
   </p>
   <p>
    „Dajte pokoj slečne Enriquete,“ napomenul ju. „Kôň sa vám zdurí, ešte vás zavezie na Rio
         Colorado.
   </p>
   <p>
    „Čo urobiť, skrúca sa mi!“ kričala.
   </p>
   <p>
    „Nebojte sa. Poďte sem!“
   </p>
   <p>
    Slúchla, zatiahla k vozíku a koník sa odrazu uspokojil. Prikmotril sa k trom kamarátom.
   </p>
   <p>
    „Vidíte, ako je rád kamarátstvu! Dnes je všetko čudná náhoda. I koňom, vidíte, lepšie v
         spoločnosti. Kamarát hľadá kamaráta alebo kamarátku.“
   </p>
   <p>
    „No — čo ste nevynašli!“ pozrela naň s výčitkou Marianna spod vlnenej čiapky. „A naozaj
         je náhoda. Nevozíme sa takto každé ráno.“
   </p>
   <p>
    „Preto váš kôň neslúcha, lebo ho necvičíte. Bolo by ho priahať každý deň.“
   </p>
   <p>
    „Keď sa ho bojím. Vyvalí ma ešte. Dodrúzga vozík.“
   </p>
   <p>
    Vozíky boli ozaj cele jeden pri druhom. Krešimír by mohol kedykoľvek vziať liace a
         skerovať koníka. Bol cele dobrý a poslušný, len ho vedieť držať.
   </p>
   <p>
    „Prevážate sa často takto?“ spýtal sa jej Krešimír.
   </p>
   <p>
    „Raz, dva razy do týždňa, keď je pekne.“
   </p>
   <p>
    „Hm, ale dnes štípe mrázik. Nebolo vám zima?“
   </p>
   <p>
    „Oziaba hodne, oziaba,“ priznala sa Marianna. „Ale tá tam jednostaj: Poďme, poďme. Bude
         teplo. Vyšlo slniečko.“
   </p>
   <p>
    „A vyšlo.“ Ukázal bičiskom na tých za vozíkmi. „Nemôžu sa žalovať.“ Pozrel na ňu s
         úsmevom, obzrel sa i nazad, čo tam robia. Nuž brodia v zaprášenej srieňom tráve na slnci.
         „Akosi sa má dneska všetko jedno k druhému,“ vysvetľoval jej. „Váš kôň, vidíte, skrotol pri
         mojich. Moje sa s ním zabávajú. Pozrite, ani ich nedržím, a prvej ma chceli povláčiť…“
   </p>
   <p>
    Usmiala sa. Ozaj všetko sa túli jedno k druhému. Tí dvaja po tráve idú ani námesační.
         Ovesila sa o jeho rameno. Mäkký dlhý závoj, ktorým oviazala hlavičku, poletuje nad nimi
         slobodnými rožky ani obláčik. Naostatok jeden koniec sadol mu na čiapku, druhý ma plece.
         Idú akoby pod šiatrikom.
   </p>
   <p>
    „Veľmi pekné ráno!“ hlesla Marianna. Briežky a kopce pred nimi tiež akoby boli pod
         belasým závojom. Slnce šibne kosom ponad ne. Odblesky od trávy, kde sa rozpúšťa srieň,
         slepia im oči.
   </p>
   <p>
    „Málo ich býva takých!“ Prisvedčil. Hlas mu bol pridusený, sťaby mal hrdlo stisnuté. Sám
         sa trhol, čí je to hlas. Nemohol sa mu priznať; ani ona prvej svojmu. Pozrel na ňu,
         zvedieť, čo sa mu robí, ale nezvedel nič. Pristihol jej pohľad, ktorý sa zas jeho spytoval,
         čo sa jej robí. Tí tam tiahnú víťazne pod závojom, nevedomí, kde sú, čo sú. Žijú sebe,
         odlúčení od sveta; zabudli na nich i na kone. Zabudnutý pár sedí zasa v inom svete. Obom im
         prišlo ľúto. On ľutoval ju, že jej už nesvitne také ráno s náhodou, akú darovalo toto
         dnešné tej tam pod závojom. Ona ľutovala jeho, že mladý, zdravý, letí od ľudí do samoty.
         Tam ho sotva čakajú náhody. Nezašli ho hádam dodnes a ktovie, či ho už kedy postretajú…
   </p>
   <p>
    „Mne takého rána ešte nebolo,“ požaloval sa jej. Nevdojak ukázal bičom, ako tí tam idú
         pod šiatrikom.
   </p>
   <p>
    ,A mne ho už nebude,‘ mala sa vôľu ozvať Marianna, ale prežrela slová; boli veľmi trpké.
         Oči sa im stretli, v jeho sa hýbal veľký nepokoj, či ho už bojsa nezabudlo šťastie; v jej
         oku zaľahol hlboký tieň. Čo raz bolo, už sa nevráti…
   </p>
   <p>
    „Taký je život,“ riekla ticho. „Pekné rána sú krátke, keď sa minú, viac sa nevrátia.“
         Zamračilo sa jej i nebo, pampa
    <sup>
     [
     <a class="footnote" href="#ftn.id2590353" name="id2590353">
      65
     </a>
     ]
    </sup>
    ošedivela.
   </p>
   <p>
    Ale on pozerá zádumčive do hmlistých diaľok. Hádam sa v nich rodia nové pablesky. Srdce
         mu zabúchalo nepokojom. Život je šutý, nieto v ňom zaokrúhlenia, samý neporiadok,
         rozhádzané kusy bez súvisu. „Či vyjde i mne slnce?“ spytuje sa diaľok, hľadá v nich zmysel
         v zmútení. Tie záhadne mlčia, utekajú do hmly. Zas len cíti samotu, ťažkú samotu…
   </p>
   <p>
    Kdesi do hĺbok zanoril zas okom; púšť ožila, otupná samota zajasala. Skvelá postava v
         žiari dúhy zas kýva, usmieva sa, šíri proti nemu ruky.
   </p>
   <p>
    ,Neopustí ma, neodstrčí. Čaká, volá, drahá sladká mať!…‘ „Či ich nezavolať?“ Spamätala
         sa najprv Marianna.
   </p>
   <p>
    „Nie, nie. Dať im pokoj!“ skoro skríkol prebudený z vidín. „Ak zabudli, nám je nie ujma.
         Nech zažijú svoje ráno.“ Povedal to už s istotou a presvedčením. Hlas mu zvučal veselo. V
         prsiach sa mu rozlial teplý cit širokej žičlivosti.
   </p>
   <p>
    „Nuž nechže, pre mňa,“ pristala i ona.
   </p>
   <p>
    Keď sa ubehlíci vracali, štebotali cestou. Mali si dopovedať, čo si nepovedali. Keď ju
         vyložil zas do košíka, prišlo im clivo. Dali si ruku ešte raz. Podržali ich chvíľu a
         zhovárali sa už len pozorom. I z neho vyčítali mnoho, kým ho nezastrela chmára ťažkej dumy,
         že sa minulo jedno pekné ráno…
   </p>
   <p>
    „Do videnia, do videnia čím skorej!“ volali z jedného vozíka do druhého.
   </p>
   <p>
    Koník sa ledva dal odtrhnúť od kamarátov, keď ho obracali k mestu. Krešimír sa skrútil
         na mieste, akoby sa vrátiť do Puntareny. I koník slúchol, dal sa za ich vozíkom. Keď šli na
         pol strelenia, Krešimír skeroval z cesty a zastal. Vozík prešiel popri nich váhave, ozývalo
         sa z neho zasa: „Do videnia, do videnia čím skorej!“ Menšia sa obrátila k nim, kývala
         rukami, naostatok hádzala bozky. Krešimír pozeral k puntarenským vrchom. Rozvažoval, prečo
         sú nie zelené od päty až po hrebeň. Načo tie veľké sivé záplaty v šťavnatej zeleni?
   </p>
   <p>
    „Vyhoreli, vyhoreli!“ banoval nad nimi. „Nie je všetko zeleň, musí byť i holoť. Zeleň sa
         pýši väčšmi, keď je pri nej holoť, bútľavé vývraty, ohorené kočiane.“
   </p>
   <p>
    Nevidno už iba košík vozíka, na ňom dvoje bábät. Rúk už nevidno sa hýbať. „No poďme!“
         preriekol pán Flank. Jeho hlas znel akosi hlucho, sťaby padal do tmy.
   </p>
   <p>
    Krešimír obrátil, popustil liace. Mršiny sa vypäli, začali fŕkať, zalomili hlavy, hriva
         povieva nad nimi ani závoj.
   </p>
   <p>
    „Túto jednu vec máme, Croeso, ktorá patrí iba nám. Nik nám ju nemôže odškriepiť,“
         preriekol o chvíľu pán Flank. „Viete, čo som chcel povedať?“ Pozeral mu veľmi bedlive do
         tváre. Krešimír podvihol plecia, že hádam celkom nezachytil zmysel jeho myšlienky. „Chcel
         som povedať, že osobné city a osobné blaho je náš osobný poklad. Nik nemôže si osobovať
         diel ani pohľadávať od nás počty. To je náš jediný ozajstný majetok.“
   </p>
   <p>
    „Teraz už myslím, že chápem,“ riekol Krešimír.
   </p>
   <p>
    Pán Flank kývol hlavou a padol do dúm. Kone leteli ani šarkany. O poludní im pohodili
         čosi lucerny a kukurice. Keď sa zotmilo, zatiahli pred panský dom na Rie Colorade.
   </p>
   <p>
    Krešimír mal sebou guanakovú pokrývku. Chcel nocovať v spoločnej spálni pre robotníkov.
         Ale pán Flanik nedovolil, zaviedol ho do hosťovskej izby ako ktoréhokoľvek hosťa.
   </p>
   <p>
    „Práce sú práce, keď budete robiť, budete ako ostatní. Dneska ste môj hosť, nie
         robotník. Patríte už medzi podnikateľov, idete preukázať veľkú službu celému podniku.“
   </p>
   <p>
    Zavčas rána sa Krešimír vykradol z domu. Na podniku bolo ticho. Nebolo robotníctva, iba
         stáli sluhovia: ovčiari, kuchár a sluha, ktorý bol i záhradníkom. Pobral sa do kuchyne.
         Bola už otvorená; pred ňou polihovali ovčiarski psi.
   </p>
   <p>
    Kuchár sa kutil okolo veľkého sporáka. Bol vysoký chlap, dosť v sebe, okrúhla tvár sa mu
         usmievala. Je rád, že má dobré miesto na Rie Colorade, stály plat a výhľad ostať najmenej
         do takto roka. Plácu prirazí ku kapitáliku, ktorý má na interesoch v meste.
   </p>
   <p>
    „Len nepremieňať miesta!“ zdôveril sa hosťovi. „Čím ich premieňame väčšmi, tým horšie.
         Minul rok, čo kuchárim tuná. Majster Boby mi prikázal, aby ma zas našiel, keď sa vráti.
         Hádam príde pred strižením.“ Usmial sa a doložil: „Ženba nie je ťažká, kto je nie ťarbák,
         ale predsa sa nedá odhajduchovať len tak, keď ideš za ženou toľké svety.“
   </p>
   <p>
    Nasypal mletej kávy do vrecka a lial na ňu pomaly vodu z varu. O chviľu predložil bielu
         kávu hosťovi, ktorý sa zadivil, že majú mlieka.
   </p>
   <p>
    „Mohli by sme sa i kúpať v ňom,“ pochválil sa kuchár. „Keď strižieme, dávame i strihačom
         mlieko. Teraz dojíme iba dve, ostatné sme prisušili.“
   </p>
   <p>
    „Dobre je u vás,“ pochválil Krešimír.
   </p>
   <p>
    „Len nepremieňať miesta,“ naúčal ho majster. Sadol si k nemu s hrnčekom kávy, ako vidno,
         s dobrou smotanou. Ujedali si koláča. Upiekol ho majster; dal doň mlieka, masla a vajec,
         radšej viac ako menej. Krešimír ľutoval, že namiešal doň i cukru; hrozienok tiež čosi viac,
         ako bolo treba. I kávu presladil. Keď hostiť, nuž pohostiť poriadne najlepším. Nech vedia,
         že štanca Rio Colorado má z čoho.
   </p>
   <p>
    „Aký je gazda?“
   </p>
   <p>
    „Ako kus tohto koláča. Mal som pri strihu čosi viac roboty. Povedal mi, že mi nepodvýši
         plácu, ale ma obdaroval. Nestará sa do ničoho. Mám i loj, čo zgazdujem. Bolo ho dakoľko
         bľachovíc. Sám mi ho dal naložiť na vozy, keď išli s vlnou.
   </p>
   <p>
    „Vy teda vychádzate!“ pochválil ho Krešimír. „Loj má dobrý odbyt.“
   </p>
   <p>
    „Nie najhorší. Vypláca sa ho zlievať. Roboty nie je mnoho, iba keď je strih, robotnícky
         dom je plný. Ale teraz je moc pokoja, i poriadku hodne. Všetko samí poriadni ľudia: gazda,
         ovčiari, chlap na všetko a ja. Či by ste ešte neužili?“
   </p>
   <p>
    Zaďakoval mu za dobré raňajky. Cítil, že je sýty ako málokedy. „A kamp? Je pravda, že ho
         kazia ošípané?“
   </p>
   <p>
    „Nepoprávajú ho,“ usmial sa kuchár. „Ovčiari hromžia, že ho rozrývajú. A čo bude
         naďalej, sám pán boh vie. Pre ne sa dosť nahrýzol gazda s Bobym. Byť gazdom ja, dal by ich
         Bobymu, nech si ich strežie.“
   </p>
   <p>
    Krešimír vytiahol puzdro s cigaretami a ponúkol kuchára. Odfukujú si za stolom,
         pretriasajú domáce záležitosti. Krešimír sa mu zveril, prečo prišiel.
   </p>
   <p>
    „Prekabátil ho, Bobyho, prekabátil!“ smeje sa majster. Až sa mu brucho potriasa. „Šiel
         si zadovážiť ženu; keď príde, bude dupkať a hádzať klobúk o zem, že ho previedli. Veľmi
         dobre, každý bude mať čo-to. I vám sa ujde.“ Kuchár zažmurkal naň, ale nezávidel: bol
         spokojný s tým, čo mal.
   </p>
   <p>
    „Hádam by bol dobrý obchod,“ žaluje sa Krešimír, „keby mesto nebolo ďaleko. Verte mi,
         všetko pukne na trovy.“ Majster prikývol, ale zas sa i usmieval, že predsa dačo zvýši. „A
         bude ich moc?“ vyzvedá sa.
   </p>
   <p>
    „Nuž Boby ich neznačil ako ovce!“ rozosmial sa. „A bolo by sa oplatilo. Bude ich čosi.
         Toho roku sa ich vyliahlo moc. Za dva roky by nás vyžrali so všetkým činom, i s Bobym. Taký
         nekľud.“ A majster odpľul.
   </p>
   <p>
    Vošiel Eulogio, chlap na všetko. Iste bol v záhrade. Čižmy mal zmočené; nohavice, akoby
         sa bol brodil v rose, ale rosa nepadá. Zmočil sa v záhrade pri polievaní.
   </p>
   <p>
    Na stĺpiku bol kôň na stráži. Krešimír si ho osedlal, že pôjde do kampa. Eulogio mu
         naložil dohnať tropillu
    <sup>
     [
     <a class="footnote" href="#ftn.id2590698" name="id2590698">
      66
     </a>
     ]
    </sup>
    jednou cestou. Ukázal mu, na ktorej strane sa pasie obyčajne.
   </p>
   <p>
    Vidno všade poriadok a majetnosť. Staviská sú dobré, výstavné. Okolo panského domu je
         záhrada. Za šrankami sa pestrie kvietie po hradách: jesenné astry a georgíny. Nad záhradou
         stojí, na železnej klietke, veľká bľachová nádržka na vodu. Vodu do nej ženie pumpa o
         kolese na vietor. Pri parkane je i besiedka v húšťave stromov, ktoré sa neboja Patagónie:
         ako vŕby, rakyty, chabzda, ba i jelše a brezy.
   </p>
   <p>
    Obďaleč je kuchyňa s domom pre robotníkov a iným domcom pre pána správcu a prvého
         ovčiara. I tu nasadili stromov. Skupina domov vyniká zďaleka v šedivej pampe ako oáza. I
         domky psov sú v tôni, ak nie stromov, tak aspoň kalafatových kriakov. Pajta je z tehál, pri
         nej sú kúpele z cementu pre ovce. Košiare okolo pajty sú mocné; na strane sú zas košiare
         pre kone a lichvu z palesákov a skladov. Pri pajte pec v osobitnej kôlni. V nej i kotlík
         vmurovaný na zváranie. V osobitnej miestnosti sú dielne: stolárska i vyhňa. Nuž zagazdoval
         sa pán Flank, neľutuje nákladov na pohodlie a poriadok na svojom majetku.
   </p>
   <p>
    Ledva zašiel na dakoľko strelení, začal nachodiť znaky, že ošípané nezaháľajú. Keď
         zašiel taďalej, našiel celé záhony rozrytej zeme. Najväčšmi porozrývali, kde je zem
         najlepšia. Keď vyšiel na briežok vyduril kŕdlik odrastených prasiat, vrstovníci podistým z
         toho istého hniezda alebo dvoch. Boli by súce na kŕmenie. Keď sa im priblížil, dali sa
         vnohy. Nebolo by ľahko pásť a zavracať takú čriedu. Neboli tučné, ale boli urastené.
         Poznať, že sú dobrej srsti: na nízkych nohách, čierne fľaky na bokoch, ako býva berkshir,
         keď sa mieša s domácou srsťou.
   </p>
   <p>
    V jednej kotlinke ho privítalo starostlivé krochkanie: obe staré, za každou kŕdlik
         malých. Strážil ich veľký, pekný brav. Staré tuho krochkali proti nemu, akoby sa vyhrážali.
         Malé sa zhŕkli okolo materí.
   </p>
   <p>
    Robil si výpočty, koľko by sa mu ušlo za ne, keby boli jeho, ale niekde pri meste! Tu sú
         na trápenie a závadu. Má pravdu gazda, vykynožiť túto pätoru o rok o dva by si neporadil,
         iba ak by zriadil riadnu poľovačku a nechal kusy na pampe supom a líškam. Na rozrytých
         miestach ktovie kedy vzíde nová tráva.
   </p>
   <p>
    Natrafil na domáce kone na jednej vegičke, zajal ich pred sebou a dohnal do konského
         košiara. Bol zamyslený. Podobral sa na moc, hádam na viac, než zmôže. Poklať bravy na hŕbu
         nebolo by ťažko, ale čo bude mať z nich? Údenina by nemala bravčovej chuti, iba príchuť
         patagónskej diviny: a na tú nepotiahne chuť nikoho.
   </p>
   <p>
    Ak by chcel zarobiť, musel by ich trochu chovať a kŕmiť, aby im mäso malo dobrú chuť.
         Mäso sa zaúdi. Údeninu by mohol doviezť ľahko do mesta i odpredať hádam ako-tak. Mohol by
         vytopiť i slaninu a sadlo, možno by našla odbytu rozpustená masť. Roboty sa nebál, ani
         nákladov, ale nevedel, či ju zdolie ďaleko od mesta, v kampe, kde je samá tráva a iného
         krmu nieto.
   </p>
   <p>
    Medzi pajtou a čeľadnými domami je veľká kuchynská záhrada. Nad ňou je tiež nádržka s
         vodou. Treba uznať, že ju obrobili, ale i ona sa odslúžila. Zelenina je ešte v nej, iba čo
         šalát vyhúkol do kvetu. Kapusta zaviazala hodné hlavy; repa, kaleráb, cvikla, burgyňa a iné
         práve teraz najlepšie dorastajú. Hrach obrali dávno, ostala iba suchá hrachovina. Neďaleko
         záhrady je zas ohradený hodný kúsok, do ktorého zasadili zemiaky. Na vňati už černejú
         listy. Je hodne miest, kde korene ležia na zemi sťa stromy, keď ich vyvráti víchor. Boli
         ich podhriebli zboku, vykradnúť spod nich, čo urodili a ponechať ich, či by neobrodili ešte
         raz, alebo aspoň neodchovali drobizg, ktorý nedorástol ešte. Ale vňať znechutená vraví: ,Už
         viac nemám. Dala som, čo som mala. Keď ste ma podhriebli, môžete ma i vytrhať.’
   </p>
   <p>
    Krešimír si vyrátal, že mať záhradu a všetky zemiaky, hádam by mu stačilo vykŕmiť bravy
         na dobrú bravčovinu. Keby bolo viacej obrobenej zeme: päť ráz, desať ráz toľko! Bolo by
         náprav a jám so zemiakmi; bolo by čím kŕmiť bravy. Prikúpilo by sa dakoľko vriec otrúb
         alebo kukurice, a chuť by sa bravčovine premenila. Pod kopcom obďaleč vidno pekné miesto —
         vystala by z neho pekná záhrada. Kriaky sú na ňom zelené, bujné ako ruta. Vietor by nebil
         do nej; kopec zastáva od vetra. Vody by tiež bolo nadostač, lebo kus úboče sa tuho zelenie
         mäkkou trávou.
   </p>
   <p>
    Ale čo zo zeme, keď niet zemiakov?
   </p>
   <p>
    Pobral sa k domom vo vážnych dumách. Obchod bol pekný a výhodný. Veľmi sa dobre dá
         pozhovárať o ňom za stolom pri dobrom obede. Víno, voňavá káva, dobrá cigara dodá smelosti.
         Veci sa predstavia ružovejšie. Ale skutočnosť je prísna; učí, že pomery prevládzu i smelosť
         a odvahu.
   </p>
   <p>
    ,Andrija sa rozrehoce ako žrebec, keď sa dostanovím zasa s dlhým nosom. Posol išiel,
         osol prišiel. Zatínať sekeru do veľkého stromu a íver nízko padne. Budú sa posmievať, keď
         sa im ukážem ani zmoknutá kura. Iste už roztrúbili, po čo som išiel na Rio Colorado…‘
   </p>
   <p>
    K panskému domu sa vrátil s vytrezvenou hlavou. Nevidel vyskakovať veľký kus zárobku
         spoza kriakov. Gazdu našiel v záhradke pred domom. Mal papučky na nohách, ako patrí
         patagónskemu veľmožovi, keď je doma. Hlava sa mu ligoce ani zrkadlo. Vidno, len toť čo sa
         umyl a obliekol. Hovie si v domácom pohodlí.
   </p>
   <p>
    „Čo ste videli nového? Boli ste vraj v kampe. Vidím, dohnali ste tropillu.“
   </p>
   <p>
    „V kampe a vrátil sa; poprezeral ho čo z väčšieho.“ Vyrozprával mu, kde bol, čo skúsil,
         čo nemá a čo by potreboval.
   </p>
   <p>
    „Nemôžem urobiť nič, alebo máločo. Ostaneme na zmluve; nechytím sa, do čoho nemám vlády.
         Pôjdeme poľovať.“
   </p>
   <p>
    Počúval ho pozorne. Oči mu behali sem-tam po tichom kraji. Raňajšie slnce ho urobilo
         ešte prívetivejším. Sklamanie Krešimírovo sa ho netklo veľmi. Nevzal hore ani žiaľ, ktorý
         prebíjal z jeho slov. Na jeho chudorľavej tvári akosi stvrdlo všetko, vysadla na ňu prísna
         odhodlanosť. Divne pristali do nej oči, ktorými preletoval úsmev.
   </p>
   <p>
    „Naozaj? Chytro ste sa pojednali!“ Obzrel si ho zboku a usmial sa sucho. Krešimír stál
         pred ním, akoby ho boli znosili. Hanbil sa, že sa prenáhlil a uhol pred prvými ťažkosťami.
         Zapálil sa, že mu skočila horúčka do tváre. „Trochu lepšie hľadať!“ Napomenul ho. „Najprv
         pohľadajte vôľu, spôsob už nájdete, ako ju uskutočniť. Prečo sa dať odstrašiť? V celej veci
         nieto nič nemožného. Môžem vám ponúknuť karrety; včera pred večerom sme ich stretli. Šesť
         karriet, dnes-zajtra prídu do mesta s vlnou; nazad idúc budú prázdne. Môžu vám doviezť, čo
         potrebujete. Za tým pôjdu ešte druhý, i tretí raz. Tu nieto zemiakov, ale v meste ich máte
         dosť, i otrúb a pliev. Máte kotlík, môžete variť mlato; čo chcete ešte? V Patagónii ide
         všetko ťažko, ale práca sa vypláca; pravda nie tomu, kto uskočí od nej.“ Pozrel naň veľmi
         bedlive, či ešte váha a doložil: „Ani tento podnik nebol ako dneska, keď ho založili. Môj
         nebohý otec — vidíte, tam leží na tom kopci,“ ukázal mu, kde sa belela šranková ohrádka a
         čnel z nej mramorový náhrobník, „bol by vám mohol rozprávať, ako bolo, keď sme naň prišli.
         Bývali sme pod šiatrom, jedli guanačinu a pštrosovinu. Dohánu nebolo neraz za čo kúpiť. I
         ja som sa učil fajčiť na lístí z bučkov a kriakov. Koňacinu sme mávali až pozdejšie, keď
         sme sa zmohli. Nebolo baraniny, ani hovädzích sviečkovíc. A pomaly všetko sa poddalo.
         Zvíťazila vôľa. Prišlo i pohodlie i majetnosť. A vy sa naľakať bravov a nenájsť im
         poriadku?“ Usmial sa krátko a zas pozrel naň zboku. „Ak nemáte peňazí na krm, dám vám ja.
         Škoda kŕmiť líšky a supov bravčovinou, keď ju môžete speňažiť. S vinčisterkou by si poradil
         i bez vás.“
   </p>
   <p>
    Krešimírov duch sa vzchopil zasa. Začal sa hlbšie zaoberať úlohou, rozvažovať, čoho sa
         chytiť a ako. Ďakoval mu najprv za najväčší dar, za bezplatný dovoz všetkého, čo potrebuje.
         Mať slobodný dovoz vynáša skoro toľko, ako byť v samom meste. Keď mu ďakoval, gazda mu ani
         neodpovedal. Pozeral naň prísne, akoby ho chcel hrešiť, že nemá odvahy.
   </p>
   <p>
    Celý deň kutal hore-dolu, po košiaroch, okolo domov, po pajte, skladoch a dielňach.
         Vyšiel i do kampa prezerať bravy. Rozvažoval a začal sa predsa ustaľovať na niečom. Gazda
         ho vypočúval zas chladne, keď sa mu zveroval pri večeri, na čom ostal.
   </p>
   <p>
    „Veď som vedel, že nájdete rady; načo sa ľakať, keď sa musí vydariť? Práca je nie celkom
         ľahká, ale vám niečo pomôžeme.“
   </p>
   <p>
    Keď si ľahol, robota sa mu ukázala, že nebude cele ťažká. Gazdova osobnosť ho zabrala; z
         nej prešlo čosi naňho, podoprelo mu vôľu. Keď ho videl pred sebou, ťažké veci mu boli
         ľahké. Keď dostal písmo na prednostu voziarov naložiť mu fúru na vozy, bolo mu, akoby bol
         preskočil všetky prekážky. V noci skoro nezažmúril oka, naskočili naň zasa pochybnosti.
         Začalo sa len brieždiť, keď osedlal koňa, ktorého mu tiež požičali. I kuchár ešte spal. Iba
         čo psi zaštekali, keď vysadol na koňa.
   </p>
   <p>
    Ostal na tom, že bravy zoženie a začne ich kŕmiť zemiakmi, burgyňou, plevami, otrubami,
         trochu i kukuricou. Zakúpi, čo nájde súceho na krm. Vstrčí do podujatia hoc všetko, čo má:
         alebo zarobiť alebo prísť o všetko jedným razom.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2590353" name="ftn.id2590353">
        65
       </a>
       ]
      </sup>
      <span class="emphasis">
       <em>
        pampa
       </em>
      </span>
      (špan.) — step, veľká trávnatá rovina v Južnej
               Amerike
     </p>
    </div>
    <div class="footnote">
     <p>
      <sup>
       [
       <a class="para" href="#id2590698" name="ftn.id2590698">
        66
       </a>
       ]
      </sup>
      <span class="emphasis">
       <em>
        tropilla
       </em>
      </span>
      (špan.) — kŕdeľ koní
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2591080">
       </a>
       13
      </h2>
     </div>
    </div>
   </div>
   <p>
   </p>
   <p>
   </p>
   <p>
    V ten istý večer prikvitol do Puntareny.
   </p>
   <p>
    V dome sa zadivili, že pritrielil tak chytro. Mívali si, že ho neuvidia aspoň do Jakuba.
    <sup>
     [
     <a class="footnote" href="#ftn.id2591102" name="id2591102">
      67
     </a>
     ]
    </sup>
    Pán Andrija, kým boli sami, nepovedal slova, ale keď sadli s ostatnými za stôl,
         začal zadierať doň. Krešimír sa premáhal, mlčal. Nikola mlčal, ale pozrel tu i tu zboku na
         pána Andriju. Krešimír sa cítil akoby cudzí medzi nimi. Keď sa mu brat posmeškoval, niečo v
         ňom stvrdlo; ukázala sa mu prísna, tvrdá tvár statkárova a akoby počul jeho vážne slová.
         Zatúžil za drahým Riom Coloradom. Nemohol by tu prezimovať medzi nimi. V kampe, medzi
         cudzími našiel vari viac účasti a porozumenia.
   </p>
   <p>
    Ma druhý deň musel chodiť sem a tam, hľadať pomocníkov do roboty. Pán Carlos (čítaj
         Karlos) sa mu sľúbil prísť robiť klobásy a jaternice. Predtým ich vyrábal v jednom obchode,
         a jeho výrobky mali v meste dobrý odbyt.
   </p>
   <p>
    Keď otvorili sklepy, šiel najprv do ulice San Martin na rohu s Tarapaca, do obchodu pána
         Simona, či majú kukurice, pliev a otrúb. Zronilo ho, keď mu povedali, že pána Ipolita už
         nieto. Odišiel do inej služby včera, či zavčerom, ale mu ukázali pána Kuzmu Vodopiju,
         nového prednostu. Keď sa prezvedel o kukurici, pán Vodopija nevedel mu povedať nič istého.
         Hádam sa jej i bál; zvedel, že sa pre ňu rozkmotril pán Ipolito s gazdom.
   </p>
   <p>
    „Počkajte chvíľku. Gazda príde hneď, môžete sa jeho opýtať.“ Krešimír povedal, že sa
         teda vráti; bol by sa radšej poradil s pánom Ipolitom. Chýbala mu tu jeho ozrutná postava,
         rozhodný výraz na jeho zdravej tvári, ktorá nikdy neukázala pochýb a rozpakov. Prezvedal sa
         opatrne, kde by ho našiel. Pobral sa priamo na nákladný most, lebo vraj na ňom kdesi má
         úrad.
   </p>
   <p>
    Nebol s ním ešte nikdy na slove, ale sa mu žiadalo poradiť sa s ním. Čosi mu hovorilo,
         že pán Ipolito čuje, ako tráva rastie, vie o niektorých veciach viac poslepačky ako iní v
         okuliaroch.
   </p>
   <p>
    Hľadal ho po pisárňach veľkej firmy, kade-tade. Naveľa ho napopáckal na samom nákladnom
         moste. Stál si už pevne, ani čo by bol na ňom roky. Úrad zastupoval mocne, ako v dome pána
         Katovića. Nepremenil sa nič, iba čo očervenel väčšmi. Morské povetrie štípe tvár. Ale hoc
         je veľmi zdravé, má sa na pozore pred ním, aby nebolo prizdravé. Okrútil si okolo hrdla
         vlnený šál, trochu ho zdvihol na nos. Obliekol si krátky hrubý kabát, podšitý jahňacou
         kožkou.
   </p>
   <p>
    Pristúpil priamo k veci. Na čo obchodiť okolo nej ako okolo horúcej kaše, keď ju príde
         nastoliť tak či tak. „Hľadám lacnú kukuricu, trochu väčšiu partiu. Viem, že pán Ipolito vie
         najlepšie, kde ju dostať najlacnejšie, preto som sa osmelil prísť sa ho opýtať.“
   </p>
   <p>
    Keď mu spomenul kukuricu a že vie najlepšie o nej, pána Ipolita trhlo, akoby ho bola osa
         ujedla. Očervenel ako moriak. Potrhávalo ho v lakťoch, durknúť ho do rebier, alebo ho
         šmariť do mora. Nech sa ochladí, trkvas, prísť podkúšať vážne osobnosti, alebo ich práve
         vysmievať. Ešte by mu prehliadol, keby bol domáci, ale na strelenie badať mu po parsúne i
         po výslovnosti, že je „gringo“,
    <sup>
     [
     <a class="footnote" href="#ftn.id2591216" name="id2591216">
      68
     </a>
     ]
    </sup>
    skaderuka-skadenoha. Gringo je Čilencovi každý prisťahovalec, najmä Angličan a
         Nemec; napospol každý, kto má svetlú pleť. A bol by ho iste okúpal ani kurča, nech nepozrie
         naň náhodou, lepšie zboku. Videl ho kdesi, nepamätá už kde. V tvári mu nebadá, že by ho
         chcel podkúšať, alebo hádam prekárať.
   </p>
   <p>
    Zachmúril sa veľmi, okríkol ho mrzute. „Čo chcete robiť s kukuricou, mladý človek?“ Ešte
         doložil: „Prečo ste ju prišli hľadať práve ku mne?“ A ak ho poslal, potuteľníka, pán Justo
         Dominguez, aby mu ešte i tu napomenul, ako ho prekabátil pri kukurici?…
   </p>
   <p>
    Krešimír pozeral naň, čo mu je. Zbadal, že sa natrafil uňho vo veľmi zlý čas. Začal sa
         vyhovárať. „Prepáčte, že vás domŕzam v tejto veci. Ale prišiel som len včera z kampa kúpiť
         kukurice. Šiel som rovno k pánu Katovićovi, miesto vás som našiel pána Vodopiju. Spytoval
         som sa, či majú kukurice, ale mi nevedeli povedať. Tak som sa poprezvedal na vás a dovolil
         som si obrátiť sa k vám o radu.“
   </p>
   <p>
    Hovoril vážne, ako badať, úprimne. Temer presvedčil pána Ipolita. Ale mládež je
         prefíkaná, pretvára sa, neraz sa posmieva pod pokrývkou. Prezvedal sa teda ďalej:
   </p>
   <p>
    „Ak smiem vedieť, načo vám je odrazu kukurica?“
   </p>
   <p>
    „Ja by si dovolil zveriť sa vám, čo ma zašlo po tieto dní, keby bol istý, že vec ostane
         medzi nami.“
   </p>
   <p>
    „V tej veci vás môžem uistiť, že čo mi zveríte, bude ako v hrobe,“ osvedčil sa pán
         Ipolito skoro slávnostne.
   </p>
   <p>
    Krešimír mu vyrozprával cele úprimne, aký sa mu triafa obchod, čo by potreboval k nemu.
         „Len vás prosím držať pre seba a nevyzradiť ma,“ prosí ho znovu.
   </p>
   <p>
    „Ako som sa mal česť osvedčiť, môžete sa na mňa spustiť.“
   </p>
   <p>
    „Nie pre iné, ako preto, aby sa mi nevysmievali, ak by mi zle vypadlo,“ vysvetlil mu.
   </p>
   <p>
    „To hej. Povrchní ľudia sa radi smejú na nezdare,“ uznáva pán Ipolito. „Neobmäkčí ich
         ani zrejmé nešťastie iných. Ešte sa mu radujú.“
   </p>
   <p>
    „Ja som istý, že by nemohol obstáť v Puntarene, čo by ma vysmievali, nech sa mi zle
         povodí,“ žaluje sa mu. „Nehovorím, že pre zlé srdce, ale len tak z roztopaše.“
   </p>
   <p>
    „O mňa nemajte starosť. Nerád vystrájam žarty z vážnych vecí. Klebety sa mi protivia.
         Ale na kukuricu nemáte šťastia, dneska je veľmi v cene. Skoro by sa lepšie vyplatilo kŕmiť
         vaše bravy pirohmi alebo makarónmi ako kukuricou.“
   </p>
   <p>
    „Vari pirohy toľme zlacneli!“ zasmial sa Krešimír. „Ja ich rád; ťažko padne ísť do
         kampa, ak sú veľmi lacné.“
   </p>
   <p>
    „Nie v tom zmysle vravím,“ opravil ho pán Ipolito. Vyrozprával mu, čo urobil pán
         Katović. Začervenal sa tuho, oči mu iskrili od jedu. „Nechcel ma slúchnuť, nechcel!“ hrozil
         sa päsťou. „Má tvrdú hlavičku, tvrdú, nikto by neuveril!“ Pán Ipolito vylieval žiale svojho
         srdca pred čeľadníkom, s ktorým je prvý raz na slove. Vidno, ako ho bolí, že musel opustiť
         gazdu. „Ale jeho zásady sú nanič, podkopú i jeho obchod. Padne na hŕbu všetko. Ľúto mi je
         dobrého chlapa. Vyjde na žobrácku palicu pre mrcha zásady. Ja ich neuznám pri všetkej úcte,
         ktorú prechovávam k nemu. Kde by sme zašli rozdávať tovar nemilobohu ľuďom, ktorí nevedia
         zaobchodiť s ním? Predať kukuricu odpoly darmo, keď sa mohol postaviť na nohy! Dávať tovar
         na úver a nepýtať splátky, kadejakým Kesicom a akýmsi Koriným a druhým a tretím. Také
         zásady vedú rovno na skazu a ja sa bojím skazy a najväčšmi špitála. Jeho zásady smerujú
         rovno doňho. Nie ja! V špitáli nechcem umrieť!“
   </p>
   <p>
    Krešimír počúval jeho výklad bez záujmu. Drglo ho iba, keď počul spomenúť gazdu medzi
         mrcha dlžníkmi. Nenazdal sa, že visí u pána Katovića. Najväčšmi ho zronila kukurica. Musela
         zdražieť práve, keď ju potrebuje najväčšmi. Kde sa podieť bez nej? Vyjde na poctivý smiech
         celá jeho robota. Nahrdľuje sa a bude mať škodu a hanbu. Osud mu teda neprial ani v tejto
         veci. Koľko sa s ním navädil a napasoval! Čo má, vymohol si vo veľkej robote a ustávaní.
         Iní pracujú menej, neusilujú sa, popustia i uzdu a majú sa lepšie od neho. Zarábajú ľahko,
         zhŕňajú veľké peniaze.
   </p>
   <p>
    ,Taká je už moja hviezda. Tá nedá nikam. Musí sa vyplniť, čo pokladá.‘
   </p>
   <p>
    Pán Ipolito videl, ako sa čeľadník zamyslel a myšlienky že sú nie veľmi veselé. Páči sa
         mu takto, ale nemôže sa premôcť a nevypučiť prsia sebavedome. Ďakuje bohu, že ho vložil do
         kože, v ktorej je. Vie už, že je na ceste a títo chudáci ešte ju len hľadajú, najviac
         nemotorne, babrácky. Nákladný most, kde utkvel, je medzička pri hradskej, ktorou ciepkajú
         horko-ťažko ustatí, kto nahor, kto nadol. Sedí na medzičke, tráva je na nej zaprášená
         trochu, ale predsa len chladí. Medzi ňou nájde sa i kvietok, najviacej skorocelu. Skromné
         králiky sa belejú kde-tu, ešte i voňavá materina dúška stelie sa miestami. Pri ňom vyviera
         vodička v studničke. Vyhadzuje piesok, mieša ho, že musí v nej tancovať. Žblnkoce
         jednostaj, len div, ako sa jej nezunuje deň a noc, kým medzička tu bude.
   </p>
   <p>
    Díva sa na neborákov zo svojho miestka, ako sa vlečú hradskou a popri nej. Ľutuje ich,
         ale im nemôže pomôcť. Cestu musí konať každý za seba, kto je na nej. Iný mu ju nepomôže
         vykonať, čoby i chcel; najviac ak by mu mohol zaželať: „Nech ťa boh postretá…“
   </p>
   <p>
    Prišiel k méte, usalašil sa v bezpečnom dome, ktorý stojí na dobrých, zdravých zásadách
         ani na žule. Netúži za ničím. Kde zasadne, nedá sa pohnúť. Je ako mušľa, ktorá sa
         prichytila brala, držiac ho pevne. Kým plní povinnosti, neodpravia ho. Inej starosti nemá,
         ako stáť na postati.
   </p>
   <p>
    Pozerá na čeľadníka, ako hľadá, vyzerá a nevie, kde sa prichytiť.
   </p>
   <p>
    „Nedajte si odňať chuť, priateľ,“ začal ho tešiť. „Ktovie, či sa nenájde pomoci.“ Bolo
         mu ho ľúto, ako stojí pred ním sklamaný. Teší sa popredku, aká sa s ním stane premena.
         „Vidíte, čo sa nestane! Na svitaní pristala „Gariota“ (Morská čajka) z výpravy na pomoc
         veľkej plachtovke „Roland“. Postretlo plachtovku nešťastie, ako toľké iné na ceste okolo
         Horna. Pri veľkom cmiteri lodí schytila ju búrka a hodila o divoké brehy. Na šťastie
         posádka sa zachránila a čosi i nákladu. Medzi iným tovarom bolo i pšenice čosi. Nemôžu ju
         mlieť, lebo sa zmočila; možno pustila i klíky, ale vykŕmiť by ste ju mohli. Radil by vám
         obhodiť sa, kým vám ju nepredchytia.“
   </p>
   <p>
    Pán Ipolito sa smeje: „He-he-he! Čo poviete na tú rozprávku, priateľko?“ Raduje sa, ako
         Krešimír ožil. Rozprávka mu otvorila skvelé výhľady. Ďakoval bohu, že mu vnukol ísť na
         nákladný most, zveriť sa mocnému chlapovi, ktorý rozkazuje na ňom a vie rozprávať také
         rozprávky v najhoršej tvŕdzi. Možno stadiaľto vyrastie nový odsek jeho života, azda
         zasvieti i jemu slniečko predo dvere.
   </p>
   <p>
    „Príde platiť hneď po dražbe hotovými a vádium
    <sup>
     [
     <a class="footnote" href="#ftn.id2591495" name="id2591495">
      69
     </a>
     ]
    </sup>
    pred ňou. Bol by šiel na dražbu kúpiť ju fajzom, ale nemám hotových,“ rozpráva
         mu.
   </p>
   <p>
    „A pôjde na dražbu?!“ zvolal Krešimír sklamaný. Myslel, že ju už má. „Na dražbe mi ju
         predchytia.“
   </p>
   <p>
    „Nuž dosť ľahko, že pôjde na ruvačky-mačky,“ potvrdil pán Ipolito. Ktorí držia ošípané,
         hodia sa na pšenicu, ak zvedia o nej. Akoby nezvedeli v našom meste! Čo povedia hydinári,
         neviem. Možno budú bočiť od nej, ak by bolo dačo raži v nej. Hydina je vraj háklivá na raž.
         Možno sa jej budú báť i majitelia ošípaných, keď je mokrá. Čo vieme, čo povedia ešte?
         Uvidíte na dražbe. Bol by šiel čo ako, ale nemám hotových.“
   </p>
   <p>
    Krešimír sa zadivil, ako je to. Je predsa v rokoch! Koľko ich má štrichom, kto by mohol
         povedať? Mnohé svedčí, že je v rokoch, ale iné znaky sa protivia a udávajú ho za mládenca v
         najlepšom kvete. Bieleho vláska mu nevidno, kráča strunisto, postava sa drží hrdo. Ale zas
         vie iste, že je oddávna v Puntarene. Bol vo veľkých domoch a u pána Simona skoro pätnásť
         rokov. Mával vždy dobrú plácu, bol by mohol i odložiť dačo. V obchodoch netečie čistý osoh
         len do gazdovej pokladnice; odrazia z neho jaročky i úradníkom, väčšie alebo menšie podľa
         akéhosi kľúča. I v mlyne, kde voda tečie na koleso, predsa frkne čo-to i na pažiť, hoc
         poupchávajú špáry pečlive. Pokropí i záružlinu spod kolesa, ktorá sa tam skromne prichytila
         o breh. Niektorí úradníci po obchodoch stoja si veľmi dobre.
   </p>
   <p>
    Pán Ipolito možno tuší, čo zarazilo čeľadníka. „Hej, miesta boli dobré, pláca nie
         najhoršia, ale u mňa na konci mesiaca vychodí vždy akosi, dva menej dva, neostane nič. Keď
         prijmem menej, vydám viacej. Ak prijmem dačo viac, ruka sa rozšíri a začne sa z nej tuhšie
         posýpať. Akokoľvek mám tri tisícky na bezpečnom mieste; tých sa nedotknem a čo by bolo čo.
         Čakajú naporúdzi, ak by ma prikvačila choroba. Nezaprisahal som sa, že sa ich nedotknem,
         ani mi netreba prisahať. Väčšmi od prísahy drží ma strach od špitála. Tak vidíte, tých sa
         nedotknem, ako žena sa nedotkne rúcha, ktoré má v truhle, aby ju bolo do čoho obliecť, keď
         ju pán boh povolá. Na ne teda nebudeme myslieť, akoby ich nebolo. A čo vy na to? Máte groša
         naporúdzi?“
   </p>
   <p>
    Krešimír, hoc veľkú úctu cítil k nemu, musel sa smiať, akej pletky sa bojí taký mocný,
         múdry človek. A keď mu radil vyrukovať s grošom, ak ho má, osvedčil sa, že vyrukuje s ním,
         hoc by mu prišlo ísť i do špitála. Keď ho raz ustanovili, na to je, aby sme nebočili od
         neho, keď sme naň utisnutí. Mal by peňazí hádam i na všetku pšenicu, ak jej je nie veľmi
         moc, ale sa bojí kúpiť primoc, keď nevie, čo urobiť s ňou, ak by mu jej zvýšilo.
   </p>
   <p>
    Pán Ipolito zas vysmial jeho, že človek, ktorý sa nebojí špitála, bojí sa zvyšnej
         pšenice. Len nech nehovorí veľmi nahlas! Môžu ich počúvať spoza uhla a predchytiť kúpu.
         Radí mu obhodiť sa, kovať železo, kým je horúce. Ľahšie sa mu bude sto ráz sprostiť zvyšnej
         pšenice, ako ju jeden raz kúpiť za slušné peniaze od tých, ktorí mu ju predchytia. Môže
         bohu ďakovať, že budú azda v kampe a nevedia o pšenici tí, ktorí by sa ulakomili najväčšmi
         na ňu. Druhé šťastie je, že sa zľakol agent poisťovne škody, ak mu zbožie porastie. Bude sa
         ho chcieť sprostiť naskutku. Hádam ho predá prvej, než sa chýr roznesie všade, kde sú
         kupci.
   </p>
   <p>
    Krešimír si pripustil k srdcu dobré rady. Dal ich jemu, neznámemu čeľadníkovi zadarmo.
         Nazrel mu do skladiska skúseností. Videl, že je hlboké ako studňa. A keď pozrel na seba,
         zľakol sa, ako nevie nič. Nebol nikdy na dražbe, nikdy nekúpil dve noše pšenice, nieto celý
         náklad. Príde kupovať, oboria sa naň pažraví priekupníci a prekabátia ho alebo i roztrhajú
         ako divé šelmy. Začal ho prosiť, či by mu nepožičal skúseností na dražbu, keď ich má toľko!
         Veru by sa mu odslúžil; nezabudol by mu do smrti.
   </p>
   <p>
    Sám sa divil, že sa opovážil unúvať veľkého človeka, ktorý ho ani nezná veľmi dobre, o
         takú malú pletku. Ale pán Ipolito sa neurazil. Bol hrdý, že rozum je nad peniaz. Potom bolo
         mu ľúto čeľadníka, ktorý sa nevie pohnúť, hoc má peniaze. Ľuďom čosi porozkazoval,
         Krešimírovi ukázal, na čo má dozerať a sám sa pobral do mesta. Neprešlo pol hodiny, už bol
         na nákladnom moste.
   </p>
   <p>
    „Dražba je zajtra. Agent posúril. Oznam už vyvesili; len aby ho nevstrčili do novín!
         Zajtra je robotný deň, azda sa ich moc nenahrnie. Pšenica pôjde popredku na bubon ako
         najháklivejší tovar. Ak idete kupovať, zadovážte si groše na vádium. O pol druhej musíte
         byť tam.“
   </p>
   <p>
    Krešimír odišiel na banku pýtať peniaze. Vybral skoro všetko, čo mal, ledva ostalo čosi
         na podlôžku. Ale myslel, že bude dosť na všetku pšenicu. Bol, akoby ho bol vymenil: zabŕdol
         do krajov, v ktorých ešte nikdy nebol. Z banky sa vrátil na nákladný most. Pán Ipolito sa
         mu usmial, keď mu oznámil, že peniaze sú tu.
   </p>
   <p>
    „S peniazmi, priateľ, máte otvorenú cestu. Nuž len smelo! Prídete, kde cieľate.“ Pozrel
         naň skúmave a doložil: „Cieľate čajsi, kde i iní: operiť sa čím skorej a utiecť domov.
         He-he-he.“
   </p>
   <p>
    „Nemám nikoho doma,“ zdôveril sa mu, v hlase mu zunela zádumčivosť. „Ale predsa by sa
         rád vrátiť. Nemám svojich, ale zas všetci tam sú moji.“
   </p>
   <p>
    Počúval ho dosť vďačne. Mohol i dozerať na robotu, i mal si čím krátiť chvíľu. Divní sú
         gringovia, majú niečo zvláštneho. Dosť sa s ním nabol, robil najviac u nich a predsa nemôže
         sa pochváliť, že by si boli dali nazrieť hlbšie za humná. Pán Katović za svoje ohrady
         naukrýval akéhosi zbytočného riadu, že ťažko sa vynájsť, čo je a načo je. Nezdravé,
         nemotorné zásady. Ak ich pohýbeš, udrú po nose teba samého, ktorý ich teperíš. Na čo sú mu?
         Nemohol nikdy vyzvedieť. I tento má čosi za humny: je ešte mladý, otvára mu srdce dokorán.
         Nemá svojich a predsa sú mu tam všetci jeho… Nuž áno, vystriehol, že nie sú si nič medzi
         sebou a predsa sa majú k sebe ako svoji. I hryzú sa medzi sebou, i nežičia jeden druhému a
         azda preto sú svoji. Iste ich drží stará vlasť v kôpke; tento mu to i potvrdil.
   </p>
   <p>
    Krešimír badal, že mocný chlap na nákladnom moste je mäkkého srdca. Žaloval sa, že sa
         bojí dražby, pletú ho do fígľov prehnaní priekupníci, podrazia mu nohy.
   </p>
   <p>
    Pán Ipolito tiež zvážnel. „Veru bude ruvačka,“ sľuboval mu a začal mu oberať smietky z
         kabáta. „Pochytia sa za pačesy o pšenicu.“ Padlo mu dobre pustiť i strachu niečo na
         čeľadníka. Ale keď videl pri ňom veľkú starosť, uľútilo sa mu ho. Naviedol ho ísť na
         dražbu, sotil ho na novú cestu; nemôže ho, ako poriadny chlap, nechať pažravcom v pazúroch.
         Roztrhali by ho na kusy. Keď sa mu raz zveril so všetkým, padne mu dobre chytiť čeľadníka
         za ruku a previesť ho na najhoršom mieste. Oznámil mu teda, že pôjde sám s ním na dražbu.
   </p>
   <p>
    „A ja som vás chcel práve prosiť,“ priznal sa mu Krešimír s horúcim citom, „ale som sa
         bál nadužívať vašu veľkú dobrotu.“
   </p>
   <p>
    Pán Ipolito bol rád, že sa mu ponúkol. Bolo mu neobyčajné, že prijal tohto neznámeho
         čeľadníka pod svoje krídla.
   </p>
   <p>
    Poprezeral si ho lepšie. Divná vec, či i on bude mať dakoho o koho sa starať?
   </p>
   <p>
    Krešimír bol zamyslený celý deň. Ani za stolom sa nepúšťal do rozhovoru. Priatelia sa
         čudovali, čo sa mu stalo, ale ani on sám nebol by im mohol vysvetliť, čo mu je. Vedel iba,
         že ho pochytila akási divná sila, vytrhla ho z ich kruhu. Postavila ho na inú postať a
         položila naň nové zväzky, keď staré popukali.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2591102" name="ftn.id2591102">
        67
       </a>
       ]
      </sup>
      <span class="emphasis">
       <em>
        do Jakuba
       </em>
      </span>
      — do 25. júla
     </p>
    </div>
    <div class="footnote">
     <p>
      <sup>
       [
       <a class="para" href="#id2591216" name="ftn.id2591216">
        68
       </a>
       ]
      </sup>
      <span class="emphasis">
       <em>
        gringo
       </em>
      </span>
      (špan.) — cudzinec, prisťahovalec
     </p>
    </div>
    <div class="footnote">
     <p>
      <sup>
       [
       <a class="para" href="#id2591495" name="ftn.id2591495">
        69
       </a>
       ]
      </sup>
      <span class="emphasis">
       <em>
        vádium
       </em>
      </span>
      (lat.) — zábezpeka, záruka, ktorú skladá účastník
               dražby
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2591818">
       </a>
       14
      </h2>
     </div>
    </div>
   </div>
   <p>
   </p>
   <p>
   </p>
   <p>
    Popoludní chodil netrpezlive sem-tam pred nákladným mostom, ktorý bol prázdny. Robotníci
         a úradníci boli pri obede, nie ako on, ktorý nemohol skoro nič vložiť do úst. Len čo zložil
         lyžku, odbehol z domu.
   </p>
   <p>
    Kedy-netedy prihrnul pán Ipolito. Keď zazrel jeho mocnú postavu, že jej ulička bola
         skoro plná: keď zabúchali popod pisárne jeho krátke topánky o širokých pyskoch, zaraz mu
         odľahlo. Bol si ako istý, že pod jeho ochranou nemôže ho nájsť ani vetrík, nieto škoda
         alebo nezdar. Pán Ipolito rozopäl krátky kabátik, poodhrnul šál. Čistí si šparcháčom
         pečlive zuby. Oči mu žiaria, celá tvár sa zapálila.
   </p>
   <p>
    „No dobre, priateľ, dobre!“ privítal ho. „Najsamprv si zapáliť.“ Vytiahol cigary,
         ponúkol nového priateľa. Krešimír zaďakoval, zapálil si papierovú. „Po obede a čiernej káve
         niet lepšej veci, čo dobré havanské puro,“ naúčal ho. Poslinil cigaru, ak by bola puklina
         na nej. „Papierová netrvá. Do štvrtej mám slobodu. Vykonal som si v pisárni. Nuž pôjdeme.“
   </p>
   <p>
    „Budete kupovať akoby pre seba,“ navrhoval Krešimír. „Ja počkám hockde vonku.“
   </p>
   <p>
    „A prečo? Pôjdeme spolu. Ja kupovať, vy učiť sa.“ Zasmial sa chutne a doložil: „Budete
         mi ako sluha.“
   </p>
   <p>
    Krešimír mu oddal peniaze. Pán Ipolito prečítal stôsik papierikov a zastrčil ich do
         vnútorného vrecka.
   </p>
   <p>
    „Dobre ste ma zaopatrili, nebojím sa predstúpiť,“ pochválil ho. „Budeme hneď smelší.
         Inakšie je mať dostatok, alebo i keď zvyšuje, ako sa triasť, že nevystačí.“
   </p>
   <p>
    Poberali sa k úradu verejného dražbára. Zďaleka vidno červenú zástavu nad vchodom s
         nápisom: „Remate“ (dražba). Je vyblednutá a vyrusaná na krajoch. Veď skoro každý deň veje,
         znáša patagónsku nepohodu, vetry a dažde. Vždy sa odpredáva čo-to z nútenosti, či zo
         slobodnej ruky.
   </p>
   <p>
    „Nevidno nikoho, azda neprídu,“ teší sa pán Ipolito. „Počkajme na ulici štvrťhodinky.“
   </p>
   <p>
    Chodili hore-dolu. Ako sa vracali od dražobnej miestnosti k rohu, spoza neho vyšiel pán
         Justo Dominguez.
   </p>
   <p>
    „Nech ma čert vezme, ak i on nejde,“ znepokojil sa pán Ipolito. „Všetci čerti ho nesú.“
         začal kliať tuho a očervenel ako moriak. „Pozor si dajte,“ napomína Krešimíra. „Bude
         podchytávať. Ja sa už pozhováram a vy mlčte. Vy ste sluha.“ Keď prišiel k nim, pán Ipolito
         sa premenil. „Akej náhode ďakovať, že mám česť zaželať dobré odpoludnie pánu Justovi na
         námestí?“
   </p>
   <p>
    „Ja som tu pečený-varený,“ vítal sa s ním pán Justo a stískal mu ruku srdečne. „Obchod
         sa vlečie alebo spí, mám kedy brúsiť po uliciach.“
   </p>
   <p>
    „Žalujte sa!“ okríkol ho pán Ipolito. „Ide vám ako pánu Rosalesovi, ale sa utajujete.
         Nech vám verí, kto vás nezná. Mňa nezavediete.“ A začal mu hroziť prstom.
   </p>
   <p>
    „Čo to zas máte, pán Ipolito, čo!“ Pán Justo vložil ruky do vrecák, žmúri naň ako máčik.
   </p>
   <p>
    „Viete, tá kukurica je tu,“ položil na žalúdok, „zaľahla mi. Pre ňu som prišiel o dobré
         miesto a musím sa trápiť na nákladnom moste. Že vraj Sociedad Anonima Puerto Bueno! Pekne
         ste nám ukázali straku na kole. Kukuricu držíte rúče, kým zdražie.“
   </p>
   <p>
    „Hja, nechcela ju prevziať spoločnosť; čo robiť? Ostala mne.“
   </p>
   <p>
    „No len no, nezabudnem vám, odslúžim sa kedy-tedy. čo som preniesol!“
   </p>
   <p>
    „Mne je ťažko, ozaj ťažko,“ ľutoval pán Justo. „Ale azda nie vám je zle ani teraz. Také
         skvelé miesto! Hneď by čaroval s vami. Mocný dom, istá služba, zabezpečená budúcnosť…“
   </p>
   <p>
    „Hej, stáť na daždi a vetre. Ďakujem pekne! A ak prestydnem? Nie sme mladí.“
   </p>
   <p>
    „Ach ba! Chlap ako buk!“ Tľapká ho po pleciach. Ale preskočil na inú vec. „A kde teraz,
         pán Ipolito? Divím sa, kde sa tu beriete.“
   </p>
   <p>
    „Neráčte sa diviť,“ vysvetlil mu doprosta. „Dali mi slobodu do štvrtej. Čakám na
         dražbu.“
   </p>
   <p>
    Pán Justo podskočil, keď počul o dražbe; očervenel, keď počul, že sa upriamil na
         pšenicu. Míval si, že ide kúpiť len dakoľko vriec, ale pán Ipolito sa osvedčil:
   </p>
   <p>
    „Alebo všetku, alebo ani zrna. S troškou sa nevyplatí babriť.“
   </p>
   <p>
    „Čo urobíte s toľkou pšenicou?“
   </p>
   <p>
    „Zakúpil som čriedu ošípaných v Rie Colorade, vykŕmim ju. Na to mi je.“
   </p>
   <p>
    Pán Justo sa rozrehotal. Aký čudný nápad: črieda sviň v Rie Colorade! Či to kedy slýchal
         ktorý človek? Kde vypriadol kapitál zakupovať hneď na čriedy a teraz celý náklad pšenice?
         Ešte sa nadúva pred ním, akoby celá Patagónia bola jeho. Rozhadzuje sa iste, straší ho
         prázdnym mechúrom.
   </p>
   <p>
    „Tak vy kupujete!“ naliehal naň.
   </p>
   <p>
    „Ako ma tu vidíte!“ búšil sa v prsia.
   </p>
   <p>
    Pán Justo pozrel naň posmešne. Pomyslel si: „Blcha kašle a nemá pľúc!“ Ale pán Ipolito
         vytiahol odkiaľsi zhlboka tobolku a sprevracal mu stôs bankoviek na jednom rožku. Pán Justo
         zbledol; videl pred sebou celú pevnosť. Ale neveril, že sú toľké peniaze jeho. Veď smrdí
         grošom. Spamätal sa, začal ho skúšať.
   </p>
   <p>
    „Ba či ste nie viecha, pán Ipolito?“ žmurkal naň. „Pod ňou bude, kto má byť.“
   </p>
   <p>
    „Viecha!“ urazil sa. „Neveríte, že mám kapitálu? Zle, veľmi zle, pán Justo. A myslieť si
         môžete i naškriepiť, čo chcete.“ Pohol plecom ľahostajne.
   </p>
   <p>
    „Ja vidím viechu.“ rozosmial sa urážlive. „Pod ňou, hoc je veľká, vidím váš dom.
         Povedzte, či vás nenadstrčili, povedzte!“
   </p>
   <p>
    „Neviem prečo by nevyrukoval dom bez viechy, keby mal vôľu? Vysvetlite, načo by
         nadstrkoval iného?“
   </p>
   <p>
    Pán Justo sa usmieval s poľutovaním, aký je zadubený. Predsa veľký dom sa neprizná, že
         kupuje pokazený tovar, ktorý k tomu nepatrí ani do jeho oboru. Predsa bohaté domy majú na
         zreteli nielen zárobok, ale i svoje meno!
   </p>
   <p>
    Pán Ipolito mu veľmi neodporoval, iba ho vysmial, že vidí mátohy, i kde ich nieto.
         Obrátil sa ku Krešimírovi prísne. „Keď kúpim, pôjdem hneď, kde som vám povedal. Nezabudli
         ste?“
   </p>
   <p>
    „Viem,“ prisvedčil Krešimír, „zháňať karrety.“ To si už vymyslel sám, a že uhádol, pán
         Ipolito mu kývol hlavou.
   </p>
   <p>
    „A pôjde oznámiť do pisárne!“ dovtípil sa pán Justo. V očiach sa mu zmrklo, ale sa
         usmieval veľmi prívetive. „Ale i mne pustíte,“ začal sa zaliečať. „Tak okolo dvesto vriec.“
   </p>
   <p>
    Pán Ipolito mu oznámil veľmi rozhodne, do hlasu primiešal i trochu surovosti: „Mal som
         sa už česť osvedčiť, že ju musím mať všetku alebo ani zrna.“
   </p>
   <p>
    „Tak vás ponaháňam,“ zastrája sa mu. „Pôjdete dohora, dohora.“
   </p>
   <p>
    „Nezakrúti sa mi hlava!“ búšil sa na vrecko, kde boli bankovky. „Mám dobrý rebrík. Ale
         ktosi odkväcne, ak sa bude driapať veľmi dohora.“ Zastal a poobzeral si ho zo všetkých
         strán. „Nuž, čo poviete na to, vážený pán Justo? Mívate si, že sú všetci Katovićovci?
         Palica má dva konce!“
   </p>
   <p>
    Zamyslel sa hlboko, neodpovedal. Vedel i tak dosť. Nadstrčil ho dom kúpiť. Nezastrájal
         by sa, keby nemal za chrbtom mocných. A jeho gazdovia majú veľkú moc. Zasadajú v správnych
         radách bánk. On zas bol dosť slabý súkenník, nech sa dajú doň, pripučia ho. Nehodno sa im
         stavať.
   </p>
   <p>
    Keď vošli k dražbárovi, pán Ipolito prešiel sebavedome celou miestnosťou pred stôl.
         Vytiahol stôs papierikov, zložil vádium. Poniektorí už tu boli. Prišli sa dívať, boli by sa
         hádam i podobrali na menší podiel, ale vziať celý náklad bolo predsa primnoho. Pán Justo sa
         chmúril, ani nepredstúpil pred stôl. Zľakol sa pána Ipolita, ktorý si zastal pri stole ako
         dáky veľmož. Vidno, že stoja za ním mocnosti. Ostatní tiež šepkali. Šípili, že pán Ipolito
         je nadstrčený. Pšenica sotva utkvie v jeho skladoch…
   </p>
   <p>
    O pol tretej mal už pšenicu i zaplatil za ňu výkričnú cenu.
   </p>
   <p>
    Na ulici začal sa zaliečať zasa pán Justo, aspoň o sto vriec, potom o päťdesiat.
         Sľuboval priplatiť.
   </p>
   <p>
    „Už som mal česť oznámiť, že pšenica je mne. Nemôžem prepustiť ani zrna.“
   </p>
   <p>
    „Dneska som škodoval, veľmi škodoval,“ žaluje sa.
   </p>
   <p>
    „Ja škodujem. Viete, že je mokrá. Porastená podistým.“
   </p>
   <p>
    Keď sa ho striasli, pán Ipolito dobre sa nezašiel od smiechu. Boli na ulici, musel ho
         dusiť v sebe. „Čiže sme mu dali! Zíde mu na um kukurica. Ej, zíde!“
   </p>
   <p>
    Krešimír pozeral naň s obdivom. Čo by bol vykonal bez neho?
   </p>
   <p>
    „Bolo kupcov, bolo!“ Smeje sa. „Dali sa nastrašiť. Nadstrčili si sami strašiaka. A teraz
         do roboty. Pohľadáme poriadnu kôlňu.“
   </p>
   <p>
    V ten večer bol utrmácaný. Vykonal divné veci dneska. Našiel kôlňu, vymetal ju, premenil
         slabšie dosky na podlahe, plátal diery. Pripravil dobrý kút na mokrú pšenicu. Pán Ipolito
         bol posúriť, aby ju vylodili čím skôr. Dargaš s jedným kamarátom mali ju doviezť z
         nákladného mostu.
   </p>
   <p>
    V tie dni sa nabral novým duchom. Vtiahla doň hrdosť, že prikladá ruky k ozajstnej
         ťažkej práci. Našiel svoju koľaj konečne, istú stálu robotu a čistú métu. Náhoda ho už
         nebude socať sem a tam. Vidí zasa prísnu tvár nového gazdu, čuje jeho tvrdé slová. V úzadí
         sa mu ukazuje veľký dvor na jednej strane dom s povlačou pod stĺpmi v tôni veľkého orecha.
         Na povlači stojí mocná dobrá žena, rukávce sa len tak jagajú, kde na ne padne slnce. Spod
         šatky o prehodených rožkoch pozerá naň usmievave, kýva mu rukou…
   </p>
   <p>
    ,Predsa ešte mám dosť!‘ skoro vykríkol od radosti. ,Nie je môj a predsa je môj. Čaká!‘ A
         vťahuje s pôžitkom povetrie, akoby v ňom bola tuhá vôňa šalvie a rozmarínu…
   </p>
   <p>
    Zavčas rána pán Andrija odfukoval ešte tuho, keď Krešimír vstal a vošiel do kuchyne.
         Našiel samu pani Terezu; gazda odpočíval ešte. Kuchyňa mu bola donedávna kúsok svojského
         sveta, kráľovná v ňom pani Tereza. Nebola pekná, ani mladá, ale pri nej cítiť dych niečoho
         domáceho; tiahlo ho k nej, odkiaľkoľvek sa vracal.
   </p>
   <p>
    ,Hľa, kúsok vlasti prenesený na brehy Magallanesa,‘ myslieval si, keď sa krútila okolo
         ohňa, alebo keď drhla. ,Kráľovná nášho domáceho ostrova vždy v práci.‘
   </p>
   <p>
    Dnes, keď vošiel k nej, zbledlo kúzlo ostrova. Zo zaoceánskej diaľky zavieval dych
         pravej vlasti, čuť jej zjavné volanie. Pani Tereza nie mu je už blízka, ako mu bývala
         prvej.
   </p>
   <p>
    „Čo si nepospíte ešte?“ vytýka mu starostlive. „Kto vstáva o tejto hodine v Puntarene?“
   </p>
   <p>
    „Ja, pani Tereza, musím vstávať, rušať.“ Hlas jeho zunel novou silou a sebadôverou.
   </p>
   <p>
    Pozrela naň prekvapená. Býval dosiaľ tichý, utiahnutý a skromný. Pomáhal jej riad
         umývať. „Nuž, čo je zas?“
   </p>
   <p>
    „Zberáme sa, gazdinká,“ zvolal ako víťaz. „Robiť, trápiť sa, hrdlovať.“
   </p>
   <p>
    „A preto sa radujete?“ diví sa mu. „Čo máte z hryzoviska a trápenia?“
   </p>
   <p>
    „Nič nemám, ani sa ho nebojím.“ Pristúpil k nej a riekol jej tichučko. „Vyzerám, čo je
         za trápením a hrdloviskom. To je, gazdiná, na čo lipne duša!“ Pozerá naň v nepokoji, čo sa
         mu robí. Veď je, akoby si bol vypil. „Náš dom — naša vlasť.“
   </p>
   <p>
    Odvrátila sa a sklonila hlavu. „Máte pravdu. Nikdy jej neuzrie, kto nehrdluje a nevie
         varovať.“ Spustila sa na lavičku k sporáku, sedela mlčky hodnú chvíľu. Potom sa jej
         vzdychlo a riekla ticho: „My jej už neuvidíme. Zarúbali nám cesty.“
   </p>
   <p>
    „Prečo bez nádeje?“ Pristúpil k nej, položil jej ruku na opadnuté plece. „Cesty sa
         otvoria, len si ich kliesniť. Neopúšťajte sa, ešte uvidíte otčinu.“
   </p>
   <p>
    Pokrútila smutne hlavou. „Už nie. Toto bude moja otčina do smrti.“ Ukázala mu na
         kuchyňu. Jagala sa ozaj od čistoty. Na bielych stenách ligotal sa kuchynský riad. V kúte sa
         žltol mažiarik; pri ňom dlhý dalmatínsky mlynček na kávu. V jej oku prechodili tmavé
         chmáry. Zišlo mu na um, čo nevdojak dopočul od pána Ipolita. Medzi mrcha dlžníkov postavil
         gazdu na prvom mieste.
   </p>
   <p>
    Uľútilo sa mu jej. Hrdinka práce a odriekania bez výhľadu na odmenu. Prvej i ju šmaril
         do kúta, kde jeho ľahostajnosť zatískala osoby a pomery, o ktoré už nestála. Ale cítil, že
         vystiera ruky k nemu, pýta sa von z kúta.
   </p>
   <p>
    „Oblečiete ešte náš pekný kroj, červený kabátik a dlhé biele rukávce.“ Začal ju tešiť
         Krešimír. „Nohu vám nebude urážať mestská črievica, obujete si naše topánky. Počkajte len,
         ako ponesiete do kostola farebné vajcia, syr a syrnice. V dohviezdny večer bude i u vás
         horieť badnjak.“
    <sup>
     [
     <a class="footnote" href="#ftn.id2592381" name="id2592381">
      70
     </a>
     ]
    </sup>
   </p>
   <p>
    „Ach, čo mi rozrývaš srdce!“ zvolala náružive. „Tie veci som doň pochovala. Neotváraj
         hroby!“
   </p>
   <p>
    „Lebo pôjdeme domov, gazdiná, pôjdeme!“ okríkol ju prudko. „Zoderieme ruky do lakťov,
         ale pôjdeme. Všetci, všetci, v jednej hŕbe.“ Keď pozrela naň, zažala sa v nej akoby iskra.
         Iba sliepňa, neisto mihá, ale predsa už nie je celkom tma. „A teraz do roboty!“ poduril ju.
   </p>
   <p>
    Skočila s novou silou, začala robiť okolo kávy. Pridusila hlboké pohnutie. „A kde sa
         zberáte?“ preriekla hlasom, ako si míva, už obyčajným.
   </p>
   <p>
    „Dať do poriadku veci tuná a potom do kampa.“
   </p>
   <p>
    „Nadlho?“
   </p>
   <p>
    „Veru nadlho. Hádam na celú zimu.“
   </p>
   <p>
    „Sám?“
   </p>
   <p>
    „Ak bude chcieť ísť Andrija.“
   </p>
   <p>
    „Ten?“ pokrútila hlavou. „Iba ak ste našli moc zlata.“
   </p>
   <p>
    „Hľadám tiež zlato, gazdinká. Ruky robia zlato, usilovnosť a varovčivosť. Kto ho nájde,
         keď sa skrylo kdesi? Prichodí ho vyrábať inakšie, hľadať je daromná vec.“
   </p>
   <p>
    „Tak, tak,“ prisviedča pani Tereza. „Zárobok je najčistejšie zlato. Čím viac vystojíme,
         kým ho zarobíme, tým za viac ho máme. Ale celú zimu!“ A pani Tereze sa vzdychlo. „Iba s
         vami čo sa takto pozhováram.“
   </p>
   <p>
    „Máte pána Nikolu. Tiež sa rád zhovára o vlasti,“ teší ju Krešimír.
   </p>
   <p>
    „Chudáčisko!… Vo dne spí, v noci má kedy myslieť. Len o čom húta toľké noci?“
   </p>
   <p>
    Krešimír odišiel do skladu. Pootváral okenice a prezerá podlahu. Skusuje, či udrží
         ťarchu, ak má nahniliny? Podlahu poplátal, ale i dvere príde popraviť, vyfutrovať ich
         lepšími doskami zdnuka, kúpi nový bľach na ne.
   </p>
   <p>
    Popoludní prišla prvá fúra. Pokládli vrecia hore koncom. Keď Dargaš odišiel po druhú
         fúru, porozväzoval ich. V niektorom je čosi mokrá i razí hádam stuchlinou. Ale hodne vriec
         je i suchých. Možno sa báli bez príčiny: nie je všetko zbožie zmočené. Suché vrecia
         pozaväzoval znovu a poukladal do kúta. Kút bol suchý, podlaha bola na vysokých stĺpoch,
         nebál sa mokroty odspodku. Prišla druhá fúra na druhej karrete. Bedlive prezeral noše.
         Zmočené sypal do kúta, ktorý bol prvej vyriadil.
   </p>
   <p>
    Zrazu v jeho sklade ako keby sa bolo zotmilo. Keď sa obzrel, vidí vo dverách pána
         Ipolita. Mohutná postava zahradila skoro všetku svetlosť.
   </p>
   <p>
    „Čo nového, priateľ,“ vypytuje sa starostlive. „Ako gazdujeme?“
   </p>
   <p>
    Ukázal mu na hŕbu mokrého zbožia. „Nevyklilo ešte!“ zadivil sa pán Ipolito. „A malo
         kedy.“
   </p>
   <p>
    „Nebolo v teple,“ domýšľa sa Krešimír. „A teraz sa presúša.“
   </p>
   <p>
    „Zrno ani broky, čo je mokré.“ Obzrel si i zo suchého na dlani a privoniaval. „Nie mu
         nič, zdravé je, priateľ. Nič mu nebude. A pozrite, ani žita nieto: čistá pšenica.“ Pán
         Ipolito začal živo chodiť po veľkej miestnosti. „Hotové peniaze, priateľ; čo zvýši, predáte
         ako med. Môže sa dávať i hydine. Máte lopaty? Prehadzujte mokré a vykŕmte ho čím skorej.
         Ošípaným nezaškodí a vám nezavadí.“
   </p>
   <p>
    Pán Ipolito začal sa starieť o Krešimírovo ani o svoje. Keď mal slobodnej chvíľky,
         skočil k nemu do skladu. Dva dni vozili karrety. Mokrého bola hodná hŕba. Krešimír ju
         rozhŕňal, prehadzoval, miešal.
   </p>
   <p>
    O pár dní prišli vozy z Ria Colorada s vlnou. Keď ju oddali, Krešimír im naložil čosi
         dosák, mokré zbožie išlo zasa do vriec a na vozy. Sklad ostal len o suchom. Naložil i
         dakoľko vriec soli v prachu, tably, sekáče, nože a také riady. Pán Carlos sa tiež poberá so
         svojím riadom, dovezie i korenie a ostatné veci, ktoré potrebuje do remesla.
   </p>
   <p>
    „Zajtra zavčasu idem,“ oznamoval pred večerom Ipolitovi. „Čaká ma hodne roboty, kým
         nepríde pšenica. Prišiel som sa odobrať od môjho dobrodinca a ďakovať mu ešte raz.“
   </p>
   <p>
    Pán Ipolito sa uklonil veľmi vážne. „Ďakovať nieto začo. Platili ste mi moju
         patričnosť.“
   </p>
   <p>
    Krešimír odporoval. Priateľstvo a láska neplatí sa províziami, ale povďačnosťou, tým
         viac, že ho musí unúvať pre kľúče od skladu. Rád by ich nechať uňho, ak by ich vzal.
   </p>
   <p>
    Pán Ipolito sa pozastavil, poprezeral si ho bedlive. Začervenal sa zas ako moriak, ale
         nebadať, že by sa bol urazil. „Dobre, priateľ, dobre. Máte dôveru! Nebojte sa, nesklame
         vás.“
   </p>
   <p>
    Krešimír ho zavrátil; nech nesľubuje. Netreba. Vie, čo bol pánu Katovićovi. A vidí, čo
         je terajším gazdom. Bola by krvavá urážka dôverovať mu menej ako oni, takému človeku!
   </p>
   <p>
    „Pekne, mladý človek, pekne!“ Prestupoval v zmätku a oprašoval si krátky kabátik. „Mám
         zásadu zarábať svoj chlieb v poriadnych domoch. Najväčšmi hľadím, či je gazda hodný človek
         a či mi dôveruje. S pánom Simonom som sa rozišiel, ale dôvera sa neroztrhla, moja úcta k
         nemu len vzrástla.“
   </p>
   <p>
    Krešimír sa zveril s vecou, ktorá už neprislúchala k samému obchodu a nemohla sa miešať
         s pšenicou. Pristúpil k nemu bližšie a hovoril mu ticho. Mal vraj priateľa, s ktorým sa mal
         od malička ako s bratom. V ostatné dni, ako vidí, brat ochladol k nemu. Nemohli sa dobre
         znášať v náhľadoch a zásadách. Práve teda v tie časy, keď nemal nikoho, našiel tu na moste
         múdru radu a veľkú pomoc. Mocný dobrodinec ho chytil za ruku a previedol ho v obchodnej
         ceste takým chodníkom, kde by ho boli celkom iste ozbíjali o všetky nádeje. Má za to k nemu
         veľkú povďačnosť, ale by chcel mať naďalej od neho veľkodušného priateľstva, ktoré teší a
         podopiera v zlé časy.
   </p>
   <p>
    „Veľmi dobre!“ pristal pán Ipolito, stisol mu tuho ruku. „Na nákladnom moste nájdete
         vždy priateľa. Ďakujem, že ste mi vyjavili tie city. Viac si ich cením ako všetky
         provízie.“
   </p>
   <p>
    Cítil v sebe hrdosť, lebo sa vyznačil. Z neznámeho robotníka v kampe, o ktorom chyroval,
         vykresal podujímateľa. Previedol ho naozaj za ruku cez nebezpečné miesto. Všetko to stálo
         ho málo práce a námahy, ale ho veľmi teší, čo urobil.
   </p>
   <p>
    „So pšenicou nakladajte, ako za dobré uznáte,“ odporúčal mu Krešimír. „Ak mne nebude
         dosť, pošlem vám písomne odtiaľ, koľko mi bude treba.“
   </p>
   <p>
    „Môžete sa na mňa spustiť, že vás obslúžim,“ sľuboval pán Ipolito. Položil mu ruku na
         plece a doložil: Neobanujete, že ste sa obrátili na mňa. Urobíme ešte pekné obchody,
         nebojte sa.“ Zapísal mu na rováš, že ho dosiaľ slúchal vo všetkom, v úplnej dôvere a bez
         rozmýšľania. Nezbadal ani raz váhania ako u pána Simona. Ale sa i divil jeho zručnosti a
         schopnostiam; jednoduchý robotník z kampa vedel sa vynájsť a pochopiť, kde leží prospech.
         Zišlo mu čosi na um. Doložil s úsmevom: „Nehaňme more, priateľko, že je ukončené. Nám bolo
         štedré. Čo ukradlo ľuďom, pohodilo vašim bravom. Mne donieslo mladého priateľa, keď som ho
         veľmi potreboval. Verte mi, začínalo mi byť clivo pre toho pána Simona.“
   </p>
   <p>
    Tak sa stalo, že sa lúčili ako dobrí, starí priatelia. Oblapili sa po amerikánsky.
         Nebozkali sa; to nepatrí k veci medzi chlapmi, ale si tľapkali v objatí jeden druhému veľmi
         tuho po chrbte.
   </p>
   <p>
    Keď po večeri vošli do izby ľahnúť si, Krešimír povedal pánu Andrijovi: „Andrija, zajtra
         zavčasu sa poberám. Ostanem tam pár mesiacov. Nešiel by si so mnou?“ Prebudila sa v ňom
         zasa prítulnosť k ozrutnému bratovi. Nahováral ho i prvej, nedal sa mu prehovoriť; proboval
         ešte raz potiahnuť ho za sebou. „Neškodoval by si. Myslím, že sa robota vyplatí.“
   </p>
   <p>
    „A zbohom, Kreše! Nech už len ostane na tebe.“ V hlase mu zas vrčí výsmech.
   </p>
   <p>
    „Neviem, čo si ťažkáš na mňa,“ skusuje ho ešte. „Vidím, nie si mi ako kedysi. Ale ja som
         ti priateľ, i viac ako priateľ. Nájdeš ma v kampe, ak by ti bolo dačo treba.“
   </p>
   <p>
    „Nuž veď!“ prisvedčil pán Andrija, „proti tebe nemám nič. Hádam sa i my zas pohneme.
         Fortunato vraví, že sa čosi ukazuje. Mali by sme ísť pozrieť.“
   </p>
   <p>
    Ísť znovu za zlatom! Kde sú časy, keď sa i on túlal za ním! Dnes sa mu počúva o tých
         snahách, akoby prichodili z inej čiastky zeme.
   </p>
   <p>
    „Tak do videnia, Andrija! Keď budeš písať matke, pozdrav ju odo mňa. Nezabúdať na ňu!“
         Hlas mu skoro zlyhal pohnutím. Pozrel na ňu na obrázku nad posteľou, ale ju videl lepšie na
         obraze, ktorý nosí v sebe; na povlači pod košatým orechom, v dlhých bielych rukávoch. Šatka
         hádže ružový tieň na jej vážnu tvár.
   </p>
   <p>
    „Neboj sa, čoby zabúdal!“ uisťuje ho pán Andrija. Vyratuje v hlave, kde bude list s
         obrázkom. Aká dlhá cesta! Kedy príde odpoveď? „Nezabudnem, Kreše. Myslím na nich tam doma,
         vo dne v noci.“
   </p>
   <p>
    K myšlienke na mater prikráda sa akási nová predstava. Je vysoká mladá, strojná. Vidí
         ju, že je driečna, ale si nechce dať pozrieť do tváre…
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2592381" name="ftn.id2592381">
        70
       </a>
       ]
      </sup>
      <span class="emphasis">
       <em>
        badnjak
       </em>
      </span>
      (chorv.) — dubové poleno alebo konárik, ktorý
               zapaľovali Južní Slovania na Štedrý večer
     </p>
    </div>
   </div>
  </div>
 </body>
</html>
