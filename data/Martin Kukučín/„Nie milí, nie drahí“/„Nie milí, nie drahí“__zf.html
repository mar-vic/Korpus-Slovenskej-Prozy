<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522937">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Sedem miest hádalo sa o Homéra.
    <sup>
     [
     <a class="footnote" href="#ftn.id2522952" name="id2522952">
      1
     </a>
     ]
    </sup>
    Osobovali si, že sa v nich narodil; chceli prísť do učebných kníh ako rodisko
      veľkého pevca. A dosiahli, o čo sa uháňali. Dodnes sa spomínajú ich mená v knihách, i študenti
      ich musia vedieť vyrátať — hovorím študenti; iní také veci hneď po matúre pozabúdajú.
   </p>
   <p>
    Tuším tých sedem miest už nestojí nikde na svete; iba povesť žije o nich. Tak Pán Boh vie,
      či to bolo pravda, keď to bolo tak dávno. Ale toto je naozajstná, zjavná pravda: poctivé obce
      Osada, Skálnik a Vitanovo tri roky válčili, nemohli sa zjednotiť, ktorej z nich prislúcha
      Tomáš.
   </p>
   <p>
    Osada vravela:
   </p>
   <p>
    „Tomáš sa v našej obci narodil. Patrí do Osady.“
   </p>
   <p>
    „Čerti vedia, či sa u vás narodil,“ posmieva sa Skálnik. „V Osade rastú chlapi o čaptavých
      nohách. Tomáš ich má rovné. A ak sa i narodil, nuž to nebolo naschvál, ale z prinútenia, keď
      tam to prišlo na jeho mater. Ale u nás odrástol, u nás býval i jeho otec i starý otec: u nás
      je jeho naozajstný koreň.“
   </p>
   <p>
    „To hej!“ ozvalo sa Vitanovo. „Priečite sa, kde sa narodil, kde býval, akoby to bolo
      neviem čo! Narodiť sa je ľahko, keď máš na to riad a spôsob, i bývať. Ale kde sa vychoval! V
      našom kostole ho krstili. Sám pán urodzený Tomáš Vitanovszky a pani urodzená Colofónia
      Vitanovszká, rodená Pumpíny, držali ho nad vodou. A kdeže sa najskôr priživil: vari na
      Skálniku alebo na Osade!“
   </p>
   <p>
    Dlhé tri roky šli tieto hádky medzi troma susednými obcami. Aké to boli smutné časy! Páni
      richtári bočili jeden od druhého, keď sa zišli v mestečku Studenom už či v slúžnovstve, alebo
      pri asentírke. A keď vošli do regála,
    <sup>
     [
     <a class="footnote" href="#ftn.id2523046" name="id2523046">
      2
     </a>
     ]
    </sup>
    nikdy nesadli si za ten istý stôl, ani neužívali ten istý trúnok. Osada je
      najchudobnejšia: pán richtár dal si naliať do žajdlíka „tej švábkovej vody“, tak volával
      pálenku; Skálnik je bohatší: pán richtár pil borovičku. Vitanovo má veľmi dobrý chotár: pán
      richtár nepil ani pálenky, ani borovičky, ale rascovicu, ktorú v regáli predávali veľmi dobrú.
   </p>
   <p>
    Susední páni richtári badali tento veľký rozbroj. Aby bolo „mernô“, zviedli akosi všetkých
      troch za ten istý stôl a dokonale zareťazili, aby ani von, ani dnu. Všakovak ich hľadeli
      znôtiť, ale veru tí nič. Každý ťahal v inú stranu sťa tie líšky, čo pustil Samson do pšenice Filištínom.
    <sup>
     [
     <a class="footnote" href="#ftn.id2523081" name="id2523081">
      3
     </a>
     ]
    </sup>
   </p>
   <p>
    A Tomáš medzitým sedí vo svojej búde, ktorá stojí v Skálniku pri potoku, chránená vŕbami
      pred vetrom a páľou slnečnou. Sedí si na zemi pri nákove, seká klince do podkov, kuje latovce,
      zvára retiazky, čo bujné voly sedliakom potrhajú. Ištván, syn, kolenkuje okolo a mechy dúcha a
      narába puckou veľmi šikovne; pravda, len vtedy, keď pucka je nie založená u skálnického
      krčmára Samka. Pred búdou váľa sa na pažiti a v popole kŕdeľ polonahých i celkom nahých
      Cigánčat, ktoré nestačili nikdy ešte pýtať sa: „Čo budeme jesť, čo budeme piť, i čím sa budeme
      odievať…“
   </p>
   <p>
    Nuž, dobre je tomu Tomášovi, dobre! O rozváľané dvere jeho koliby rozráža sa to všetko, čo
      ľudia volajú: starosť. Pravdu má náš spevec, keď vraví: „Nu, nie moc treba k žitia blahu, len
      spokojnôstky drobné veci.“
    <sup>
     [
     <a class="footnote" href="#ftn.id2523140" name="id2523140">
      4
     </a>
     ]
    </sup>
    Tu zväčša ani tých „drobných vecí“ niet, ani tých každodenných, nevyhnutných — a
      predsa, kto pozrie do Tomášovej koliby, uvidí, že „žitia blaho“ je v nej denným hosťom.
   </p>
   <p>
    No niet nič stáleho, tak ani Tomášovo blaho nemôže trvať naveky.
   </p>
   <p>
    O Novom roku presýpali sa stoličné úrady, namiesto starého prišiel nový slúžnodvorský.
      Mladý človek, chcel sa vystatovať, akú on má moc tu na zemi. A keďže k Tomášovi nemal iného
      prístupu, nariadil o fašiangoch, že sa má na jar presťahovať zo Skálnika do Osady a o rok do
      Vitanova. Inými slovami, že Tomáš nebude stále bývať v Skálniku, ale prorokovať v Skálniku,
      Osade a Vitanove. Tomáš bežal hneď ku skálnickému richtárovi. Rád by vedieť, čo to všetko
      znamená.
   </p>
   <p>
    Skálnický richtár je nie človek dnešný; vie, čo to všetko znamená. „Vieš, Tomáško,“
      vysvetľuje mu, „vieš, ako šlo do nás Vitanovo a Osada pre teba, čo by ťa boli chceli do obce
      svojej pritiahnuť. Ale pán slúžnodvorský starý vždy vraveli: nech si býva, kde býva, čo budete
      s prevážankou robiť obciam márne kelčíky. Iba tu keď nastal nový slúžny, nuž ten takto
      rozsúdil.“
   </p>
   <p>
    „Hm, hm,“ zamyslel sa Tomáš. „Ale prečo, pán kmotor,“ pýta sa pána richtára, ktorého na
      každom krštení utraktoval a má preto právo menovať kmotrom, „prečo stoja toľme o mňa?“
   </p>
   <p>
    Pán richtár akoby bol v rozpakoch nad odpoveďou. „Nuž len tak sa uháňajú o teba,“ vraví
      opatrne.
   </p>
   <p>
    „Ale mne je ťažko, pán kmotor; verte mi — ťažko!“ I utrel si veľkú slzu. „Prečo ma berú,
      keď mi je tu dobre a obec ma dať nechce. Tu i tatíček mi bývali, i starý tatíček. A vy, pán
      kmotor, bývali ste nám ako otec. Zastupovali ste nás, keď zlí ľudia ubližovali. Na Cigána
      každý ukáže: ,Cigán, Cigán!‘ A ja nekradnem, lebo mám svoje remeslo, čo som sa od tatíčka
      naučil. Nikomu som nič neukradol…“ Ruku zodvihol nad hlavu akoby k slávnostnej prísahe. Pán
      richtár sa akomak na jeden kútik usmial. „Bohuprisám, ja nekradnem,“ doložil ešte raz.
   </p>
   <p>
    „Ale vari neverím!“ ozval sa pán richtár teraz už vážne.
   </p>
   <p>
    „Nuž a kto nás bude teraz zastupovať? Osadský?“ pýta sa s veľkým opovržením. „Hádam ten
      nás zastúpi?“
   </p>
   <p>
    „Ja — všelijako bude s vami, všelijako,“ odpovedá richtár. „Ja som dosť prosil pána
      slúžnodvorského, ale už ho napravili tí dvaja, osadský a vitanovský. Tak slúžnodvorský potom
      takto rozsúdil…“
   </p>
   <p>
    „Veď keby boli počkali aspoň do takto roka, našla by sa sprava na všetko. Ištván má na
      osemnásty rok — nech by sa oženil a šiel už do tej Osady. Ibronka je na vydaj — triafa sa jej
      šťastie, ľudrovskébo syn. Remeselník dokonalý i muzikant by bol súci. Nech by sa priženil k
      nej, mohli by vo Vitanove bývať. Všetkým by sa dostalo potroške.“
   </p>
   <p>
    „Veru to, došikuj nám Cigánov z druhej stolice!“ prezradil sa naraz pán richtár. „Ja,
      pravda, ja nedbám,“ opravuje sa, lebo vidí, že Tomáša trochu urazil. „Ja vás i napomôžem, ako
      môžem a čo na mňa padne. Ale tí hlavaji v Osade a Vitanove! Tí by to nedopustili. Tí by vás
      najradšej vytopili. Tí neprajú ani tomu vrabcovi, keď si zobne pod humnom, čo zrnko vypadne.
      Že vraj majú veľkú krivdu, keď nebývaš v ich obci. Čo, vraj, u nich nakradneš, to tu užiješ.
      Cigán, vraj, keď kradne, kradne vždy v cudzom chotári, svojmu dá pokoj. Len si pováž, akí ste
      to!“
   </p>
   <p>
    „Vidíte, ako nám ubližujú,“ zvolal Tomáš.
   </p>
   <p>
    „Čida vidím! Vidím ver’, a dobre! Dajte im, reku, podobrotky, keď prídu po pýtaní. Moja
      kapusta je pri samej kolibe, hlavy ako merice, nikdy jednej mi neukradli. Prečo, preto, lebo
      ich povážim: už či múky, lebo omasty — nuž dostane sa im, keď Pán Boh požehná. I Cigán je
      stvorenie božie! Skaly neodhryzne, keď by jedol. A veru sa mu nedivím, že si i vezme, keď
      tvŕdza naň príde a vy mu nedáte raz do úst. A keď si vezme, vezme si iba z toho, čo Pán Boh
      požehnal. Naťahá si tej švábočky, alebo vyvalí hlávku kapusty. Ale čerta hlávku — beztoho vám
      rastú iba také chriašte, čo je i hriech kapustou menovať. Cigánovi, reku, čo má kŕdeľ malých
      detí, už šacujete každú lyžku, čo do úst vloží — i to iba lyžku švábočky a kapusty. Ale to vás
      už nemrzí, keď si osadský Áron, alebo vitanovský Abrhám zareže v šábes jednu alebo dve kačky!
      Bol by, myslím sebe, blázon, keby si nevzal, keď si môže…“
   </p>
   <p>
    „Na moj dušu, pravdu svätú ste povedali, pán kmotor!“ Oči sa mu iskria od radosti. Veď z
      úradných úst čuje zásady, ktoré on s materinským mliekom vpíjal. Veď skálnický richtár hovorí,
      ani čo by len teraz bol vyšiel z búdy cigánskej. Má cigánsky katechizmus, cigánske náboženstvo
      i cigánske zákony ako na piatich prstoch. „Ej, pravdu ste im povedali svätú, pán kmotor, nech
      vás Pán Boh živí! Veď ja som dobre videl kačky, čo máva Áron — i vyše dvadsať dakedy! Ale
      Abrhám drží iba morky: a to je nanič. Helena raz našla moriaka, veľký bol, no, bol by prevážil
      podlejšieho barana — našla ho, ako hovorím, lebo moja Helena kradnúť božechráň. Možno paholok
      hodil doňho klockom,
    <sup>
     [
     <a class="footnote" href="#ftn.id2523341" name="id2523341">
      5
     </a>
     ]
    </sup>
    nuž sa prevrátil; alebo i hádam skapal, ak zožral sklo, alebo žabu, lebo to je
      hyd. Zožerie hocijaký nečin a nič nevyberá. Nuž ho uvarila, ale to veru bolo nanič. Ani deti
      ho nechceli, iba horko-ťažko. Povedám Helene: lepšia suchá švábočka so soličkou. Takéto
      parády, to je iba pánovi do brucha…“
   </p>
   <p>
    „No, čo ako,“ ozval sa pán richtár, „kačky sú dobré. Ja sám rád dakedy taký mastný kúsok.
      Človeku odmäkne na prsiach. Sám by si neraz zahryzol.“
   </p>
   <p>
    Taký, hľa, vzala obrat reč medzi skálnickým pánom richtárom a naším Tomášom.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2522952" name="ftn.id2522952">
        1
       </a>
       ]
      </sup>
      <span class="emphasis">
       <em>
        Sedem miest hádalo sa o Homéra
       </em>
      </span>
      — podľa tradície sedem miest
          (Smyrna, Chios, Kolofón, Itaké, Pylos, Argos, Atény) si prisvojovalo rodisko Homéra (9.
          stor. pred n. l.), najvýznamnejšieho gréckeho epického básnika — tvorcu Iliady a
          Odyssey.
     </p>
    </div>
    <div class="footnote">
     <p>
      <sup>
       [
       <a class="para" href="#id2523046" name="ftn.id2523046">
        2
       </a>
       ]
      </sup>
      <span class="emphasis">
       <em>
        regál
       </em>
      </span>
      — právo výčapu; výčap
     </p>
    </div>
    <div class="footnote">
     <p>
      <sup>
       [
       <a class="para" href="#id2523081" name="ftn.id2523081">
        3
       </a>
       ]
      </sup>
      <span class="emphasis">
       <em>
        Každý ťahal na inú stranu, sťa tie líšky, čo pustil Samson do pšenice
            Filištíncom
       </em>
      </span>
      — porovnanie s biblickým príbehom o tom, ako sa Samson pomstil
          Filištíncom preto, že jeho ženu dali inému: tristo líškam zviazal chvosty, zapálil
          pochodeň a pustil ich do obilia Filištíncov, ktoré spálili ich majetok (Kniha sudcov
          15)
     </p>
    </div>
    <div class="footnote">
     <p>
      <sup>
       [
       <a class="para" href="#id2523140" name="ftn.id2523140">
        4
       </a>
       ]
      </sup>
      <span class="emphasis">
       <em>
        Nu, nie moc treba k žitia blahu, / len spokojnôstky drobné veci
       </em>
      </span>
      —
          verše z Hviezdoslavovej Hájnikovej ženy, ktorá vyšla prvý raz 1886 (uvádzame podľa vydania
          SVKL, Bratislava 1953, IV. kapitola, str. 69)
     </p>
    </div>
    <div class="footnote">
     <p>
      <sup>
       [
       <a class="para" href="#id2523341" name="ftn.id2523341">
        5
       </a>
       ]
      </sup>
      <span class="emphasis">
       <em>
        klocok
       </em>
      </span>
      — palica
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523379">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Stalo sa dľa rozkazu slúžnovského. Obec Osada postavila novú kolibu, previezla Tomáša s
      deťmi i všetkým náradím. Tomáš plakal, sadajúc na osadský voz. Zdalo sa mu, že ide do zajatia babylonského.
    <sup>
     [
     <a class="footnote" href="#ftn.id2523400" name="id2523400">
      6
     </a>
     ]
    </sup>
   </p>
   <p>
    „Veď by mi ani nebolo ľúto, keby ma ešte dali do Vitanova,“ ponosuje sa skálnickým, ktorí
      prišli sa dívať, ako ho budú prevážať. „Keď ma už mali zo Skálnika hýbať, nech by ma dali
      aspoň do Vitanova, tam je aspoň kostol — a z Osady toľké svety do kostola…“
   </p>
   <p>
    Bárs bola rozlúčka, ale i ľuďom prišlo do smiechu, že Tomáš tak znezrady začal sa starať o
      kostol.
   </p>
   <p>
    V Osade ho už čakal pán richtár a uviedol do koliby. Je nová, novou hlinou obložená. Na
      cestu, idúcu do mesta, otvára sa od nej ďaleký výhľad; postavená je na kopci. I dedina akoby
      bola na dlani, tak ju vidno z koliby.
   </p>
   <p>
    „Nebude ti vari lepšie, ako v Skálniku?“ pýši sa osadský pán richtár Sopúch. „Výhľadno je
      dosť…“
   </p>
   <p>
    „Ej, tu bude vetrno!“ krúti Tomáš hlavou. „Akurát do koliby bude sa poliak
    <sup>
     [
     <a class="footnote" href="#ftn.id2523456" name="id2523456">
      7
     </a>
     ]
    </sup>
    opierať. Bude zima!“
   </p>
   <p>
    „Aspoň sa vám nebude driemať. Bude vás preberať,“ zadiera doň akýsi mladý občan.
   </p>
   <p>
    „Ba ploty budú trešťať pred nimi,“ vraví druhý. „Všetky rozvláčia, keď zima príde.“
   </p>
   <p>
    Nuž Tomášovi sa na Osade vonkoncom neľúbi. Má veľa príčin. Koliba je veľmi na úvetrí,
      nechráni ju ani kopec pred vetrami, ktorých celá légia stretáva sa v Osade, pasujúc sa tuho,
      ktorý je mocnejší. Tancujú, pritom si dudajú a hvízdajú, neraz sa i krútia nad samou kolibou,
      nakukujúc špárami, čo sa v nej robí. Šantujú s ohňom, i rozhadzujú popol z pahreby, sypú
      uhlíky na nohy Ištvánovi, Ibronke, i každému, kto nablízku kvačí. Rozháňajú dym na všetky
      strany, že sa oči zalievajú slzami.
   </p>
   <p>
    ,Tu iba vlkom bývať a nie Cigánovi,‘ dumá Tomáš, čím diaľ smutnejší. S obavami hľadí
      budúcej zime v ústrety. Veru tak, i on učí sa poznávať neznámeho hosťa — starosť.
   </p>
   <p>
    Ale ani jar a leto nemíňa sa hladko. Osaďania hodili to zrno do zeme — prikvačila ich
      prednovka. Štoky a múčnice vyprázdnili sa, v jamách a zápravách nenájdeš jednej švábočky.
      Gazdovia i čeliadka priťahujú remeň o jednu, dve i tri dierky; žije sa z kúpeného, „čo na nôž,
      to za groš“, alebo i na kredit. Keď Helena obíde dedinu, vracia sa skoro s prázdnym hrncom.
   </p>
   <p>
    „Ideš ho, čože ti dáme, sami nič nemáme,“ odháňajú ju gazdiné.
   </p>
   <p>
    Väčšie i menšie Cigánčatá neváľajú sa a neihrajú na úslní. Rozbehali sa po Skálniku a
      Vitanove.
   </p>
   <p>
    „Čože tu hľadáš?“ odháňajú ich tam gazdiné. „Čože nejdeš do svojej dediny!“
   </p>
   <p>
    „Ej, tvrdá prednovka, tvrdá,“ žaluje sa Tomáš skálnickým. „Takej prednovky som ešte
      nemal.“ A necigáni. Mech je dávno už založený u osadského Árona, i pucka Ištvánova a nakoniec
      — nákova, kliešte, vôbec celé remeslo kováčske. A načo mu remeslo, keď mu nechodia s robotou?
      „Na jeseň, keď namlátime!“ sľubujú gazdovia, keď si robotu pýta. Nedávno i periny vandrovali
      na Áronov pôjd. Ešte šťastie, že noci sú teplé, obspí sa i bez nich.
   </p>
   <p>
    Neraz sa zahrúži do hlbokých myšlienok, sediac pred kolibou. A myšlienky vybehujú na
      jedno: ,Nebudeme my tu zimovať!‘ Ale ako prelomiť slúžnovský rozkaz a vôľu troch obcí? Neraz
      mu zišlo na um, čo mu bol skálnický richtár povedal.
   </p>
   <p>
    Práve v turíčnu nedeľu zvestovala pani richtárka osadská mužovi planú novinu:
   </p>
   <p>
    „Kohút sa nám kdesi podel a jarabej sliepky tiež nemáš…“
   </p>
   <p>
    „Čo si nezariadiš!“ osopil sa na ňu pán richtár. „Mne nikto neodvedie juncov, ani koní.“
   </p>
   <p>
    „To je trochu rozdiel,“ vraví pani richtárka. „Junce je nie len tak odviesť.“
   </p>
   <p>
    „Veru ľahšie, ako chytiť kohúta alebo sliepku,“ smeje sa pán richtár. „Junce nemôžu
      lietať, ale kohút ľahko uletí, keď ho lapajú.“
   </p>
   <p>
    „To bol nebodaj tchor,“ mieni richtárka.
   </p>
   <p>
    „Ale o dvoch nohách. Susedov máš súcich do toho…“
   </p>
   <p>
    „Alebo Cigáni!“ zvolal naraz. „Veru nik iný, ako oni.“
   </p>
   <p>
    „Ale iď! Ide ti Cigán kradnúť vo vlastnej dedine! Koľké roky býval v Skálniku, a neukradol
      jedného pierka. A sem len toť prišiel, a už by kradol… Veď sme ich preto do Osady ťahali. Nás
      sa dosť naobkrádali, nech obkrádajú už iných…“
   </p>
   <p>
    A nestalo sa toto len richtárovi. Všetci úradskí rad-radom prišli o kohúta a dve i tri
      sliepky. Tieto straty stávali sa obyčajne proti nedeli.
   </p>
   <p>
    „No toto je pád!“ radia sa občania. „To nik iný, ako Cigán.“
   </p>
   <p>
    Predvolali Tomáša pred richtára.
   </p>
   <p>
    „Ja nie, slávna obec!“ bráni sa Tomáš. „Ja ani neviem, že vy chováte sliepky! Keby mal
      švábočky, nieto sliepky!“
   </p>
   <p>
    „A keď sa toto nikdy nerobilo, iba čo si ty tu?“
   </p>
   <p>
    „To bude biely Cigán, slávna obec! Ten sa utajoval. A teraz, čo sme my tu, kradne, lebo to
      prischne na nás. Príďte do koliby kedy chcete, či nájdete v nej pierko alebo kôstku!“
   </p>
   <p>
    Čo tu robiť? Dôkazov nemáš — a kebys’ i mal: čo urobíš Cigánovi? Predať mu nemáš čo a dušu
      v tele mu tiež nevezmeš… Ženičky dozerajú na hyd, a pretrhli sa i krádeže. Na poli ukázali sa
      pekné úrody, i nová švábočka prišla na stôl. Sedliak si vydýchol — najtvrdšia prednovka je
      premožená.
   </p>
   <p>
    Okolo búdy Tomášovej je zas veselo. Detváky šantujú, váľajú sa rozpustile na úslní. Ibaže
      potoka niet, kde by sa bolo okúpať. Badať na nich novú švábku, poprávajú sa. Veď si aj
      neskúpia! Celkom zjavne idú do sedliakovej švábky a podhrabujú čo krajšie korene. Osaďan krúti
      hlavou, ide dohovárať Tomášovi.
   </p>
   <p>
    „Čože hľadajú tvoje pačrevy v mojej švábke?“ nadáva mu pred kolibou.
   </p>
   <p>
    „A z čoho bude ten Cigán žiť?“ odpovedá Tomáš. „Skaly neodhryzne.“
   </p>
   <p>
    „Načo rabuješ náš chotár? Nemáš i druhých?“
   </p>
   <p>
    „Ale pôjdem do cudzieho? Veď by ma zabili.“
   </p>
   <p>
    „Bodaj ho čerti vzali!“ ponosujú sa gazdovia. „Takú pätoru zaplienili sme si do obce. Že
      vraj nepôjdu do chotára nám, ale Skálniku. Čerta nepôjdu! Nikdy sme od nich toľko škody
      nemali.“
   </p>
   <p>
    „A toľké sliepky!“
   </p>
   <p>
    „Nech by tam bol sedel, kde bol. Keď kradol, kradol iba dakedy: takto kradne ustavične iba
      nám. Nech by tam šiel.“
   </p>
   <p>
    „Richtár nedopustí.“
   </p>
   <p>
    „Paroma nedopustí! Ten vďačne, ale Áron! Ten má osoh…“
   </p>
   <p>
    „Veru viac minie pálenky ako hocktorý gazda.“
   </p>
   <p>
    „I ukradnutô sa len kdesi stanôva…“
   </p>
   <p>
    Tak sa nepokoj rozmáhal v Osade. Nielen v švábke, i v záhradách badať cigánske ruky.
      Prvotiny úrod idú do Tomášovej búdy. On to ani veľmi netají.
   </p>
   <p>
    „Ja som tak stvorenie božie, tak chcem žiť ako sedliak… I mne požehnáva Pán Boh. On je tak
      môj ako sedliakov…“
   </p>
   <p>
    Čo riecť na takú reč? Vari je nepravá? Veď i sedliak neraz povie: „Ja som tak tvor boží
      ako pán. Tiež chcem žiť na svete ako pán…“ Áno, reč je tá istá, ale vec nie tá istá. Aspoň
      Osaďanom zdá sa, že je rozdiel.
   </p>
   <p>
    „Čo nerobí ako ja — mal by ako ja.“
   </p>
   <p>
    „Keby ja mal pole, tiež by robil,“ odpovedá Tomáš.
   </p>
   <p>
    „Ale máš remeslo.“
   </p>
   <p>
    „Nuž čože mi nedáte roboty? Veď mi dajte zarobiť, sedliaci!“
   </p>
   <p>
    „Vidíš ho — i tak, i tak, sedliak len chovaj!“
   </p>
   <p>
    „A kdeže vezmem, keď mi nedá sedliak?“
   </p>
   <p>
    Tak, hľa, draho platí sedliak za to, že je on „prvý stav na svete“. Pracujú všetci,
      pracujú — no všetci žijú vlastne z jeho práce. No na to je už privyknutý; vidí, že to tak musí
      byť: veď tak je vlastne všade, na celom svete, i bude všade. Ale čo žerie sedliaka, je to, že
      on, „prvý stav“, je pred záškodníkmi najmenej chránený. I Cigán, ak je zlostný, môže ho do
      krvi prenasledovať. Že zákon zavráti záškodníka? Vidíme každý deň, ako ho zavracia.
   </p>
   <p>
    „Ej, neboli by ste vy takí,“ ozval sa richtárov otec, starý Sopúch. „Rozpasení ste ako
      deti v škole, keď nevidia virgasa. Za starodávna nezavierali zlodejov do teplých temníc,
      nekŕmili mäsom. Vyťali im na rínku o jarmoku štyriadvadsať a poslali domov. Neťahal sa ten
      viac nazad! Koho sa dnes bojí planý človek? Dobrý človek musí sa báť planého, ale planý nemusí
      sa báť — nemá nad sebou kazára…“
    <sup>
     [
     <a class="footnote" href="#ftn.id2506618" name="id2506618">
      8
     </a>
     ]
    </sup>
   </p>
   <p>
    Veru, veru, „humanita“ sa predsa u nás vari prenáhlila.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523400" name="ftn.id2523400">
        6
       </a>
       ]
      </sup>
      <span class="emphasis">
       <em>
        do zajatia babylonského
       </em>
      </span>
      — tvrdo, do krutého zajatia; nazvané
          podľa dlhého krutého zajatia Židov v Babylónii (606 — 536 pred n. l.)
     </p>
    </div>
    <div class="footnote">
     <p>
      <sup>
       [
       <a class="para" href="#id2523456" name="ftn.id2523456">
        7
       </a>
       ]
      </sup>
      <span class="emphasis">
       <em>
        poliak
       </em>
      </span>
      — vietor zo severnej, poľskej strany
     </p>
    </div>
    <div class="footnote">
     <p>
      <sup>
       [
       <a class="para" href="#id2506618" name="ftn.id2506618">
        8
       </a>
       ]
      </sup>
      <span class="emphasis">
       <em>
        kazár
       </em>
      </span>
      — prísny človek
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506638">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    „No, už si privykol na tej Osade?“ pýta sa skálnický pán richtár Tomáša.
   </p>
   <p>
    „Nikdy ja tam neprivyknem, ani zimovať nebudem.“
   </p>
   <p>
    „Do jari ťa strpia,“ odpovedá pán richtár, „bárs ťa Sopúch už zunoval.“ Richtár sa smeje —
      kde by sa nesmial, keď sa všetko tak prevrátilo! Už sa mu Sopúch minule prihovoril a pýtal sa
      ho, či by neprijal do obce Tomáša. Osada a Vitanovo prehrali, majú viac škody ako kedy indy.
      Skálnik nemal sa prečo predtým žalovať, nemá príčiny ani teraz. Tomáš ho šanuje dnes, ako ho
      šanoval predtým.
   </p>
   <p>
    „Veľmi nám letia k hlave,“ sťažuje sa Tomáš.
   </p>
   <p>
    „No, Áron by ťa nepustil. Ten ťa veľmi zastupuje u slúžneho, aby ťa len nechal v Osade…“
   </p>
   <p>
    Tomáš nevraví nič, no dobre vie, čo pán kmotor hovorí. Ale nemá kedy na tieto veci
      myslieť, prikvačili ho nové starosti. Za Ibronkou pozeral oddávna Gábor, syn ľudrovského
      Cigána. Na jánskom jarmoku v Studenej, kde bolo zídené Cigánstvo troch stolíc, držal
      velikánsku traktu. Srdiečko Ibronky sa tu zadalo ľudrovskému Gáborovi. Zostali na tom, že
      svadba bude po Štefane krále.
    <sup>
     [
     <a class="footnote" href="#ftn.id2506699" name="id2506699">
      9
     </a>
     ]
    </sup>
    Pri novej švábočke a novom chlebíku snadnejšie sa strojí veselie. Zvlášte keď
      svadba musí byť veselá, ako to vyžaduje veľký chýr ľudrovského Gábora a osadského Tomáša.
   </p>
   <p>
    Tomášova čeliadka rozbehala sa po pýtaní. Osada, Skálnik i Vitanovo, ba i susedné obce
      musia podoprieť svojho Cigána. Iba on zostáva doma, stráži ohnisko ako pravý gazda. I protiví
      sa mu akosi uponižovať sa osobne pred sedliakmi.
   </p>
   <p>
    Ale čím ho napomôžu? Čosi švábky, čosi múky, z toho ťažko urobiť veselie. Na omastu sú
      gazdiné veľmi skúpe. A mäso — veď sedliak sám sa raduje, keď ho má na Hody a výročné sviatky.
   </p>
   <p>
    Ako urobiť veselie? Čoho rozumného sa chytiť?
   </p>
   <p>
    Nadišla konečne i v Osade žatva. Sedliak ľahšie dýcha, prvé kríže ukázali sa v chotári.
   </p>
   <p>
    No nikdy ešte nestalo sa, čo toho roku. V jedno ráno našli sa kríže porúcané, zrno
      porozsýpané. Všetko žaslo nad bohaprázdnosťou zlodeja. Kam podeje sa gazda, nech pole stratí i
      pred zlodejom svoju posvätnosť? Kto obráni úrodu, ak zlodejstvo rozmôže sa na poli? Sopúch dve
      noci nespal, tak ho tá vec znepokojila.
   </p>
   <p>
    „Cigáni,“ to je jeho prvá myšlienka.
   </p>
   <p>
    „Cigáni,“ dotvrdzujú všetci gazdovia.
   </p>
   <p>
    „Čo budeme robiť?“
   </p>
   <p>
    „Kolibu revidovať.“
   </p>
   <p>
    „Čerta nájdeš v kolibe! Dávno ti odniesli zbožie!“
   </p>
   <p>
    Zostali na tom, že sa bude pole strážiť. Z uhla na uhol musia chodiť do poľa na vartu.
      Preklínajú Tomáša, i toho, kto ho sem zapratal.
   </p>
   <p>
    A medzitým v kolibe ticho. Tomáš je akýsi spokojnejší. Nákova, mechy — celé remeslo je v
      kolibe, i periny sú doma. Jest sa čoho chytiť, keď príde tvŕdza. Okrem toho sľúbil Áron dodať
      pol okova dobrej pálenky…
   </p>
   <p>
    Dva dni pred Štefanom zjavili sa prví hostia. Tomášov švagor s dvoma synmi a dievkou. V
      kolibe zavládla veselosť ako pred svadbou.
   </p>
   <p>
    Tomáš so švagrom a ženou Helenou vybrali sa k Áronovi. „Potrebujeme už tú pálenku,“ vraví
      Tomáš samému Áronovi.
   </p>
   <p>
    Áron pošmykol vyšívanú čiapočku za ucho a vyzerá oblokom.
   </p>
   <p>
    „Ešte je vidno, príďte o hodinu.“
   </p>
   <p>
    Vyprevadil ich do dvora i postál predo dvermi, kým nevyšli pred vráta, sprevádzaní
      nesmiernym pokrikom kačíc, ktoré tmolili sa po dvore. „Eins, zwei, drei…“
    <sup>
     [
     <a class="footnote" href="#ftn.id2506839" name="id2506839">
      10
     </a>
     ]
    </sup>
    číta si ich Áron až do osemnástich.
   </p>
   <p>
    „Koľko je tých kačičiek, Zuzka?“ volá na slúžku do kuchyne.
   </p>
   <p>
    Vybehla roztrasená slúžka:
   </p>
   <p>
    „Čo rozkážu, mladý pán?“ pýta sa Zuza.
   </p>
   <p>
    „Mladý pán“ Áron, ktorému toť na Jakuba minulo iba dvaašesťdesiat rokov, opakuje ešte raz
      otázku.
   </p>
   <p>
    „Osemnásť, mladý pán,“ oznamuje Zuza.
   </p>
   <p>
    „No, veď tak,“ vraví uspokojený mladý pán. „Daj si merk na ne, aby ich dáki čerti nevzali,
      lebo keď sú odrastené, škoda by ich bolo, aby ich dáky čert vzal. A už im nedávaj zrno. Po
      ceste je dosť kláskov, čo sedliaci zvážajú: nech si kačka zbiera — beztoho neorie, neseje, ani
      tuto nesedí v šenku: dosť má času zbierať. I do strniska bolo by ich naučiť; nech si idú
      zbierať, lebo škoda, keď zrno navnivoč vyjde, iba vrabce vyzobajú.“
   </p>
   <p>
    „Ale tam sú ešte kríže, mladý pán!“
   </p>
   <p>
    „Kríže, kríže!“ zlostí sa Áron. „Čo mňa do krížov a čo kačky do krížov a nik nezakáže
      popri krížoch. Ľaľa, všetky husi sa už túlajú po strniskách, len moje kačky sú doma. Zajtra
      vyžeň ich pekne do strniska. A aby daktorú dáky čert nepojal! Teraz je už škoda!“
   </p>
   <p>
    „Veď, mladý pán!“ pristáva Zuza. „Beztoho ich vyničelo pätoro. Mohlo ich byť,“ tu trochu
      rozmýšľa, „jeden, dva, tri… Ba nie, dvaadvadsať…“
   </p>
   <p>
    Árona málo zaujímajú počtárske výkony Zuzine. Dudá si opretý vo dverách, i usmieva sa, ako
      človek, ktorý si všetko tu na svete rozumne zariadil a tam na druhom tiež zabezpečil
      Abrahámovo lono.
    <sup>
     [
     <a class="footnote" href="#ftn.id2506924" name="id2506924">
      11
     </a>
     ]
    </sup>
   </p>
   <p>
    „Zuza, Zuza!“
   </p>
   <p>
    Tá istá slúžka stojí zase v kuchyni.
   </p>
   <p>
    „Čo rozkážu, mladý pán?“
   </p>
   <p>
    „Donesieš do pivnice za krhlu vody.“
   </p>
   <p>
    Zuzinou tvárou, nie bárs výraznou, prelietol úsmev taký potuteľný…
   </p>
   <p>
    „No, čože sa vyškieraš!“ hreší ju mladý pán. „Nazdávaš sa, že čerti vedia… Tam v kúte od
      humna sa zem vyrýpala, tak ju musím poliať. Nuž na to mi je voda.“
   </p>
   <p>
    Zuza celkom vážne vykonala rozkaz Áronov. V pivnici zostal on sám…
   </p>
   <p>
    Asi o hodinu, keď sa už dosť dobre stmilo, dostavil sa Tomáš i s ostatnými. Vykotúľali si
      z pivnice polokovnáčik a vo dvore sám Tomáš naložil si ho na plece.
   </p>
   <p>
    „Ale súdok doneste!“ pripomína ešte Áron. „A merkujte na čap, aby vám ho nevysotilo.
      Narobili by ste si pekného blata!“ smeje sa im, vchádzajúc do izby.
   </p>
   <p>
    Netrvalo štvrť hodiny, a Cigáni boli zas u Árona.
   </p>
   <p>
    „No, čože je?“ prijal ich veľmi vľúdne, držiac ruky v kešeniach.
   </p>
   <p>
    „To je trúnok slabý, ako voda,“ začal sám Tomáš.
   </p>
   <p>
    „Inakší ľudia pijú môj trúnok, a každý ho chváli. Just z tejto si vzal prísažný Koťuha na
      krštenie. Vypili iba triadvadsať holbí, čože je to, bolo štrnásť kmotár! A všetky kmotry mali
      čepce nakrivo, a do Koťuhu a do kmotra šli ako osy, nemohol sa pred nimi obhrnúť, čo tak im
      vošlo do hlavy. Môj trúnok je tuhý, ojéj, to každý povie!“
   </p>
   <p>
    „No, tento je krotký. Šafeľ ho môžeš vypiť, a nebude ti nič. Ľaľa, i teraz sme si potiahli
      — a nič. Ako vodička.“
   </p>
   <p>
    „Čo ti povie! Haha!“ smeje sa Áron. „Chcel by, aby ho v tej minúte čapilo o zem. Počkaj!
      Dnes ti je akoby nič, ako voda — ale zajtra, pozajtre: bude trešťať hlava, iba obruč okolo
      nej, aby ju nerozsadilo. Môj trúnok je taký…“
   </p>
   <p>
    Tomáš je nie presvedčený.
   </p>
   <p>
    „A čo mi je z neho, keď sa mi hneď neopijú? To im môžem hneď len vody naliať do krpky!“
   </p>
   <p>
    „Takí ste vy Cigáni, takí,“ vytýka mu Áron veľmi dobrotivo. „Obslúžiš ho, ako svedčí, ani
      brata, na moj dušu! A dudre, hundre — ako čert. Aby mu hrtan stiahlo, to by chcel: aby ho
      hodilo ako zrádnik. A ja, somár, meriam mu spravodlivú! Keby nalial do nej vitriolu — to by ti
      šmakovalo. Gágor by bol, ako čo by rajšpel doňho vopchal. Alebo keby namočil vŕbäťa, alebo
      blenu — vám iba taká! Choď k Samkovi do Skálnika, ten ti dá takej; ale ja — ja predávam
      statočnú; bez vitriolu, bez ľuľka, bez vápna…“
   </p>
   <p>
    „Ale je i bez špiritusu, bohuprisám, hej!“ ozval sa Tomášov švagor. „Taká čistá… No,
      svätená voda z nej môže byť. To je i hriech pálenkou menovať. Bude z tej vtedy pálenka, keď zo
      mňa slúžnodvorský, alebo z Árona barón!“
   </p>
   <p>
    „Ja nemám inakšej.“
   </p>
   <p>
    „A nám takej netreba,“ pokračuje švagor. „Dajte nám naše peniaze, a vezmite si vašu
      pálenku.“
   </p>
   <p>
    „Hehehe,“ smeje sa Áron. „Peniaze! Myslíš si, že ja neviem?“ A tu sa vypäl hrdo a sotil
      čiapku do tyla. „Ocigánil si ma!“ vraví Tomášovi rovno do očú. „Vraj zrno dobrô, pukatô, akoby
      ho holuby naoberali,“ porúha sa Cigánom. „Pekné holuby! Povedz skôr lastovičky! Také, čo s
      hrnci a s cedidlom chodia po dedine, tie ho oberali. Ba čerta oberali, obtĺkali v poli! Ľaľa,
      nepoznám, že je to zrno čerstvé. A kde vezme Cigán žito — vari nasial! A ty ešte vyhúdaš, že
      trúnok taký, alebo taký? Ak ma nahneváš, hneď vás zosobášim! Tam veru nebudeš hundrať na
      trúnok, ale budeš o vode sedieť.“
   </p>
   <p>
    „A načo berieš nakradnutô?“
   </p>
   <p>
    „Čo ja viem, žes’ ty nakradol? A ja viem?“ vyhováral sa Áron.
   </p>
   <p>
    „Vari nevieš?“ kričí Tomáš naozaj nahnevaný. „Ja budem sedieť, ale nie sám. Ty pôjdeš
      popredku… Kto ukrýval? Kto… Ľudia, rata!“
   </p>
   <p>
    Áron je bledý. Čo, keby dakto dopočul? Padol by do vyšetrovania…
   </p>
   <p>
    „Tomáško, prosím ťa…“
   </p>
   <p>
    „Dáš mi spravodlivú pálenku?“ dodiera doň Tomáš.
   </p>
   <p>
    „To je spravodlivá. Ja lepšej nemám.“
   </p>
   <p>
    „Cigániš! Ani nevonia pálenkou! Na, probuj!“ Tomáš vytiahol z pazuchy sklenicu, naplnenú
      pálenkou. Áron s hnusom pozerá na ňu i na toho, čo mu ju podáva. „Na, musíš! Vani sa ti hudí
      odo mňa?“
   </p>
   <p>
    Áron s veľkým odporom priložil fľašu k ústam. Je celkom biela od nečinu, ani čo by mlieko
      sa v nej držiavalo. Oblizol, odpľul, pokrútil hlavou.
   </p>
   <p>
    „To je nie trúnok odo mňa. To je čistá voda…“
   </p>
   <p>
    „A od koho?“ diví sa Tomáš. „Od koho by bol?“
   </p>
   <p>
    „Už viem, už viem!“ udrie sa Áron do čela. „Mudrci! Zo súdka odliali, vodou doliali: a
      teraz, Áron, vezmi nazad a daj za vodu statočnej pálenky! Čo si mívaš, ha?“ osopil sa na
      Tomáša.
   </p>
   <p>
    Obidvaja Cigáni i Cigánka stoja tu ako obarení. Všakovô videli, i všeličo porobili, i
      cigániť vedia — ale toto, nie s Áronom nemôžu sa merať. Takto sa vynájsť, tak v jednom
      okamžení.
   </p>
   <p>
    „Dám vám ja pálenky!“ rozhadzuje sa už teraz Áron. „Marš z môjho domu! Jano, Mišo!“ kričí
      na paholkov.
   </p>
   <p>
    „Idem k richtárovi, na moj dušu!“ zastrája sa Tomáš.
   </p>
   <p>
    „Choď, bárs desať ráz…“
   </p>
   <p>
    No Áron stojí veľmi rozčúlený v obloku svojej izbičky, v ktorej sa nesvieti, a hľadí do
      tmavej ulice, kde stoja Cigáni a, ako vidno, radia sa. Vydýchol si, keď zazrel, že obrátili sa
      smerom ku kolibe.
   </p>
   <p>
    S blaženým úsmevom ľahol si do mäkkých perín; sníva o predkoch, ktorí pred odchodom z
      Egypta napožičiavali si od egyptských zlatých, strieborných nádob a tašli s nimi za Červené
      more…
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506699" name="ftn.id2506699">
        9
       </a>
       ]
      </sup>
      <span class="emphasis">
       <em>
        po Štefane krále
       </em>
      </span>
      — 2. septembra, sviatok zasvätený prvému
          uhorskému kráľovi Štefanovi (977 — 1038)
     </p>
    </div>
    <div class="footnote">
     <p>
      <sup>
       [
       <a class="para" href="#id2506839" name="ftn.id2506839">
        10
       </a>
       ]
      </sup>
      <span class="emphasis">
       <em>
        eins, zwei, drei
       </em>
      </span>
      (nem.) — jedna, dve, tri
     </p>
    </div>
    <div class="footnote">
     <p>
      <sup>
       [
       <a class="para" href="#id2506924" name="ftn.id2506924">
        11
       </a>
       ]
      </sup>
      <span class="emphasis">
       <em>
        Abrahámovo lono
       </em>
      </span>
      — v prenesenom význame nebo
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507208">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Michal Sopúch, richtár osadský, sviatočne vyobliekaný, končí richtársku robotu. Za
      zrkadlom je celá hŕba úradných písem, ktoré ta odkladá, aby ich deti nerozvláčili a
      nenastrihali z nich vtákov a pani richtárka nebalila do nich maslo, keď ide s ním na trh do
      Studenej. Skrýša za zrkadlom dobrá, aspoň lepšia ako pod „úradným kameňom“ pána farára zo
      Strečian. Sopúch ich tam ľahko nájde, nemusí ani povedať „canis tua mater“,
    <sup>
     [
     <a class="footnote" href="#ftn.id2507232" name="id2507232">
      12
     </a>
     ]
    </sup>
    bez čoho spomenutý pán nikdy „úradného kameňa“ sa nedotkne: vraj nato, aby nemusel
      listiny zavádzať dľa čísiel do lajstra. Jeho domáci totiž vedia, koľko má listín, dľa toho,
      koľko ráz čujú od neho to historické „canis tua mater“.
   </p>
   <p>
    Dosť na tom, berie listiny, že zariadi ešte dačo, kým odíde do kostola. Dnes je sv.
      Štefana kráľa, v kostole vitanovskom obvyklá slávnosť, na ktorej nikto nesmie chybovať.
   </p>
   <p>
    Preto bol veľmi nemilo prekvapený, keď zazrel, že popod obloky kráča Áron. Šípi, prečo
      Áron ide: počul hneď, ako vstal, čo sa v krčme prihodilo. No, dľa starej obyčaje, robí sa
      nevedomým, i Árona víta, akoby netušil, čo prišiel. ,Možno, že má dáku inakšiu robotu,‘ myslí
      si — tak ho nechce darmo mýliť.
   </p>
   <p>
    „Pán richtár,“ začal Áron hneď, ako si sadol, hlasom veľmi rozčúleným. I gamby sa mu trasú
      už či od jedu, či od ľaku. „Pán richtár, prišiel som na žalobu.“
   </p>
   <p>
    „Nuž!“ A pri tomto slove odtíska richtár písma od seba.
   </p>
   <p>
    „Obkradli ma tej noci, obkradli.“
   </p>
   <p>
    „Čo nepoviete!“ diví sa richtár tak veľmi, akoby to bol počul bohvieakú novinu.
   </p>
   <p>
    „A to neviete?“ diví sa teraz už Áron. „Veď to vie celá dedina! Ide slúžka, moja Zuza,
      otvárať chlievec, čo sú v ňom kačky, a tu kačky čerti vzali. Chlievec prázdny, a Zuza hybaj ku
      mne, akurát som išiel vstávať. ,Mladý pán, všetky kačky nám ukradlo,‘ povedá. ,Ba kýho čerta,‘
      povedám. ,Veru tam ani jednej,‘ povedá. ,Ale som ti nepovedal,‘ povedám, ,daj si na ne veľký
      merk‘. ,Veď ja tak a tak som ich rúče zaprela i zarigľovala dvercia, ani diery pod mostom — že
      by tchor alebo kuna. To len tí Cigáni besní,‘ povedá, ,lebo sa veľmi premieľajú tu, čo majú to
      veselie.‘ ,Tí to budú,‘ povedám, ,ani životom si nie pred nimi bezpečný.‘ Ešte týchto našich
      málo — došikovali si všetkých Cigánov z troch stolíc. Nuž veru tak, richtárko, mne utreli ústa
      od pečienky.“
   </p>
   <p>
    Richtár musel sa pod jeden kútik usmiať. Myslí si: ,Mne ani utrieť netreba, moje sa
      nezamastia od nej.‘
   </p>
   <p>
    „No, čo poviete, richtárko?“ Áron pozerá veľmi tuho na richtára, čo ten povie.
   </p>
   <p>
    „Nuž opice sú, opice,“ vraví pán richtár.
   </p>
   <p>
    „Zlodeji, cigáni!“ nadáva Áron, hroziac päsťou. „Čo tí už škody narobili! A vrchnosť trpí,
      a nič, a vy nezastanete…“
   </p>
   <p>
    „Ale ja!“ rozhneval sa richtár. „Ktože im je gazda, ktože ich zastáva? Ja, či dakto
      druhý?“
   </p>
   <p>
    „Ja nie!“ kričí Áron.
   </p>
   <p>
    „A ktože ich zastupoval, keď sme chceli slúžneho prosiť, aby ich odpratal? Kto ich
      zastával, keď ukradli mne kohúta, tam sliepku a tam hus? Vidíte, Áron, ako sa vám odslúžili.
      Vidíte?“
   </p>
   <p>
    „Ja som nevedel, že sú takí zlodeji. Ja som sa nazdal, že sú statoční Cigáni.“
   </p>
   <p>
    Richtárovi ide do smiechu, ale sa premáha. Len mu prikyvuje hlavou:
   </p>
   <p>
    „Tak je to: človek druhému neverí, iba sebe. Teraz už veríte.“
   </p>
   <p>
    „Osemnásť kačiek! Veď je to hriech!“ horekuje Áron. Nepočúva veľmi, ako ho richtár pichá.
      „A súce na zárez! Na samom zrne chované. Šesť mier poloviny
    <sup>
     [
     <a class="footnote" href="#ftn.id2507377" name="id2507377">
      13
     </a>
     ]
    </sup>
    sa minulo, a teraz, ani pierka…“
   </p>
   <p>
    Richtár mu prikyvuje hlavou.
   </p>
   <p>
    „No, čože urobíme, richtárko?“ A Áron zas čaká, čo richtár povie.
   </p>
   <p>
    „Nuž hodíme na ne rukou. Čerti vedia, kde kačky. Ale toto už nebudeme trpieť, nebudeme…“
   </p>
   <p>
    „Nebudeme ver’!“ kričí Áron. „Nech celá dedina sa zoberie a ide ku kolibe.“
   </p>
   <p>
    „Nie, ta nepôjdeme,“ vraví richtár. „Ale celá dedina podpíše písmo pred pána
      slúžnodvorského. Nech ich ta prevezú do Skálnika. Ani vy sa už nebudete protiviť.“
   </p>
   <p>
    Áron čakal čosi celkom iného. On myslel, že celá Osada pôjde ku kolibe a rozhádže ju a
      mlátiť bude Cigánov, kýmkoľvek nevydajú kačky do jednej. Áno, to čakal, tomu tak ochotne
      prisviedčal. Ale toto, čo richtár vravel, to nebolo nič.
   </p>
   <p>
    „Tí pôjdu vďačne, sami si žiadajú. To im nebude pokuta.“
   </p>
   <p>
    „Nuž čo im urobíme?“ pýta sa richtár.
   </p>
   <p>
    „Ísť k nim, kačky im odobrať a sprať všetko, to je treba, to!“ vysvetľuje Áron.
   </p>
   <p>
    „A kto ta pôjde?“
   </p>
   <p>
    „Všetci, celý úrad nech ide…“
   </p>
   <p>
    „A vy pôjdete?“
   </p>
   <p>
    „Ja? Čo ja tam hľadať, ja som nie úrad. Ja som len občan…“
   </p>
   <p>
    Z toho povstala veľmi dlhá hádka medzi nimi. Richtár dal poslať pre úradských, aby ho
      bránili pred Áronom; lebo ten veľmi nástojil, aby sa šlo ku kolibe.
   </p>
   <p>
    Úradskí zišli sa a načúvajú hádku a na všetko prisviedčajú richtárovi.
   </p>
   <p>
    „Čože k nim pôjdeme,“ vraví vicerichtár, „keď je to nadarmo. Kačiek nenájdeme, lebo sú
      zjedené alebo odpratané, že ich ani lampášom nenájdeš, čo celú kolibu rozbúraš. Ale pôjdeme k
      nim nič po nič sa biť a hriech si darmo nadobývať v takýto veľký sviatok? Nie dvadsať, sto
      kačiek by nebolo hodno!“
   </p>
   <p>
    „Prosím vás, i ja som občan. Ja ich nechcem už, ale vy si ich vezmite, čo nájdete…“
   </p>
   <p>
    „Slabá z tých objedza!“ hodil ktosi rukou na Áronov sľub, a všetci sa rozosmiali.
   </p>
   <p>
    „Ľahko si my zuby vystýbame!“ vtipkoval druhý.
   </p>
   <p>
    „I v žuvaní nás odmenia…“
   </p>
   <p>
    Richtár vedel, prečo posiela po úradských. Ľahko mu vyhovoriť sa pred Áronom, že ostatní
      nechcú.
   </p>
   <p>
    „A keď vy musíte!“ ozval sa Áron. „Vy ste na to úrad, aby ste robili poriadok!“
   </p>
   <p>
    „Ale platiť do obce, to vám nešmakuje!“ zaťal ho vicerichtár. „Keď sme boli preliminár
    <sup>
     [
     <a class="footnote" href="#ftn.id2504898" name="id2504898">
      14
     </a>
     ]
    </sup>
    vyberať, nuž vy: načo je mne richtár, načo je mne úrad…“
   </p>
   <p>
    Áron mlčí, ale oči sa mu svietia.
   </p>
   <p>
    „Ale som i zaplatil, čo na mňa padlo, nie som dlžen obci ani babky!“ bije sa v prsia. „A
      keď vy do mňa takto, ja ešte nájdem pravdu. Vyšikujem si pandúrov, a s tými musíte ísť k
      Cigánom.“
   </p>
   <p>
    Úradskí pozerajú jeden na druhého, akoby sa pýtali, čo teraz? Ale nikde niet rady.
   </p>
   <p>
    Richtár si myslí: ,Ten nám to vyvedie.‘
   </p>
   <p>
    Vicerichtár: ,Tomu ver’ dajú pandúrov. I my prídeme do kaše…‘
   </p>
   <p>
    I všetci vedia, že Áronovi otvoria sa všade dvere; všade vykoná, na čo sa podoberie, ak
      nie razom, na druhom, treťom, na desiatom raze.
   </p>
   <p>
    Všetci hľadia na richtára.
   </p>
   <p>
    „Áron, ja vám čosi poviem. My pôjdeme ku kolibe pre vaše kačky.“ Áron vyrástol o dve
      piade, i tvár sa mu usmieva. „Ale i vy musíte nám čosi prisľúbiť.“
   </p>
   <p>
    „A čo?“
   </p>
   <p>
    „Že hneď zajtra pôjdete so mnou do slúžnovstva s písmom. V tom písme bude stáť, aby nám
      Cigánov vypratali z dediny. Lebo už by sa to dávno bolo stalo, keby nie vy!“
   </p>
   <p>
    „A za to máte odplatu!“ vmiešal sa vicerichtár do reči. „Vás dokonale odmenili v jedení.“
   </p>
   <p>
    Áron hneď prikryl na to. Aspoň sa pomstí Cigánom, dedine sa zafatinkuje a seba neoškodí.
      Je z Cigánov osoh, je: ale Cigán, i keď dá zarobiť, desať ráz si to nahradí. A osoh neujde, čo
      Cigán sa i odsťahuje.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507232" name="ftn.id2507232">
        12
       </a>
       ]
      </sup>
      <span class="emphasis">
       <em>
        canis tua mater
       </em>
      </span>
      (lat.) — tvoja psia mater, nadávka
     </p>
    </div>
    <div class="footnote">
     <p>
      <sup>
       [
       <a class="para" href="#id2507377" name="ftn.id2507377">
        13
       </a>
       ]
      </sup>
      <span class="emphasis">
       <em>
        polovina
       </em>
      </span>
      — raž, siata napoly s pšenicou
     </p>
    </div>
    <div class="footnote">
     <p>
      <sup>
       [
       <a class="para" href="#id2504898" name="ftn.id2504898">
        14
       </a>
       ]
      </sup>
      <span class="emphasis">
       <em>
        preliminár
       </em>
      </span>
      (z lat.) — predbežný rozpočet
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2504984">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kto neobcoval s Cigánom, svätosväte by prisahal: „Tomáš je nevinný! Nie, neukradol Tomáš
      Áronových kačiek! Neupodozrievajte, nerozhorčujte ho i jeho statočnú ženu: nesejte do
      nevinných sŕdc dietok jeho zárodok nedôvery a plemennej zášti proti spoluobčanom Cigánom!“ Tak
      by ho zastupoval dnes. Lebo pred kolibou Tomášovou stojí celý osadský úrad, richtár Sopúch
      prvý, hajtman za jeho chrbtom, ukrývajúci pod halenu obecný korbáč.
   </p>
   <p>
    „No, povedz, kde sú kačky; veď vieme, kto ich vzal!“ vystíha richtár s prísnou tvárou.
   </p>
   <p>
    „Neviem, pán richtárko, na moj dušu!“ verá sa Tomáš, vložiac si dlaň na prsia, a síce na
      pravú stranu, akoby chcel ukázať, že jedine on má srdce na pravom mieste. „Ja som nikdy vašich
      kačiek nevidel, nikdy!“
   </p>
   <p>
    „Veď ja ich ani nemám,“ zoznáva richtár. „Nuž verím ti, žes’ ich nevidel, verím. Ale tuto
      Áronove zhynuli.“
   </p>
   <p>
    „Joj, nehanblivý!“ ozvala sa Helena. „Var’ by ja chcela jeho kačky!“ A tu s nesmiernym
      opovržením premerala Árona od hlavy do päty, i odpľula pred ním, že každý mohol posúdiť, ako
      sa jej krčmárove kačky hnusia. „Veď sú to nie ani kačky, iba také opršance nepodarené. Juj…“
   </p>
   <p>
    „Iste ich ukryl, alebo predal,“ ohlásil sa Tomášov švagor, „a teraz chce zvaliť na nás.“
   </p>
   <p>
    Richtár sa usmieva nad touto neobyčajnou výkrutkou.
   </p>
   <p>
    „Pravda je, na moj dušu!“ zvolala Helena. „Zavčerom večer sme sa s ním povadili; povedali
      sme mu pravdu, lebo nás veľmi oklamal. Pálenku nám dal samú vodu…“
   </p>
   <p>
    Helena by bola všeličo doložila, čo súviselo s pálenkou. Sám Áron čaká napäte, či ozaj
      dačo nepovie, i líca sa mu rozčervenali. No v rozhodný čas zakríkol ju Tomáš jedovatým hlasom,
      po cigánsky: hundrúc vtiahla sa do koliby, neozrela sa viac o Árona, ani o úrad.
   </p>
   <p>
    „Pán richtár, pozrite všade, i slávny úrad, či nájdete jedno pierko! Celú kolibu prezrite,
      ani na háboch krvi nenájdete. My nekradneme. Nech ho Pán Boh skára, kto to vymýšľa na nás. Na
      Skálniku sme sa narodili, i bývali mnoho rokov, nech vám povie pán richtár skálnický, či nás v
      dačom kedy dochytili. Lebo statočnosť je nadovšetko. Ale moja žena pravdu povedala: on sa chce
      na nás vyvŕšiť, keď sme mu nechceli vodu prijať miesto pálenky a pokaziť veselie mojej dievke.
      I vám iba hriech nadobýva v takýto veľký sviatok. Ak chcete, môžte i kopať, kde len chcete, my
      sme ich nezakopali. Čo mäso varíme, to je na veselie. Ale to sme si kúpili štvrtku z barana.
      Načože by nám kačky boli: a ešte toľko ich ukradnúť, aby hneď každý vedel, že sme to my!“
   </p>
   <p>
    Richtár pozerá na úradských i na Árona, nevediac, čo odpovedať na túto reč Tomášovu.
      Cigáni badajú, že hlava obce sa omýšľa, i stali si do radu k Tomášovi, hotoví k skutkom
      udatným. Hajtman i s obecným korbáčom postavil sa Áronovi za chrbát. „No, povedzte, Áron, čo
      máme teraz už robiť?“ preriekol konečne richtár. „Kačiek tu nikde nevidno, ani piera…“
   </p>
   <p>
    „No, reviduj kolibu! Choď, reviduj kolibu, či dačo nájdeš!“ dobíjajú nazlostení Cigáni.
      „My ti vystúpime hockedy z koliby; choď, reviduj!“
   </p>
   <p>
    Áronovi sa toto všetko nepáči. „Čo sa odvolávate na mňa?“ vytýka richtárovi. „Vy viete,
      ako treba… Veď ich len nepovešia na kolibu, ale poskrýva. Ja viem iste, že budú v kolibe.“
   </p>
   <p>
    Zatíchol, lebo pozrel po Cigánoch, stojacich pred ním v rade. Málo medzi nimi známych
      tvárí. Všetko cudzí Cigáni, svadobní hostia. Hrozive hľadia naňho.
   </p>
   <p>
    „Nuž poďmeže do tej koliby,“ vraví richtár. „Nechže sa vám stane po vôli.“
   </p>
   <p>
    Cigánstvo sa postavilo k dverám, ale nie že by chceli zabrániť prístup. Utvorili pomedzi
      seba veľmi širokú ulicu. Richtár smelým, pevným krokom vošiel do dverí a obzerá sa, kde je
      vojsko jeho. Áron a úrad stoja na predošlom mieste.
   </p>
   <p>
    „Vicerichtár a hajtman, poďte so mnou. Vy čakajte,“ káže ostatným. „I vy, Áron, poďte
      dnuka.“ Áron bojazlive si obzerá hŕbu Cigánov, postavených pri dverách. „Nebojte sa, nespravia
      vám nič: tu sme! Choďte ta ďalej,“ rozkazuje Cigánom, „ta…“ i vidí s uspokojením, že utiahli
      sa do úzadia celkom pokorne. „A ak by sa daktorý pohol, alebo chcel sa dakoho dotknúť — veď
      sme tu!“ doložil hrozive, hodiac okom na hajtmana, vlastne obecný korbáč.
   </p>
   <p>
    Po tejto predohre Áron celkom smelo vstúpil za ostatnými do koliby. Bol by nedbal všetko
      si prehliadnuť, ako svedčí, ale oči zaliali sa slzami. Hustý dym zakrýva vnútornosti koliby i
      všetky jej zvláštnosti a zaujímavosti. I úradskí, nemilo dotknutí dymom, rozkašlali sa, ale v
      takýchto veciach väčšmi skúsení nestoja rovno ako Áron, ale zohli sa skoro po samú zem, tak,
      že dym krúži sa im iba nad hlavami.
   </p>
   <p>
    „Čerti kedy slýchali!“ zvolal Áron s veľkým namáhaním, „v lete, a v kolibe klásť oheň! Veď
      vám okále vytečú.“
   </p>
   <p>
    „Musíme variť, keď je veselie,“ ozval sa Helenin hlas od pahreby. Áron nahol sa v tú
      stranu, i vidí ju sedieť na zemi so skrižovanými nohami, pred ňou mohutná vatra, okolo nej vo
      venci rozostavené hrnčiská. V jednom kúte stojí čosi, čo ponáša sa na posteľ: aspoň zdá sa, že
      sú to periny a hlavnice na tom dereši. Pod posteľou nákova a všakové staré železo; nad ňou
      visí mech, ten istý, čo tak často u Árona halaškúval na pôjde.
   </p>
   <p>
    Čosi mu šepká, že tá posteľ nie je tam nadarmo; i tá perina s hlavnicami nie je len
      náhodou rozhádzaná. A skutočne, keď pristúpil k nej samej, vidí, že pod perinou je čosi
      ukryté. Rovno na ten hrb priložil dlaň, ale hneď i trhol ruku nazad. Spod periny vykukla
      kučeravá, kostrbatá hlava Cigánčaťa, rozospaté oči s obdivom pozerajú na bradatú tvár Áronovu.
      ,Kade hmatneš, všade Cigánča,‘ myslí Áron. ,Ba kde sa toho toľko berie…‘
   </p>
   <p>
    Takto rozmýšľajúc, zazrel všetkých troch úradských, skrčených temer do klbka, pri nohách
      postele. Mysliac, že čosi pobadali pod posteľou, skrčil sa i on. Prsia si vydýchli, oči sa
      vyčistili, tu nad zemou celkom iný svet. Veľmi jasno vidieť do všetkých kútov; vidno i Helenu,
      ako zanovito sedí pri hrncoch; jej za chrbtom dievčica nie tučná, ale ani nie chudá, v
      červenej košeli a pásikovanej sukni, učupená. Podlhovastá tvár, vysoké čelo, okolo neho vlasy
      ako žúžol, skoro sa ligocú, ťažko dajúc sa udržať v tom poriadku, v akom sú dnes — totiž
      učesané, prihladené. Áron je síce človek starý, jeho nohy neuchýlili sa od zákona Mojžišovho,
    <sup>
     [
     <a class="footnote" href="#ftn.id2505255" name="id2505255">
      15
     </a>
     ]
    </sup>
    ktorý plnil vždy svedomite, zachovávajúc i prísne pôsty; i nebol by tu, keby ho
      súra sem nebola dohnala: ale pozabudol chvíľku i na zákon, i na kačky, i na ženu, i na deti
      odrastajúce a odrastené. S úľubou díva sa do ohorenej tvári i veľkých čiernych očí Ibronky.
   </p>
   <p>
    ,Kde sa to len vezme v takej začadenej kolibe takáto, takáto…‘ dumá Áron. ,A vydá sa za
      sprostého Cigána, ten ju bude prať, vlasy okrúti si okolo ruky a bude ju po zemi vláčiť. I tie
      korále okolo hrdla ako jej pristanú. Naozajstná krása.‘ I zišiel na um Áronovi Dávid kráľ,
      veľmi starý, a Abizag Sunamitská.
    <sup>
     [
     <a class="footnote" href="#ftn.id2505295" name="id2505295">
      16
     </a>
     ]
    </sup>
    ,Škoda ťa, škoda, sprostému Cigánovi!‘
   </p>
   <p>
    Z týchto myšlienok prebral ho pohľad na úradských, ktorí sa nehýbali, a na Helenu, sediacu
      pri hrncoch. Srdito hľadí na Árona, nenávisť srší jej z očí. ,Aká striga,‘ dumá Áron, ,keby
      bol tu samotný, nuž pratal by sa od nej… Ba čo má v tých hrncoch? A ak moje kačky?‘
   </p>
   <p>
    S novou úfnosťou pristúpil k pahrebe a nahol sa nad hrnce. Vôňa, ho obišla z nich. Všetko
      sa mu zdá, že tak môžu voňať jeho kačky. Zjavne vidno na hrncoch penu: taká býva, keď sa mäso
      varí.
   </p>
   <p>
    „A čo varíš?“ pýta sa jej nakoľko možno vľúdne.
   </p>
   <p>
    „A čo ťa do toho?“ obkríkla ho veľmi zlostne. „Čo sa mi tu kníšeš nad hrnci?“ To už
      skričala takým hlasom, že i von bolo ju počuť.
   </p>
   <p>
    „Ja len chcem…“ začal Áron.
   </p>
   <p>
    „Ale zaplatíš, keď vyleješ polievku?“ kričí Helena, dvíhajúc varechu a, ako vidno,
      chystajúc sa vstať hore.
   </p>
   <p>
    Áronovo podozrenie rastie. Šípi, ba iste vie, že v tých hrncoch sú ukryté kačky. Nevidno
      síce laby vykukovať, ale vôňa a táto srditosť Cigánky… Ale bojí sa dotknúť hrnca. Ona stojí
      nad hrncami sťa rozpajedený šarkan. A čo viac: vchod do koliby nie je už slobodný: zastali ho
      Cigáni, privábení, ako vidno, krikom. Tomáš stojí medzi nimi; vraví čosi žene hlasom celkom
      spokojným, akoby ju chcel tíšiť. Tá odpovedá spurne. Miešajú sa i druhí Cigáni do reči, oči sa
      blyštia, päste sa dvíhajú, hrozia. Tomáš je skutočne rozjedovaný. Kričí, nadáva — pravda,
      cigánsky — svojej žene. Pochytil by do ruky dačo a oboril by sa na ňu, keby ho tí druhí
      nedržali.
   </p>
   <p>
    „Ty…!“ kričí Tomáš slovensky, a tu nasledovala taká prezývka, že Ibronka musela sa
      začervenať. Áron ustúpil trochu nabok, bližšie ku dverám, ak by sa strhla bitka, aby bol prvý
      tamvon. Richtár a oba jeho spoločníci utiahli sa k samej posteli, čím ďalej odo dverí. Áron
      nikdy nevidel toľkejto zvady. Jediná Helena stačí všetkým Cigánom odpovedať.
   </p>
   <p>
    „Ja ju skántrim!“ kričí Tomáš, trhajúc sa Cigánom.
   </p>
   <p>
    „Ja ho obarím!“ kričí Helena, zohýnajúc sa k hrncom.
   </p>
   <p>
    „Áron, uhnite sa!“ volá richtár už spod postele, kam sa uchýlil s vicerichtárom a
      hajtmanom i s obecným korbáčom.
   </p>
   <p>
    Bolo už pozde. Práve sa Áron uhol, keď mu trepol hrniec do hlavy. Nevidel nič, oči má
      oprsknuté vodou, ktorá mu steká dolu bradou na prsia.
   </p>
   <p>
    Jedným skokom bol pred kolibou, vo dverách niet ani jedného Cigána. Pustil sa dolu
      stráňou, pred ním úrad, za ním úrad — richtár totiž s oboma spoločníkmi.
   </p>
   <p>
    Tak vrátili sa do Osady. Všetci nasucho, len Áron mokrý.
   </p>
   <p>
    „Ďakujte Pánu Bohu, že nebola vriaca!“ teší hajtman rozsrdeného Árona.
   </p>
   <p>
    *
   </p>
   <p>
    Ibronka je už v Ľudrovej, u svojho Gábora. Svadba skončila sa veľmi slávne a veselo. Po
      svadbe bol veľký proces. Áron proti Helene, že ho chcela obariť. No dosvedčili Cigáni i
      úradskí, že ona chcela hodiť hrniec do muža, a trafila Árona: a že voda nebola vriaca a
      Áronovi neublížila, iba mu oči, nos a uši vymyla; padla na ňu pokuta malá, sedieť totiž jeden
      deň.
   </p>
   <p>
    Áron, aby sa vyvŕšil, toľko unúval slúžnovský úrad, aby Tomáš bol prevezený nazad do
      Skálnika. I zaujal tam pri potoku starú kolibu pod vŕbou, z ktorej lístie už opadalo.
   </p>
   <p>
    Osadský hajtman raz v jeseni vošiel do cigánskej pustej koliby, či dačo po Tomášovi
      nezostalo. Kde stával veľký sud, to miesto zdalo sa mu podozrivé. Začal hriebsť, i vyhriebol
      hŕbu kostí, najviac ľahkých, z hydiny, za ktoré by žid veľa nedal. Medzi nimi osemnásť
      kačacích hláv.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505255" name="ftn.id2505255">
        15
       </a>
       ]
      </sup>
      <span class="emphasis">
       <em>
        zákon Mojžišov
       </em>
      </span>
      — božie prikázanie, podľa biblie Boh Mojžišovi,
          vodcovi Židov, dal desatero prikázaní, ktoré Mojžiš predniesol Židom (Deuteronomium
          5)
     </p>
    </div>
    <div class="footnote">
     <p>
      <sup>
       [
       <a class="para" href="#id2505295" name="ftn.id2505295">
        16
       </a>
       ]
      </sup>
      <span class="emphasis">
       <em>
        Dávid kráľ, veľmi starý a Abizag Sunamitská
       </em>
      </span>
      — podľa biblie Abizag
          Sunamitská bola panna, ktorú vybrali, aby zohrievala kráľa Dávida, keď zostarel (3. kniha
          kráľovská 1)
     </p>
    </div>
   </div>
  </div>
 </body>
</html>
