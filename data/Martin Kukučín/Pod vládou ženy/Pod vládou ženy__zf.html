<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517132">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    ,Prečo som ja nie richtárom? Čo volia za richtárov takých bibasov, čo neskúsili sveta
            a nevidia ďalej od nosa?‘ Tak premýšľa Ondráš Sárený, notáriuš poctivej obce Lokšian. A
            nie je to prvý raz, že si dáva takéto otázky. Cez celý čas, čo je notáriušom — a to bude
            pomaly pätnásť rokov — neraz mu prišlo takto pokarhať krátkozrakosť obce. ,Tí sprostejší
            nevedia, koho voliť. Tí múdri zas volia najradšej najväčšieho babráka, aby ich nemal kto
            zavracať.‘ A aby sa vedelo, kto by bol ten súci, čo by pozavracal všetkých hlavajov,
            doložil: ,Ja by tých naučil, čo je richtár! Večné veky by ma spomínali!‘
   </p>
   <p>
    Nuž má pravdu, čo o richtároch vraví. Veď Miško Babka, terajší richtár lokšiansky,
            nemá viac skúsenosti úradnej ako ja, alebo — s dovolením — vy. O dakoľko dní bude rok,
            čo ho postavila obec, i to len po biede. Obec ho stavala, on jej podkľakával — nechcel
            richtárskej palice. Nie že by sa bol očistomok odhrýzal, oči slepil občanom, ako to
            robievajú všetci novozvolení richtári; nie, on sa naozaj necítil súcim. Richtárstvo
            prijal iba vtedy, keď mu slúžny dal na výber, buď prijať richtárstvo, buď zložiť stovku.
            A že stovka i v Lokšanoch je veľký peniaz, preto i Miško Babka radšej si vybral to
            nešťastné richtárske jarmo.
   </p>
   <p>
    „No, tak,“ tešila ho obec, keď mu išlo do plaču. „Blázon sprostý, čože sa budeš
            okúňať?“
   </p>
   <p>
    „Juj, keď sa bojím a v tom nikdy som nebol. Čo, ako si ja poradím?“
   </p>
   <p>
    „Neboj sa. Podpísať sa vieš, a viac ti nenačim. Dáme ti vyskúseného notáriuša.“
   </p>
   <p>
    I tak sa stalo. Miško Babka má notáriuša, čo vie viac i od viceišpána. Napíše takú reláciu,
    <sup>
     [
     <a class="footnote" href="#ftn.id2517189" name="id2517189">
      1
     </a>
     ]
    </sup>
    že sám sudca postaví si zaraz okuliare na nos, a i tak len horko-ťažko
            vyberie, čo stojí v relácii. Notáriuš povie všetko tak onakvo, že by nik nepomyslel. A
            učí richtára, i ako treba písma čítať a vykladať ich. Napríklad: Miško Babka je veľmi
            výslužný. Keď príde písmo od úradu a v ňom stojí: za osem dní pod osobnou zodpovednosťou
            to a to zinkasovať a stolici oddať, hneď by bežal vyberať peniaze. Možno, zo svojich by
            doložil, keby sa nezišli všetky — tak sa bojí písem. No tu je, chvalabohu, Ondráš
            Sárený, a ten mu povie:
   </p>
   <p>
    „Richtár, nie tak! Reči sa vravia a chlieb sa je. Nebudeme sa pretŕhať. Nemôžme byť
            prví — nech dajú prvej iné obce.“
   </p>
   <p>
    Richtár si konečne dá povedať. Ale i skrúšený ide do stoličnej kasy, že ho tam
            dokonale vyhrešia, alebo i zavrú, že sa oneskoril o celé dva týždne. No a čo? Nič sa mu
            nestalo! Natešený sa vracia, že sa mu tak prepieklo.
   </p>
   <p>
    Notáriuš, ktorý ho medzitým v krčme na Mýte čaká, je nie dajak vytešený. Celkom
            pokojne vraví:
   </p>
   <p>
    „Veď som povedal, že dočkajú. Len tak trestať! Keby sa slúchlo raz, druhý raz by boli
            ako osy; ale keď sa nezduríte, tak si vás ešte väčšmi budú vážiť.“
   </p>
   <p>
    „Ej, vy ste predsa múdry človek!“ obdivuje ho prostosrdečne richtár. „Keby nie vy, kde
            by sa ja podel?“
   </p>
   <p>
    „Nuž, čo viem, to viem,“ odpovedá skromne Sárený, ale nedal by za neviem čo, že ho
            richtár obdivuje. „Viem, ako bývalo za Nemcov; viem, ako ide teraz, a nikoho sa ja
            nezľaknem.“
   </p>
   <p>
    Ale takáto zhoda panúva najviac tu na Mýte, po odbavených povinnostiach, pri poháriku.
            Ináč býva doma, za richtárovým stolom, menovite keď niet na ňom skleničky. Notáriuš
            vidí, že richtár je povoľný i dobrej rade prístupný, kým je — von z domu. Doma akoby ho
            vymenil: vo všetkom proti notáriušovi. Napríklad niet na stole skleničky; notáriuš by
            našiel zrok dačo si preliať. Ale richtár Babka nechce mu ísť na ruku. Notáriuš šípi, že
            iné akési mocnosti maria jeho činnosť. A v takú chvíľu nadchádzajú ho otázky: ,Pane
            večný Bože, prečo som ja nie richtárom? Prečo volia za richtárov kadejakých bibasov?‘
   </p>
   <p>
    Človek by sa divil, prečo volí dedina Babku, a nie nášho Ondráša. Ondráš je stvorený
            za doživotného richtára. Syna má už ženatého, ten sám riadi otcovský majetok. Otec ho
            priučil niesť všetko na hlave. Tak dlho mu je v službe, že domáci už odvykli volať ho do
            práce. Odvykli na jeho pomoc spoliehať. Ondráš má teda času, je rozumný, skúsený: či by
            on nespravoval obec onakvejšie, keď i tak má k tomu veľkú náchylnosť? A tu nie! Vyvolia
            takého Babku, mladého gazdu, bez ktorého sa dom neobíde. Vyrazia mu z ruky pluh, cepy a
            motyku, vtisnú mu do nej silou-mocou richtársku palicu. Prečo to?
   </p>
   <p>
    Múdra hlava Ondrášova prišla i na to. Obec má dôveru len k neskúseným. Taký je nie
            prísny, nedrie do desiatej kože, nevie naskočiť na ľudí, lebo i rozkazovať je nie ľahko,
            i tomu treba sa učiť a privykať. Kým sa podučí narábať ako-tak tou richtárskou palicou,
            za ten čas minie trojročný turnus — richtára oddajú zas jeho gazdovstvu a oddajú palicu
            takému, ako on bol. Tak si ľudia pomáhajú.
   </p>
   <p>
    A pritom najhoršie sa má náš Sárený. Nie že by sa mu zle vodilo pri neskúsených
            richtároch; veď vlastne on riadi i richtárov i obec — ale trápi ho, že sa musí dívať,
            ako nezaslúžení ľudia pohadzujú tým, za čím on roky a roky baží, nemôže dosiahnuť a
            sotva kedy dosiahne. Lebo čo je to za náhrada, keď rozkazuje spoza chrbta richtárovho?
            To je málo — ináč by on vedel a chcel rozkazovať, keby nemal hámu na kolesách: richtára.
            Pre toho nemôže sa pohnúť.
   </p>
   <p>
    Tak teraz. Sú Vianoce, najkrajšie časy pre richtára. Obecné voľby predo dvermi. A to
            voľby, kde netreba tisnúť ľudí, ale sami núkajú sa do služby obecnej. Voľba: kraviara,
            baču, jaloviara, jahňačiara, hlásnikov a mlynárov. Aká to príležitosť užiť všakovej
            dobroty! Šikovný richtár mohol by týždne jesť a piť, a — čo je hlavné — nič neprejesť a
            neprepiť. Ešte by ho na rukách nosili. Keby tak Ondráš bol richtárom!
   </p>
   <p>
    Hneď by bol zaviedol poriadok. Voľby neboli by v jeden a ten istý deň — to je
            nemožnosť, aby sa v jeden deň poriadne mohli odbaviť! Na každú voľbu mal by padnúť aspoň
            jeden týždeň, aspoň! Tak by už bolo skôr času, aby si ľudia toho alebo toho obľúbili a
            od všetkých „vyrozumeli“. A richtárovi a úradu nepadlo by vari dobre dať sa po námahách
            dňa od toho alebo od toho pohostiť? Dobroty by zostalo na dakoľko týždňov, človek by
            viac užil zo svojho práva, vlastne od svojho práva; vedel by, prečo je lokšianskym
            občanom. Ale čo takto, keď sa to všetko naraz premelie? Úrad, čo i vyrozumie od mlynára,
            nestačí už baču. Kraviar, jahňačiar a tí druhí prídu k službe ako slepá kura k zrnu: nik
            sa nepožije na nich.
   </p>
   <p>
    „Keby sa len tie voľby skôr minuli,“ hovorí Babka richtár.
   </p>
   <p>
    „Máš zase!“ jeduje sa notáriuš. „A čo sa vám pri nich nepáči?“
   </p>
   <p>
    „Ten zhon, tá pijatika… Každý nedbal by iného, a ty každému nevyhovieš…“
   </p>
   <p>
    Notár len zložil ruky a mlčal. Čo odpovedať na takúto neskúsenú reč? Nie, tu nemožno
            odpovedať. Najlepšie bude mlčať.
   </p>
   <p>
    „Povedzte mi, čo robiť s bačom?“ radí sa richtár. „Keď bol na Michala rozsadz, sľúbili
            sme sa Ďurovi. Ja by ho i teraz chcel. Má dobrý merťuk i najskôr vyraďuje.“
   </p>
   <p>
    „Nuž, nech bude Ďuro — ja tiež chcem jeho,“ vraví Ondráš.
   </p>
   <p>
    „Ale tu je Zajac! A tomu sme sa tiež sľúbili.“
   </p>
   <p>
    „A kto?“ divil sa Ondráš. „Ak vy hej — ale ja nie.“
   </p>
   <p>
    „A keď sme boli u Mojžiša — neviete už? Juj, tá pečená hus — nikdy nebolo hodno za ňu!
            Že som sa radšej neurobil chorým!“
   </p>
   <p>
    „A čo by ste sa mali robiť chorým, keď nás volal k Mojžišovi?“
   </p>
   <p>
    „Nuž tá pečená hus! Jedli sme — to je, že sme sa sľúbili. A to by nebolo nič, ale
            Ďurovi sme už boli sľúbení ešte pri rozsadzi.“
   </p>
   <p>
    „A čo budete robiť, keď vás volajú? Utekať vari? Čo nás volal? Chcel nás traktovať,
            preto nás volal. My sme sa mu netisli.“ Richtár krútil hlavou, že nesúhlasí; Ondráš
            pokračoval: „To je taká vec: keď vy mne dáte tento kožuch, ja ho vezmem a nezahodím. A
            keď Zajac predloží pečenú hus, ja si vezmem z nej. Lebo keď chce byť bača, nech sa
            preukáže, čo vie.“
   </p>
   <p>
    „Ale kto prijme, ten má ťahať s ním,“ riekol richtár.
   </p>
   <p>
    „Občan, ten hej. Ale my sme úrad! Viete, čo je to — úrad? My môžeme vyrozumieť od
            každého, i musíme. Vyrozumiete od jedného, druhý si pomyslí: A ja som vari horší od
            toho, keď odo mňa nechcú? A nahnevá sa vám, že ste ho ohrdili. A úrad musí byť ku
            každému prívetivý a rovnaký. Nám na jedno musí vychodiť — vypiť od toho, alebo od toho.“
   </p>
   <p>
    „A keď mi vykričí, že som pil od neho, a potom mu nepomáhal?“
   </p>
   <p>
    „Nech vykričí, nech! Vy mu povedzte: Ja som richtár; čo užijem, iba to je moje. A
            každý vám uzná, i ten, čo kričal. Lebo prečo? Preto: my sme úrad a my nemôžeme byť
            prijímačmi osôb. Či Šavel, či Pavel je nám rovnaký. To bolo tak na začiatku a bude tak
            až naveky. Lebo nemôžete povedať Zajacovi: ,Nechcem, tvoja hus je nie taká ako Ďurova.‘
            Musíte zjesť obe, či chcete, či nechcete.“
   </p>
   <p>
    „Ale kde je poctivosť, Ondráš? Povedzte, kde?“
   </p>
   <p>
    Notáriuš poobzeral sa, akoby ju hľadal. Nevedel, čo odpovedať. Konečne zvolal:
   </p>
   <p>
    „A vari ja neviem, čo je poctivosť? Skúsil som drahne sveta a všade mi dali poctivosť.
            A bola by to lacná poctivosť, aby sa na jednu hus šacovala! Poctivosť na mieste, a čo by
            kŕdeľ husí zjedol.“
   </p>
   <p>
    Richtára nemohol akosi uspokojiť. Sedel smutný za stolom a hľadel do otvoreného
            protokolu.
   </p>
   <p>
    „Keby už bolo po všetkom! Keby už tu stálo, kto bude bačom! Ej, nedal by to za neviem
            čo!“
   </p>
   <p>
    Notáriuš sa smial.
   </p>
   <p>
    „Bude i to, bude, nebojte sa. Ešte dnes-zajtra večer, už tam bude stáť.“
   </p>
   <p>
    „Ako si oddýchnem, keď toto…“ položil ruku na protokol, „keď toto bude v poriadku.
            Celá hlava mi je prevrátená. Ani sviatky ma netešili ako indy. Minulej noci oka som
            nezažmúril. Nie, blázon! Ako pozriem Zajacovi do očí, ak zvíťazí Ďuro a Ďurovi, ak
            Zajac?“
   </p>
   <p>
    „A čo mu máte pozerať? Vari vám je Zajac frajerka, či čo?“ A udrel nahnevaný o stôl.
            „Bude alebo nebude! Či ho vy postavíte, alebo zhodíte? Ale tu je iná kauza! To keby ste
            naprávali radšej! Mlynárov by neškodilo presypať. Tento Švorec si sníva, že Lokšany
            zahynú bez neho. Ani čo by iba on bol mlynárom na svete. A to preto, že sedí desať rokov
            v tom mlyne.“
   </p>
   <p>
    „Keď dobre melie,“ poznamenal richtár.
   </p>
   <p>
    „Melie — veď melie, ale berie za to mýto, — či nie? A čo sme videli od neho? Nikdy ani
            toto.“ Ukázal za necht, za ktorým bolo snáď ešte dačo i zo Zajacovej husi. „Ten je tiež
            hoden preukázať sa. Aké má kravy, koľko kŕmnikov v chlievoch! Ja, povedám: takého
            zagazdovaného mlynára nenájdete široko-ďaleko.“
   </p>
   <p>
    „Veď je i majster dokonalý i výslužný. Radi ho vidia v dedine.“
   </p>
   <p>
    „Ako kto? Nie všetci. Ženy ho rady, lebo je kľuk: tu urobí smiech, tam pochváli, tú
            poštipne — no a ženy rady vidia takých. Myslia si, čerti vedia, čo je ten Švorec! Ale
            nech došikujem Kuľhavého z Pustého mlyna — uvidíte, čo je to za majster. Ej, otvoril by
            Švorec armarijku a vyňal i tie hrubšie, strieborné, nielen července…“
   </p>
   <p>
    „Ale dajte pokoj! I takto máme preháňania cez uši, a to sú len bačovia. Čo by bolo,
            keby sa klali mlynári!“
   </p>
   <p>
    „Cez uši, cez uši! A načo sme? Nato, aby ukázalo sa Švorcovi, že je iba od Dzura do
            Dzura, a nie nadosmrti. Tak treba obec obracať. Iba tak povedia tí hlavaji: Máme súceho
            richtára. Ale takto…“
   </p>
   <p>
    Hodil rukou na znak opovrženia.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2517189" name="ftn.id2517189">
        1
       </a>
       ]
      </sup>
      <span class="emphasis">
       <em>
        relácia
       </em>
      </span>
      — (z lat.) zpráva
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523403">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Tieto a inakšie reči boli by ďalej tiekli, keby richtárka nebola z kuchynských dveriec
            zakyvkala na muža. Richtár ju slúchol v tej minúte.
   </p>
   <p>
    Notáriuš si šomral:
   </p>
   <p>
    „Zas počúvala, kľampa! Bude ho naúčať proti mne. Eh, keby len tých nebolo, tých — ale
            taká všetko prevráti čím hore, tým dolu. Ale ja sa nedám — ja nie. Budem robiť, ako
            viem!… Richtárke coky!“
   </p>
   <p>
    Richtárka vtiahla muža do zadnej komory. Sadla si na truhlu, tulipánmi vykrášlenú.
            Richtár sadol si na kraj postele, vystlatej skoro do povaly.
   </p>
   <p>
    „No, čože máš zase?“ pýtal sa jej.
   </p>
   <p>
    „Ja mám to, že bačom bude kmotor Koreňovie.“
   </p>
   <p>
    „Ďuro? Veď i ja by nedbal,“ odpovedá richtár.
   </p>
   <p>
    „Veď nedbal! A čože si hľadal s čaptavým Zajacom u Mojžiša? Čos’ hľadal — povedz!“
   </p>
   <p>
    Richtár hľadal odpoveď po zemi. Richtárka uhádla, čo to znamená.
   </p>
   <p>
    „Vidíš, teraz sa hanbíš i pred svetom i predo mnou. A vtedy ako som vravela: Mišo,
            nechoď, neslúchaj toho starého korheľa — ale ty…“
   </p>
   <p>
    „Keď ma vyvolával, čo som mal robiť?“
   </p>
   <p>
    „Ten satan!“ Pohrozila v tú stranu, kde bola izba. „Ten ťa donesie o majetok i
            poctivosť. Čo je tomu poctivosť? I čertovi zapáli sviecu! Veď si ho i tak vážia. Ale ty,
            Mišo: človek poriadny, statočný, ty máš mať svoj charakter. Čože svet povie? Nechaj
            pijatiku a rob ako hodní ľudia. Za baču sprav kmotra.“
   </p>
   <p>
    „Ja by tiež nedbal Ďura…“
   </p>
   <p>
    „Čo ti je to za Ďuro? To je kmotor. Ja som odriekala jeho Jana — vedľa mňa ste
            kmotrovia. Vidíš, ako sa nám dávajú do rodiny. Na jarmoku celý deň som s ňou prechodila,
            s kmotrou! A potom sa tu stavila. Mišo, to je stvora hodná: nikdy by sa nebola nazdala.
            A krstný Jano! Má sa okolo našej Terky, Jano Koreňov, taký mládenec! Štyri voly — nové
            staviská…“ Richtárka si vzdychla. „Tam by jej bolo ani u matere.“
   </p>
   <p>
    Richtár sa zamyslel. Okolo úst pohrával mu úsmev. Vec sa mu veľmi zaľúbila.
   </p>
   <p>
    „A kmotra vari spomínala dačo?“
   </p>
   <p>
    „Čidali spomínala!“ A richtárka hľadela snive na stenu a knísala sa vrchným telom.
            „Spomínala. Všakovak nadhadzovala. Raz i povedala doprosta: Vaša Terka bola by môjmu
            Janovi. Ja vraj na inú ani nepomyslím.“ Richtárka sa usmievala a doložila: „Nuž toľko
            povedala, a to je dosť — no, nie?“
   </p>
   <p>
    „No, nech jej Pán Boh pomáha! Bodaj by tak bolo!“
   </p>
   <p>
    „Bodaj! Ja sa tiež za to modlím Pánu Bohu. Také gazdovstvo!“ A pristúpiac k nemu,
            tajomným hlasom pokračovala: „Dlhu ani grajciara. Len toho roku vybačoval vyše dvoch
            stovák. A Jano ako pekne si vedie. Vari počuješ naňho dačo takého! Ani čo by ho v dedine
            nebolo. Ej, naša dievka môž’ ďakovať Pánu Bohu, ak sa zaň dostane. Teraz len aby si i ty
            — vieš?“
   </p>
   <p>
    Richtár prisvedčil:
   </p>
   <p>
    „Veď budem hľadieť.“
   </p>
   <p>
    „Aby si sa nedal prevrátiť tamtomu v tej izbe… To je diabol, ani nie človek! Ja sa
            nesmiem v izbe ukázať, čo tak zazerá na mňa. Nikdy som neslýchala!“
   </p>
   <p>
    „Ale čo by to tam!“ smial sa richtár. „Ten sa opije a nebude vedieť, čí je. Ale…“ Tu
            sa zamlčal a ostal veľmi vážnym.
   </p>
   <p>
    „A ty sa bojíš? Čoho?“
   </p>
   <p>
    „Zajac veľmi napája. Ak nakriatne celú dedinu?“
   </p>
   <p>
    „Nedaj sa! Čo sa máš báť? Ty si richtár. Kým sa ty nepodpíšeš, do tých čias je nič.
            Len sa nepodpíš, ani za svet! Čo by povedali u Koreňov, keby… Ale ako by to bolo, keď ty
            nechceš? Ak sa raz nezadržíš, všetko sa roztopí: naša dievka nech ani nepomyslí na Jana.
            Ale ak hej, už je ako v hrsti. Na fašiangy je pod čepcom.“
   </p>
   <p>
    „Ale už?“ divil sa richtár. „Veď sú ešte len deti, i on i ona.“
   </p>
   <p>
    „Vyšiel z lósov… Nuž a my čože sme boli? Tiež sme sa takí zberali. Prichodí sa nám
            hotoviť.“
   </p>
   <p>
    Richtárovi je veľmi veselo. Otcovská radosť a pýcha prenikla mu srdce. Jeho Terka
            príde do človečenstva! Taká mladá a do takého gazdovstva! A to ani čo by z neba bolo
            padlo. Kto by bol povedal, že také šťastie sa jej otvorí? A komu za to ďakovať? Žene,
            iba žene — tá prelomila ľad. Taká múdra: koľko ráz ho podoprela v úrade! A čo poradila,
            vždy na dobré vyšlo. To je žena! Uštipol ju od radosti.
   </p>
   <p>
    „Iď ho, starigáň, iď!“ pľasla ho po ruke. Ale on sa nezľakol: veď sa tá nehnevá, len
            tak sa robí. Vidno i na nej, že je veselá: poštipol ju ešte raz. „Ale čo sa ti robí na
            staré dni?“ karhala ho už naozaj. „Rozum nadobývaj!“
   </p>
   <p>
    „Veď sme sami…“ odpovedá muž. „A ty si taká múdra…“
   </p>
   <p>
    Keď sa richtár vrátil do izby, notáriuša v nej už nenašiel. Iste odišiel k Mojžišovi.
            Richtár bol rád — je samotný, môže premýšľať, čo robiť.
   </p>
   <p>
    Tu sa vovalil do izby chlap veľmi neistým krokom. Je opitý, ako vidno. Sivé oči sú
            vysadené a akoby cínom podídené. Hľadia neurčite, rozoznávajúc len s namáhaním
            predmetov. Čiapka na hlave zaprášená; bohviekde po zemi sa váľala. Hlava strapatá, každý
            vlas osebe. To je Matej Papanda.
   </p>
   <p>
    Človek ináč hodný a tichý. Riadi svoje gazdovstvo veľmi krásne, nemá grajciara dlhov.
            Nechodí nikam, nepije. Povedal by si, že nevie vody zamútiť. Ale nech skrsne dáka voľba,
            Papandu akoby vymenili. Pije, sprvu, pravda, opatrne, ale potom ako dúha. A keď má raz
            pod čepcom, nikdy bys’ nepovedal, že je to ten samý Papanda. Je ho všade plno; zíde, i
            kde ho nezasiali. Je nespratný ako ten rebrík, čo ho priečky húštinou niesli. Zapára do
            každého, nikoho nezašanuje. Ľudia už znajú jeho náturu, vyhýbajú mu v taký čas. Ale on
            nemá pokoja. Hľadá, hľadá, kým len dakoho nenájde, čo ho naučí, čo je päsť. Papanda, keď
            ho ubili, zaraz sa premení; ide domov, vyspí sa a vstúpi do seba až po najbližšiu voľbu.
   </p>
   <p>
    „Čo robíš, čo robíš, ty Cigáň?“ oslovil richtára a sadol si k nemu. „Cigáň“ je uňho
            obvyklá prezývka, ktorú už nik hore neberie. „Poď k Mojžišovi, tam je bača!“
   </p>
   <p>
    „A ktorý bača?“ pýta sa richtár. Urážku celkom preminul.
   </p>
   <p>
    „Zajac — náš bača, náš bača, lebo…“ udrel na stôl, že kalamár zatancoval. „Bača bude
            Zajac. A ty — ty nebudeš rozkazovať! My sme obec, abys’ tomu vedel! Ty si náš sluha,
            sluha…“
   </p>
   <p>
    „Koho si zvolíte, budete mať,“ odpovedá richtár.
   </p>
   <p>
    „Zvolíme — my sme obec! Koreň je zbojník, zlodej!“ Tu sa nachýlil k richtárovi a
            povedal, ale celkom zmeneným hlasom: „My ťaháme čihí, a ty hota.“ Smial sa a trepal
            pravou rukou. „Hota, bohuprisám — hota!“
   </p>
   <p>
    „Kde hota — čo za hota?“ bránil sa richtár netušiac, čo Papanda myslí.
   </p>
   <p>
    „Koreňa chceš — Koreňa: vieme, vieme, ani slova netreba… To ti je sladký koreň — vieš, sladič;
    <sup>
     [
     <a class="footnote" href="#ftn.id2506541" name="id2506541">
      2
     </a>
     ]
    </sup>
    taký, čo sa žuje, sladič!“ A hrozil mu prstom a smial sa. „Ej, Mišo, ty si
            pes; bohuprisám — pes! Ale nás neprevedieš so svojím korienkom…“ A tu stal sa vážnym.
            „Hejkhore na mieste! Nebudeš rozkazovať — my sme obec…“
   </p>
   <p>
    Richtár bol v pomykove. „Čosi vedia,“ hútal prekvapený. „Ale čo? A kto im pošepol — a
            tak za horúca?!“ Nevdojak myslel, že notáriuš. Ale notáriuš nemiluje všakové reči. „Eh,
            čo, navymýšľali si u žida!“ uspokojil sa. „A keď vedia, nech vedia!“ Bolo mu čosi
            ľahšie; aspoň budú zajacovci pripravení na prechmaty z richtárovej strany. Bude mu tým
            snadnejšie.
   </p>
   <p>
    „A čo za sladič, Matejko?“ pýtal sa richtár nevinne.
   </p>
   <p>
    Papanda sa rozchichotal.
   </p>
   <p>
    „Čosi, čosi! Veď vieme… Poď richtárko, poď — veď ťa my radi.“
   </p>
   <p>
    Richtárka nakukla z kuchyne, a keď zazrela, že je to Papanda, vošla.
   </p>
   <p>
    „Matejko, choď domov. Dobrý človek, a takto sa doriadiť!“
   </p>
   <p>
    „A čo si ty? Ženo, neprišla hodina má — choď v pokoji!“ A nadvihol vážne ruku. „Ja som
            tiež bol jahňačiarom: viem, čo viem. Vlci obchádzajú okolo — okolo, vprostriedku je
            košiar — a do toho košiara dobre by bolo Koreňovi… zbojník! Zbíjať obec, a tvoja dievka
            — ale pst!“
   </p>
   <p>
    Richtár a jeho žena videli, že tajomstvo už vedia v dedine. Bolo im protivné tohto
            človeka počúvať. Ale ako ho odpratať? Papanda, keď raz sadne, nerád odchádza pekným
            riadom. Richtárka mihla mužovi, aby odišiel. Richtár sa zobral.
   </p>
   <p>
    „No, pôjdeš k tomu Mojžišovi?“ pýtal sa Papandu. „Ja už idem.“
   </p>
   <p>
    „Čakaj — tam je bača! Idem i ja, čakaj, bobák, čakaj!“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506541" name="ftn.id2506541">
        2
       </a>
       ]
      </sup>
      <span class="emphasis">
       <em>
        sladič
       </em>
      </span>
      — druh paprade, tu v prenesenom zmysle falošník,
                    čo predstiera „sladkosť“
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506640">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na tretí deň po Štefanovi-mučedlníkovi oznamoval zachrípnutý hlas hajtmanov, že ide
            byť voľba. „Hybaj k richtárovi jeden každý a hneď za hlasom sa poberaj.“ Nuž to „hneď za
            hlasom“ dokladá sa k podobným pozvaniam od začiatku sveta, aspoň v Lokšanoch. Občania
            nejdú hneď na zavolanie, ale každý čaká na iných, aby nebol on samý prvý. Tak dajú na
            seba čakať i hodinu, i dve. Dnes to bol zbytok dokladať. Občania sú i tak zídení od
            svitania. Poniektorí v mlynoch, kde ich mlynári častujú; tých je najmenej. Najviac ich
            je u Mojžiša, kde bača Zajac napája svojich. Ostatok je u Koreňa, lebo Koreň častuje
            doma tých, čo k Zajacovi neuskočili.
   </p>
   <p>
    Richtárka hneď do dňa vyriadila izbu. Povynášala všetok riad i lavice. Ostal iba stôl,
            štítna lavica a dve stoličky. Bude snáď i bitka: nehodno, aby chlapi mali naporúdzi
            hrnce, misy a rajnice. Richtár sedí za stolom bledý, rozčúlený. Nevie, čo ho dnes
            očakáva; iste nič dobrého, ak sa zajacovci oddajú do koreňovcov. Notáriuš sedí pri ňom.
            Nerobí si z ničoho nič. Jemu je dobre: ruky sa mu netrasú ako po iné dni, keď musí písať
            na lačný žalúdok. Lebo dnes stavil sa trochu u Koreňa a trochu u Mojžiša — nemajú sa
            teda prečo triasť.
   </p>
   <p>
    Pred richtárskym domom veselá vrava. Stojí tam hŕba chlapov; tí medzi sebou hovoria o
            všeličom veselom, alebo sa smejú, iní, čo vážnejší, iste sa radia. Medzi nimi je Zajac.
            Má nový-novučičký kožuch, ale poriadne vymastený sadlom. To mu dodáva čosi bačovského.
            Nohavice tiež skoro nové, bez záplat, ale už nie biele. Kdesi dymom zašli, snáď ich
            držal v kochu, aby vyzerali tiež bačovsky. Vlasy má tiež vymastené, i košeľu čiernu,
            valaskú. Pri boku visí mu kapsa, na nej ligocú sa mosadzné gomby a gombíky, pracky a
            pliešky, a skoro po kolená visia remenčeky, úrezky a ťahance.
    <sup>
     [
     <a class="footnote" href="#ftn.id2506733" name="id2506733">
      3
     </a>
     ]
    </sup>
    I tvár mu je vyholená, hladká, i svieti sa ako nikdy predtým — nuž bača od
            hlavy do päty.
   </p>
   <p>
    Papanda obrátil sa k vyšnému koncu dediny. Vidí kráčať hŕbu chlapov. Uhádol, kto to,
            lebo volá proti nim:
   </p>
   <p>
    „Cigáni — zlodeji!“
   </p>
   <p>
    „Už idú!“ A ako na povel hrnú sa do richtárskeho domu. Izba stemnela od čiernych
            halien. A čo sa to len richtárovi menilo v očiach? Bol veľmi rozčúlený.
   </p>
   <p>
    Zajacovi ľudia obstali stôl, akoby chceli držať richtára v zajatí. Papanda kníše sa
            nad samým stolom, možno, hlava oťažela, alebo nadchodia ho driemoty. Richtár nevidí
            preňho ku dverám, iba oblokom vidí, ako kráčajú chlapi jeden za druhým popod stenu, a
            cíti, ako ich v izbe pribúda. O chvíľu je plná, ako nabitá, i v pitvore je koľkosi
            chlapov, čo sa nepracú. To sú koreňovci.
   </p>
   <p>
    „Čo tam obstali ten stôl?“ kričí ktosi odo dverí. „Veď i my sme tu. My sme tiež
            občania.“
   </p>
   <p>
    „Cigáni!“ odpovedá Papanda. „Vám i za dvermi dobre!“
   </p>
   <p>
    „Pap-pap!“ volá zas ktosi z úzadia.
   </p>
   <p>
    „Kojko vás ide do meju?“ posmieva sa Papandovi ktosi.
   </p>
   <p>
    Hlas Matejov bol znamenite napodobnený i výmluva. Sami zajacovci sa museli smiať. Tým
            viac, že ,Koľko vás ide do meru?‘ je Papandovo heslo.
   </p>
   <p>
    „Kojko do poj mieji hjachov!“ odpovedá ktosi iný, zas napodobniac Matejov hlas i
            výmluvu.
   </p>
   <p>
    V izbe všade smiech.
   </p>
   <p>
    „Poď len, poď!“ hrozí Papanda k dverám. „Ja ti omaciam rebrá!“
   </p>
   <p>
    „Poď ty sem!“ volá ho ku dverám. „Ku mne je just toľká cesta. Upečiem ti mäteník.“
   </p>
   <p>
    Na mäteník sa všetci rozosmiali. Každý vedel, že Papanda veľmi rád tieto zaliepance s
            kyslou kapustou.
   </p>
   <p>
    „Občania,“ volá richtár spoza stola. „Ideme voliť!“
   </p>
   <p>
    „Baču, baču!“ kričí Papanda.
   </p>
   <p>
    „Obecnú babu!“ kričí zas ktosi v úzadí.
   </p>
   <p>
    „Mať Pap bude za babu!“ narádza ktosi iný.
   </p>
   <p>
    V úzadí je veľký smiech.
   </p>
   <p>
    „Váš Koreň bude bača, keď je baba!“ odpovedá Matej. „Kor-reň!“
   </p>
   <p>
    „To je aspoň Koreň, ale tvoj bez koreňa!“ volajú odo dverí. „Hodíš hrudkou a zajac
            hybaj do siatia!“
   </p>
   <p>
    „Puc-puc-puc!“ kričí zas ktosi, ako keď sa zajace volajú.
   </p>
   <p>
    I zajacovcom ide do smiechu.
   </p>
   <p>
    „Ideme voliť najprv mlynárov,“ oznamuje richtár.
   </p>
   <p>
    „Baču, baču!“ kričia zajacovci.
   </p>
   <p>
    „Mlynárov!“ kričia koreňovci v úzadí. „Vivat Švorec!“
    <sup>
     [
     <a class="footnote" href="#ftn.id2506882" name="id2506882">
      4
     </a>
     ]
    </sup>
   </p>
   <p>
    A v tej minúte nad hlavami občanov zjavil sa mlynár v bielom kožuchu, zástere a
            zamúčenej čapici. Usmieva sa, že ho tak nadhadzujú ani ablegáta. Ruky si dal nad hlavu,
            aby ho nebúšili o trám alebo o povalu.
   </p>
   <p>
    „Do vyšného mlyna Švorec!“ oznamuje richtár. „Či tak, občania?“
   </p>
   <p>
    „Švorec!“ počuť odo dverí. Okolo stola zasa: „Baču, baču!“
   </p>
   <p>
    Richtár nepočúva. Hovorí Sárenému:
   </p>
   <p>
    „Notáriuš, píšte! Do vyšného mlyna Švorec. A do nižného kto bude?“ volá zas hlasom
            vysokým.
   </p>
   <p>
    „Baču!“ odpovedajú zajacovci. „Baču chceme!“
   </p>
   <p>
    Pri dverách nový pohyb. Vydvihli mlynára Plevu.
   </p>
   <p>
    „Pleva, Pleva!“ kričia všetci pri dverách.
   </p>
   <p>
    „Baču, voľme baču!“ kričia zajacovci.
   </p>
   <p>
    „Notáriuš, píšte: do nižného Plevu.“ A obracia sa ku dverám kričiac, čo mu hrdlo
            stačí: „Majstri, poďte sa podpísať. Poďte sem!“
   </p>
   <p>
    Ťažko vypísať, čo sa robilo. Majstri sa pretierali k stolu, za nimi tisli sa
            koreňovci. Chceli sa vkliniť medzi zajacovcov a odtisnúť ich spopred stola ku dverám.
            Potom by mali víťazstvo isté. Ale zajacovci stoja ani múr. Papanda drží sa stola a
            kričí:
   </p>
   <p>
    „Varuj, nepusť trhanov!“
   </p>
   <p>
    Iný kričí na richtára:
   </p>
   <p>
    „Do pece protokoly, voľme baču!“
   </p>
   <p>
    Richtár akoby nečul. Díva sa na tlačenicu, na ten národ, čo sa to tam mrví. Na peci
            stojí Koreňov Jano a tiež pozerá, čo sa to tam robí. Je to šuhaj hodný, urastený.
            Richtár sa usmieva, že dostane takého zaťa. Jano mu kýva hlavou na znak akéhosi
            uzrozumenia a tiež sa usmieva.
   </p>
   <p>
    „Baču chceme!“ revú dookola zajacovci.
   </p>
   <p>
    „Podpísať!“ kričí notáriuš.
   </p>
   <p>
    „Čo budeš podpisovať?“ volá Papanda. „Baču chceme!“
   </p>
   <p>
    „Nedrgajte!“ kričí Švorec. „Urobíme machuľu.“
   </p>
   <p>
    „Nazad, nazad od stola!“ rozkazuje Sárený.
   </p>
   <p>
    „Baču chceme!“ kričia dookola.
   </p>
   <p>
    Richtár a notáriuš akoby nečuli. Papanda schytil kalamár.
   </p>
   <p>
    „Dáš ho sem?“ volá Sárený.
   </p>
   <p>
    „Baču voliť!“ odpovedá Papanda. „Nedám, Cigáni, zbojníci!“
   </p>
   <p>
    „Pôjdeš na mušky!“ hrozí mu notáriuš. „Ľahko sa ti zmelie!“
   </p>
   <p>
    „A just nebude Koreň!“ kričí Papanda. „Čo sa roztrhneš, ty lapaj!“
   </p>
   <p>
    „A čo chceš?“ doňho notáriuš.
   </p>
   <p>
    „Syrom ti zapchal ústa! Vari ty máš ovce, ty lazár. Ale si sa syra nanosil zo salaša!“
   </p>
   <p>
    „Nejeduj ma, ak nechceš…“ napomína ho Sárený.
   </p>
   <p>
    „Dajte mu konského syra!“ kričí ktosi odo dverí. „Pap-pap!“
   </p>
   <p>
    „Zamočiť dajte!“ volá Pleva. „Podpísať!“
   </p>
   <p>
    „Kalamár, dáš sem kalamár!“ kričí notáriuš, belasý od zlosti.
   </p>
   <p>
    „Do hlavy, ak chceš!“ kričí Matej a rozohnal sa, že hodí kalamár do notáriuša.
   </p>
   <p>
    Vtom nevedieť kto šibol ho po ruke klobúkom. Kalamár mu vyletel z ruky a padol rovno
            Zajacovi na hlavu. Tvár sa zafúľala a, čo horšie, i nový-novučičký kožuch.
   </p>
   <p>
    Papanda chcel chytiť tam kohosi, na koho myslel, že mu vyrazil kalamár. Vystrel ruku,
            ale to bola jeho skaza. Chytili ho za ruku koreňovci a ťahali k dverám. Dosť sa držal, i
            druhí ho držali. Darmo, bol odtrhnutý od stola. A v tej trme-vrme vtisli sa koreňovci k
            stolu. Zajacovci bránili Mateja. Ale bolo zle, boli obkľúčení koreňovcami. Tí obstali
            stôl, iní socali Papandu, chceli ho vypratať von. Ale Matej vzoprel sa do kachieľ. Nuž
            tak sa stalo, že kachle sa zrútili. Prach a popol z nich vyletel k povale a šíril sa po
            izbe, zakrývajúc výjavy okolo pece.
   </p>
   <p>
    „Vy korheli, ožrani!“ počuť z kuchynských dveriec richtárkin hlas. „Ale je tu krčma,
            či čo?“
   </p>
   <p>
    „A čo ma socajú?“ kričí Papanda, už vytisnutý až k dverám. „Ja som občan…“
   </p>
   <p>
    „Obariť vás horúcou vodou! Ale to slýchal ktorý človek takéto vzbury vystrájať! Čo
            budeme už robiť: najtvrdšia zima, a bez pece!“
   </p>
   <p>
    Jej ostrý hlas opanoval celú izbu a vnikol do všetkých kútov. Sám richtár vstal na
            lavicu a díva sa, čo sa to tam robí.
   </p>
   <p>
    Pec na hŕbe. Začadenými čeľusťami otvára sa výhľad do kuchyne. Zas pri dverách klbko
            chlapov. Naťahujú sa s Papandom. Jedni ho socajú von, druhí ťahajú ho spiatky. Papanda
            by už dávno bol dakde v pitvore, ale vzoprel sa nohami do dverí. Ale tu mu mladý Koreň
            podrazil nohu. Papanda chytil sa rukou a to dverí: ináč by bol vyfrkol dakde predo
            dvere. Koreňovci zajasali. Aby sa nevrátil, daktorí ešte držia dvere, lebo sa nedajú
            celkom zavrieť, Papanda sa tuho dobýja.
   </p>
   <p>
    „Palce! Palce — reta — moje palce!“ počuť hlas Matejov z pitvora.
   </p>
   <p>
    A jeho palce naozaj zaseknuté vo dverách. Sú až belasé, čo ich tak tisnú.
   </p>
   <p>
    „Majte rozum!“ kričí richtár od stola. „Popusťte, veď mu odtnete palce!“
   </p>
   <p>
    Odchýlili dvere, Papandove palce sú na slobode. Votrel sa nazad do izby.
   </p>
   <p>
    „Zbojníci! Ľaľa, richtár, čo mi spravili! Ja ich dám na fiškála. Juj, moja ruka drahá!
            Veď ťa obriadili, zbojníci!“
   </p>
   <p>
    A stieral slzy, ktoré vari skôr bolesťou ako žiaľom tisli sa mu do očí.
   </p>
   <p>
    „Vidíš cigáňov? Čo si dostal od cigáňov!“ hovorí mu jeden z chlapov.
   </p>
   <p>
    „Choď si ju umyť a pomočiť, azda ti prejde,“ vraví mu richtárka. „Bolo ti to treba,
            robiť takú nezdobu?“
   </p>
   <p>
    „Ale ja som robil?“ a položil si zdravú ruku na prsia. „Ja, richtárčička, nie. Komu ja
            čo robím? Iba čo som tam stál. Juj, moja ručička — veď ťa okaličili! Večitým lazárom
            budeš, večitým!“
   </p>
   <p>
    „No, poď do kuchyne,“ volá ho richtárka. „Nech sa tí tu i pohrdúsia, čo ťa do nich.
            Keby nie nešťastný trúnok, mohol by si tohto minúť.“
   </p>
   <p>
    „Veď som nič nerobil — verte mi. Veď to len bolí…“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506733" name="ftn.id2506733">
        3
       </a>
       ]
      </sup>
      <span class="emphasis">
       <em>
        ťahance
       </em>
      </span>
      — remence, ktoré spájajú dve časti cepa
     </p>
    </div>
    <div class="footnote">
     <p>
      <sup>
       [
       <a class="para" href="#id2506882" name="ftn.id2506882">
        4
       </a>
       ]
      </sup>
      <span class="emphasis">
       <em>
        vivat Švorec
       </em>
      </span>
      — (lat.) nech žije Švorec
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2507205">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Papanda si ochládzal ruku v kuchyni a richtárka mu dohovárala. Prisviedčal jej. Bol
            zas tým tichým, krotkým Matejom. Zaujatosť za Zajaca a vôbec voľba ho minula. Keď bola
            ruka zaviazaná, stal si do dveriec a díval sa, čo sa robí.
   </p>
   <p>
    Mlynári sa už podpísali. V izbe všeobecný hovor, ale kriku už niet ako prvej.
   </p>
   <p>
    „Ideme voliť baču!“ volá richtár spoza stola.
   </p>
   <p>
    „Kraviara!“ kričia zajacovci.
   </p>
   <p>
    Neboli už okolo stola, ale pri dverách a pri porúchanej peci. Nečakali od voľby
            bačovej nič dobrého.
   </p>
   <p>
    „Baču!“ volajú koreňovci.
   </p>
   <p>
    „Koho ideme voliť?“ kričí richtár.
   </p>
   <p>
    „Baču, baču! Vivat Koreň!“ ozýva sa okolo stola.
   </p>
   <p>
    „Kraviara — kraviara!“ volajú zajacovci. Ale ich hlas nedošiel k richtárovi. Možno,
            richtár schválne ho nechcel počuť. On počuje okolo stola iba:
   </p>
   <p>
    „Vivat Koreň!“
   </p>
   <p>
    „Koho chcete za baču?“ pýta sa ešte raz.
   </p>
   <p>
    „Koreň, Koreň!“ kričia okolo stola.
   </p>
   <p>
    „Zajac!“ kričia pri dverách.
   </p>
   <p>
    „Kto chce Koreňa, zdvihni ruku!“
   </p>
   <p>
    Celá hora zdvihnutých rúk. Každý koreňovec dvíhal obe ruky len preto, že nemal tretej.
   </p>
   <p>
    „My ho nechceme!“ volajú pri dverách. „Pribára syro, aby ho bolo viac. Bohatne z nás!“
   </p>
   <p>
    „Bačom je Koreň!“ oznamuje richtár.
   </p>
   <p>
    „Vivat Koreň!“ dvíhajú ho jeho ľudia.
   </p>
   <p>
    Koreň sa pod samou povalou usmieva a podáva ruku svojim voličom. Zajacovci ho, čím a
            kade môžu, pichajú a štípu. No Koreň si z toho nič nerobí.
   </p>
   <p>
    „Nechceme ho — nech je Zajac!“ kričia svedomite.
   </p>
   <p>
    „Ten pri jarkách!“ smejú sa Koreňovci. „K jarkám a baranom ho za baču!“
   </p>
   <p>
    „Puc, puc!“ kričí zas iný. „Ľaľa, ako strihá ušima!“
   </p>
   <p>
    „Notáriuš, píšte!“ rozkazuje richtár. „Za baču Koreň.“
   </p>
   <p>
    „To sa neráta — tuná sme i my!“ kričia zajacovci a tisnú sa k stolu.
   </p>
   <p>
    Koreňovci sa držia pevne, nedajú sa prehodiť.
   </p>
   <p>
    „A vás je tam moc?“ pýta sa richtár.
   </p>
   <p>
    „Desať alebo pätnásť,“ odpovedá ktorýsi koreňovec.
   </p>
   <p>
    „Celá dedina!“ volajú zajacovci. „Koreňa nechceme. Syro zabára!“
    <sup>
     [
     <a class="footnote" href="#ftn.id2507355" name="id2507355">
      5
     </a>
     ]
    </sup>
   </p>
   <p>
    „Má skúpu váhu!“
   </p>
   <p>
    „Mojej ovci odtrhol škurát — je srditý.“
   </p>
   <p>
    „Načo bol prázdny?“ smejú sa koreňovci.
   </p>
   <p>
    „Koreň, podpíšte,“ hovorí richtár. „Bačom je Koreň, už sa i podpísal,“ vyhlásil
            richtár, keď bol protokol podpísaný.
   </p>
   <p>
    „Kto by sa bol doňho nazdal, že sa tak zadrží!“ diví sa notáriuš richtárovi.
   </p>
   <p>
    „Nespravodlivosť — krivda!“ kričia zajacovci.
   </p>
   <p>
    „Podplatili ho!“
   </p>
   <p>
    „Choďte žalovať,“ odpovedá richtár. „Ja sa nebojím!“
   </p>
   <p>
    A ono horký nebál. Dosť on stŕpal, že mu vyhodia hus na oči. Nikto ju nespomenul, čo
            je veľká vec, bo zajacovci boli rozpajedení.
   </p>
   <p>
    Ostatné voľby vypadli svorne. Vyvolili všetko dosavádnych.
   </p>
   <p>
    Pred večerom vyprázdnila sa richtárska izba. Richtárka zalamuje rukami. Pec porúcaná,
            steny obdreté, zem vyrýpaná. V krčme nemôže nikdy horšie vyzerať. Bolo jej do plaču pri
            pohľade na túto skazu.
   </p>
   <p>
    „Čo ja budem robiť? Takýto posmech! A keby to v lete, ale v najtuhšej zime. Tam sú
            moje mozole! Iba aby znova mazala a riadila.“
   </p>
   <p>
    Richtár sedí za stolom a je celý spokojný. Voľby odbavené — a ako odbavené! Zajacovci
            sa, pravda, hnevajú; ale malí páni, malý hnev.
   </p>
   <p>
    „Keď sme len i to preskočili. Chvalabohu!“
   </p>
   <p>
    „Veď aby nie to, nuž by prišlo všetko len zapľuť. Ale tú pec murovať — a teraz! Kde
            dostaneš majstrov?“
   </p>
   <p>
    „Zajtra ti budú tuná. A čo tam pec! Beztoho bola popukaná. Netráp sa ty nič: radšej mi
            povedz, čo povedal kmotor?“
   </p>
   <p>
    Nato sa richtárka hneď rozveselila i usmiala.
   </p>
   <p>
    „Čo by povedal? Ďakoval veľmi. Veď sa nenazdal. Zajacových bola celá čierňava! Ani
            nemyslel už, že ho vyvolia. I Jano bol tu.“
   </p>
   <p>
    „Videl som ho na peci. Ba či do nej neprepadol?“
   </p>
   <p>
    „Nie, zoskočil, ako videl, čo sa robí.“ A richtárka sa už smiala. „Len čo vošiel do
            izby a zazrel zajacovcov, povedal: bačovstvo je už tam! A tu sa všetko obráti: nechcel
            mi veriť. Nuž teraz je už ako isté…“
   </p>
   <p>
    „Ozaj, stará, ozaj?“ A šúchal si ruky. „Predsa som to dobre narafičil, čo? Vidíš, nie
            som ja taký, taký — eh, čo tam po peci — pec sa napraví za deň: len keď sa takto dobre
            skončilo!“
   </p>
   <p>
    „Veru — ďakovať Bohu!“ prisviedčala žena.
   </p>
   <p>
    „Vitajte, vitajte!“ zvolala naraz. Do izby vošla žena vysoká, mohutná. Líca plné a
            červené ako sladké jablká na slnku. Richtárka bola natešená. Kdeby nie — Koreňka príde!
            „Ani vás nemôžem ponúknuť, aby ste si sadli.“
   </p>
   <p>
    „No, veď vám doriadili izbu!“ žasla Koreňka. „Ja by to neprijala za celý svet.
            Všetkých by vyprášila.“
   </p>
   <p>
    „Čo máme robiť, keď sme už raz v tom. Ale poďte, kmotrička, do komory. Nemáme si ani
            na čo sadnúť.“
   </p>
   <p>
    „Veď som prišla,“ začala Koreňka v rozpakoch, „prišla som vás zavolať…“
   </p>
   <p>
    „Nuž čo sa stalo?“ pýta sa richtár dychtive.
   </p>
   <p>
    „Nič, chvalabohu zlého,“ odpovedá Koreňka. „Len tak čo by ste prišli — nadnes večer.
            Kdeže tu budete? Ani uvariť, ani pri čom sa zohriať. Nuž som si tak: či by ste, reku,
            neprišli; i vy, kmotra.“
   </p>
   <p>
    „Jaj — ale ja?“ vzpierala sa richtárka. „Akože nechám dom naverímboha?“
   </p>
   <p>
    „Nik vám nevojde,“ dohovárala jej Koreňka. „Len príďte!“
   </p>
   <p>
    Vošli do komory. Richtár nevedel, či má pozvanie prijať. Nevychodilo mu nijako. Pôjde
            — tu celá dedina povie, že sa zapredal. Nepôjde — urazí kmotrovcov.
   </p>
   <p>
    „Joj, ako tu máte pekne!“ obdivovala Koreňka komoru. „Kto ju len tak riadi! Ale Terka
            — ktože by! A kdeže je ozaj, keď jej nevidno?“
   </p>
   <p>
    „Vypravila som ju zaránky na priadky. Čo by tu bola robila v takej trme-vrme? Choď,
            reku, na pokoj. Dosť, čo sa my musíme hrýzť so svetom.“
   </p>
   <p>
    „Veď tak, podstúpili ste dosť,“ a oprašovala si servianku. „Nuž prídete v ten večer,
            prídete? Čosi od sviatkov zvýšilo, nech sa, reku, minie.“
   </p>
   <p>
    „Keď mne nedochodí. Čo povie svet?“ ozval sa richtár.
   </p>
   <p>
    „A čo by mal povedať — nič!“ tíšila ho Koreňka. „Veď tam nebude nikoho, len vy a my:
            tak v tichosti ako medzi rodinou. A Terka aby prišla — ale aby ste bez nej neprišli!“
            prihrozila richtárke s potuteľným úsmevom, za ktorým sa čosi ešte skrývalo. „I tak
            nebola ešte u nás; aspoň si prezrie, čo a ako bývame. Možno, o krátky čas bude jej i tak
            prichodiť u nás privykať…“
   </p>
   <p>
    Richtár usmieval sa, oči mu blúdili po stene. Richtárka hladila sa po lakti.
   </p>
   <p>
    „Pravda, neviem,“ pokračovala Koreňka, „čo vy poviete na to. Ale vari nebudete oproti.
            Môj Jano len Terku. Nuž dobre, syn môj, len či ťa nezohrdí, povedám mu ja.“
   </p>
   <p>
    „Ná, čo vy zas poviete!“ smial sa richtár. „Ani nesadlo, ani nepadlo, a vy už, že
            zohrdí. Takého mládenca ako váš Jano!“
   </p>
   <p>
    „Veď i ja som vždy len na ňu myslela. Tá by ti bola do domu — myslím sebe. I do
            roboty, i takto naoko. Neukáže nikdy dáku zamosúrenú tvár, nemusí sa nikto za ňu
            zahanbiť. Nuž ak dožijeme, na fašiangy to už skončíme vo mene božom.“
   </p>
   <p>
    „Dievča je vari ešte nie súce na vydaj — primladé,“ nadhodil richtár.
   </p>
   <p>
    Koreňka sa zasmiala.
   </p>
   <p>
    „Ľa, kedy sa má vydať, ak za mladi nie? A čo sa nazdávate, že ju ja nebudem šanovať?
            Oj, to sa nenazdávajte. U mňa jej bude ako u matere, to sa nebojte. Viem ja, čo je mrcha
            testiná! Veď sama na sebe som skúsila — nech jej je tam ľahko duši! Ja veru nebudem
            taká, ale ako mať. Veď neviete nič takého do mňa, že by som bola alebo nespratná, alebo
            do vady. To sa nebojte, u mňa jej bude dobre.“
   </p>
   <p>
    „No, my to veru vieme,“ odpovedala richtárka.
   </p>
   <p>
    „No, nič nešanovať,“ ozval sa richtár. „To je tiež nie dobre. Nech privyká. Veď ona
            tiež nevyrástla za sklom. Tá sa nezľakne roboty ani takej, ani takej. A voľkať jej
            nehodno. Nuž keď ste si tak rozložili — nechže nám Pán Boh pomáha, všetkým vospolok: aby
            to všetko bolo dobre, i vám i nám.“
   </p>
   <p>
    „Bude dobre; už vidím, že bude dobre!“ odpovedala Koreňka. „Len teraz aby ste prišli.“
   </p>
   <p>
    „Nuž prídeme,“ sľubovala richtárka.
   </p>
   <p>
    „Ale poza humná,“ doložil on. „Viete, čo sa dnes robilo — a svet je zlý. Ešte by
            vykrikovali, že som preto alebo preto… I toto keby zostalo iba medzi nami.“
   </p>
   <p>
    „U mňa bude ako v hrobe,“ osvedčovala sa Koreňka.
   </p>
   <p>
    „U mňa tiež,“ povedala richtárka.
   </p>
   <p>
    „A u mňa tobôž!“ doložil richtár.
   </p>
   <p>
    Ale ktorýsi ten hrob musel nebyť dobre zavretý. Keď richtárovci šli do Koreňov, poza
            humná, ako na slove zostali, mnoho žien postávalo v humnách. Večer na priadkach si už
            vraveli:
   </p>
   <p>
    „Richtár ide vydávať dievku za bačovho Jana. A už vraj na fašiangy…“
   </p>
   <p>
    Prvé ohlášky neprekvapili teda nikoho. Iba notáriuš pokrúcal hlavou:
   </p>
   <p>
    ,Ten Babka je potmehúdol. Zajaca prekabátil. Kto mu radil, dobre mu radil.‘
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507355" name="ftn.id2507355">
        5
       </a>
       ]
      </sup>
      <span class="emphasis">
       <em>
        syro zabára
       </em>
      </span>
      — robí nekvalitný syr tým, že ho oblieva
                    horúcou vodou
     </p>
    </div>
   </div>
  </div>
 </body>
</html>
