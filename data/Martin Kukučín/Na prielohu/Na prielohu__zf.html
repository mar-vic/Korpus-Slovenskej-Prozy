<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517156">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Chytro sa obhadzuj — už ste mali tam byť! Kedyže sa dovlečiete ta? Ja neviem — nemohol si
      voz ešte včera večer zložiť, ale takto na amen to nechať! Čo povie svet o nás? Há? A ten lievč:
    <sup>
     [
     <a class="footnote" href="#ftn.id2517174" name="id2517174">
      1
     </a>
     ]
    </sup>
    akože ho kladieš; nevidíš, že húžva popustila na ňom? A železný svoreň
    <sup>
     [
     <a class="footnote" href="#ftn.id2517189" name="id2517189">
      2
     </a>
     ]
    </sup>
    je kde? Len daj ta drevený, nech sa zlomí! A húžvy, však, nemáš. Nepovedal som ti
      už dávno: Mišo, húžvy maj vždy poruke i tri, aby si mal čo na voz dať, keď dajedna sa
      roztrhne. Čo si si hneď včera zo dve neukrútil? Veď si bol celý deň pri voloch. To si celý deň
      preležal nemilobohu!“
   </p>
   <p>
    Jano Trúbelka chodil okolo voza a vykrikoval na svojho paholka. Paholok neriekol ani slova
      ani pol, len priviazal lievč kusom povrazu o drabinu a babril na voze čo-to, ale nikdy
      neurobil to, čo bolo treba. Tu odškraboval z kolesa blato, tu zas vyťahúval lôniky
    <sup>
     [
     <a class="footnote" href="#ftn.id2522956" name="id2522956">
      3
     </a>
     ]
    </sup>
    a zas ich zatískal. Bolo vidno, že do práce je taký ako sekera do plávania. Gazda
      bol zas nasršený, ani do troch vozov by ho nebol zobral, lebo Trúbelkovi nebolo treba k
      rozhnevu do susedov chodiť.
   </p>
   <p>
    „Nuž ty mi budeš takto… ty taký a taký — akože to robí, ani v rukaviciach. Aha, ani voza
      nevie ako svedčí zložiť.“ Celý dvor sa ozýval hlasom Trúbelkovým.
   </p>
   <p>
    Paholok pozrel vše bokom na gazdu, a zas chytil sa do práce, ale nešla mu nijako od ruky.
      Gazda prikročil k vozu sám a začal pomáhať.
   </p>
   <p>
    „Takto treba — takto. Len sa prichytiť, a bude. Keby si sa vedel posošiť, bolo by hneď;
      ale ty si nesporý, bolo by ťa po smrť posielať.“
   </p>
   <p>
    Tak to šlo u Trúbelkov zo dňa na deň. Gazda nakričal vše na paholka až do zachrípnutia a o
      chvíľu bol zas dobrý. Paholka zas nedotklo sa už mrzké slovo. Sprvu bývalo mu trochu neveselo
      po každej kázni, každý deň sa sám sebe zaveral, že na Všechsvätých svätosväte vystúpi zo
      služby, že gazdovi potom napovedá od pľúc, čo mu slina na jazyk donesie, že mu ukáže, ako
      treba zaobchodiť s čeliadkou: ale čo raz Všechsvätých prišlo, zakaždým sa nakriatol. Raz už
      mal slovo na jazyku, že mu povie: ,Gazda, hľadajte si iného paholka,‘ ale nemohol toho slova
      vypustiť. Gazda tak pekne hľadel naňho a už zo tri dni mu nedal mrzkého slova. Nuž načo by i
      bol odchodil? Služieb by sa mu bolo dosť trafilo, ale — darmo je — takých halušiek ako u
      Trúbelkov nevarili nikde, ani v žiadnej službe nevyplácali tak poriadne. A ostal, kde bol. Veď
      sluhovi je službu opustiť tak ťažko ako i rodičovský dom. Privykne gazdovi i gazdinej, že o
      dva, o tri roky sa mu vidí, akoby i on patril k rodine, akoby tie voly, čo každý deň poháňa,
      boli jeho, akoby tú úrodu, čo na poli narástla, bol jemu Pán Boh požehnal. Akože by opustil
      svoje mozole, ako?…
   </p>
   <p>
    Gazda tiež, hoci ho často hrešil, predsa rád videl svojho paholka. Prirástol mu za tých
      osem rokov k srdcu. Považoval ho za člena svojej rodiny. Veď aj ako by pristalo druhému
      paholkovi sa tmoliť po dvore alebo za volmi do poľa kráčať? Ani za stôl Trúbelkovie sadnúť a z
      veľkej misy s druhými jesť by inému nepristalo, len Mišovi. Ani deti nevolali by iného
      strýkom, len jeho, dobrého, starého mládenca, Miša. Druhý by im sotva doniesol z oračky
      zemských orechov, druhý by sa sotva chcel zabávať s nimi a robiť im vozíky. Ktorý paholok by
      znal tak každý šindeľ na dome, ktorý by znal každý záhonček v poli? Ktorý by mu vedel tak
      dobre pokovať kosu? Ktorý by vedel tak trpezlive vypočuť gazdovu kázeň? Pred každými
      Všechsvätými prichodili gazdovi takéto otázky; i bál sa, že Miša nadíde dáka myšlienka a bude
      chcieť odísť. Pred každými Všechsvätými sa zabožil, že už nebude naň tak bez viny vykrikovať,
      že bude naň dobrý a že mu splní všetko, čo mu len na očiach vidí.
   </p>
   <p>
    No týchto sľubov nikdy nesplnil. Nešlo mu do hlavy, ako by mohol Mišo len tak nahlucho po
      dvore chodiť. Ktovie, či by Mišo neutiekol potom zo služby zas preto, že mu nik ničoho
      nepovie, ani zle, ani dobre, že sa nik oň netrápi. I zostávalo to z roka na rok tak, pri
      starej obyčaji. Mišo robil svoje i bez rozkazu, a gazda zas kričal naň, či Mišo robil a či
      nie…
   </p>
   <p>
    Konečne bol voz zložený a gazdiná vyšla na dvor zavolať ich jesť.
   </p>
   <p>
    Sotva sa najedli, paholok si ani ústa dobre neutrel, už gazda sa ho spýtal:
   </p>
   <p>
    „Ozaj, Mišo — kosa mi je už pokovaná?“
   </p>
   <p>
    Mišo neriekol ničoho, len schytil klobúk z postele a bral sa von.
   </p>
   <p>
    „Mišo — tá kosa!“ volal za ním gazda.
   </p>
   <p>
    „Idem — idem, o otčenáš bude!“
   </p>
   <p>
    „No, zase!“ udrel gazda päsťou o stôl. „Bodaj by ho čerti vzali i s takými ušima — aký je
      nepočúvny. Človek mu ešte včera povie: Mišo, pokuj mi kosu, ale hneď — a on pustí jedným uchom
      dnu a druhým von.“
   </p>
   <p>
    Gazda by bol ešte raz všeličoho narozprával, ale nemal komu. Už chcel za Mišom ísť, keď do
      izby vošla na šťastie gazdiná.
   </p>
   <p>
    „Čože tak zavčas rána počínaš — mohol bys’ veru daktorý deň i pomlčať. Treba trochu
      hľadieť i na hentých,“ a pohodila hlavou k vyšnému susedovi. „Var ešte nevieš, ako sú tí radi,
      keď je u nás vada. Ona, viem, kým si ty na Miša kričal, obehla zo desať susedov, že sa my
      vadíme, a oni že sú tichí ako ryba, že s nami by ani jeden nevyšiel.“
   </p>
   <p>
    Gazdu tieto slová ženine veľmi zamrzeli.
   </p>
   <p>
    „Vidíš ti ju, komu chytí stranu! Nie žeby sa postavila k mužovi, ale robí mu oproti —
      všetko oproti! Pred ňou nedajbože vypustiť slova z úst. Ona strežie na každé slovíčko ako
      mačka na myš, a musí sa zadrapiť doň, čo bys’ ty rozprával tak hladko ako na hodvábe. Ach,
      bože, to je potrest s takouto ženou. Stihlo by ich byť v dome viac, i hlavu by ti objedli!“
   </p>
   <p>
    No gazdiná tu už nemohla mlčať.
   </p>
   <p>
    „Povedal si mi už v našom manželstve… Ach, bože, mohli ma rodičia radšej do vody hodiť že
      za teba vydať — povedal si mi to i to, pravdu i nepravdu, ale toto slovo si dnes prvý raz zo
      svojich nešťastných úst vypustil. Ach, aká to od teba bohaprázdnosť a aký hriech! Nie žeby sa
      zo dňa na deň poprával, ale je čo deň horší. Čože bude s ním, keď ošedivie, keď mu vlasy
      vypršia, keď príde naň dýchavica, lámka, alebo nech by Boh dopustil naň inú chorobu? Veď sa
      potom pred ním nik v dome neobstojí.“
   </p>
   <p>
    „No, stará, teraz mi už povedz čistú pravdu; kto je väčší bohaprázdnik, ja a či ty? Ja som
      ti ani dýchavice, ani lámavice ešte nespomenul. Vieš, keď ťa ten zub bolel, ako som šiel s
      tebou ho dať vytrhnúť. A takto sa mi ty odsluhuješ!“
   </p>
   <p>
    „Len sa pochváľ — oj, pochváľ! Neposielal si ma s ním ku kováčovi? A ja potom som šla k
      Ferovi Murárovie a zo svojho, čo som si horko-ťažko zhonobila, som si zaplatila sama. Hanbiť
      sa môžeš radšej — na môj zub si ty nedal ani len grajciara!“
   </p>
   <p>
    „Ale čo je toto, čo ma šibe tým jazykom! Ani v krčme som nebol, ani som nepil, ani nič, a
      ona ma takto štípe, ani osa. Povedz, čo ti chybí. Radšej všetko opustím — len ty mi daj
      pokoj.“
   </p>
   <p>
    „Mne? Ach, veru mne, chvála Pánu Bohu, nechybí nič. Som zdravá, nuž čoho by mi bolo viac
      treba? Ja len povedám, čo začínaš každé ráno s tým Mišom. To mi chybí.“
   </p>
   <p>
    „Veď ty začínaš. Kto spomínal lámavicu a kŕče? Ja nie.“
   </p>
   <p>
    „Najlepšie na mňa zvaliť všetko! Ja som v kuchyni, varím ako hodná a poriadna žena a
      trápim sa. On sa vadí s paholkom — a ja začínam.“
   </p>
   <p>
    „Pravdaže ty.“
   </p>
   <p>
    „Ale ja?“
   </p>
   <p>
    „Ty! Mlč!“ A Trúbelka dupol na ňu nohou a ukázal jej kuchyňu. Gazdiná ustavične odvrávala
      si tam čosi, čo muž nemohol nijako rozumieť. Keď sa jej srdcu trochu poľahčilo, vyšla na dvor.
   </p>
   <p>
    Spod ciene ozval sa cvengot, ako keď kosu kujú. Gazdiná vošla ta, a hľa, tam na podvalenom
      kláte sedí Mišo a pokúva gazdovu kosu.
   </p>
   <p>
    „Ale veď je už dobre, netrápte sa mu s ňou toľko: nebol by hoden.“
   </p>
   <p>
    „Ja, horký — tuto, tuto, kde teraz kujem, musí byť kosa, ako svedčí, lebo tu najviac
      chytá. Ak je tu raz nie dokonale pokutá, bude sa po tráve len šmýkať a nechytí.“
   </p>
   <p>
    „Nech by sa mu šmýkala. A ak mu nebude dobre pokutá, nech si ju pokuje sám. Taký dokonalý
      gazda, a druhý mu musí kosy kovať. Už nech by sa chytila ja — a ja som žena — i ja by ju
      vedela poklepať.“
   </p>
   <p>
    „Ej, ba je to nie tak ľahko,“ ohlásil sa paholok. „Ak udriete mlatčekom poza ostrie, to
      tiež nebude dobre. Človek musí mať ruku v miere a klepať just ta, kde treba.“
   </p>
   <p>
    „Ale keď je raz gazdom, prečo si nepokuje sám? Ja by mu na vašom mieste just poza ostrie
      poklepala: aby ten vedel, s kým ako treba zachodiť. Ale povedzte mi len, kde to chce kosiť?
      Veď sú už všetky lúky skosené a voz hotový. Máme ísť k senu, a on ide ešte kosiť. Kde?“
   </p>
   <p>
    „Pod Borovinu!“ riekol Mišo a zobzeral sa na všetky strany, či ho dakto nepočul. No vo
      dvore nebolo nikoho.
   </p>
   <p>
    Gazdiná sa nemohla dovtípiť.
   </p>
   <p>
    „Ale veď tam lúk nemáme, čo tam má kosiť?“
   </p>
   <p>
    „Prieloh
    <sup>
     [
     <a class="footnote" href="#ftn.id2523305" name="id2523305">
      4
     </a>
     ]
    </sup>
    — prieloh. Viete, ten, čo sme ho v jar zas neobsiali.“
   </p>
   <p>
    „Ale s tým by sa chcel zabávať? Veď tam nebude trávy ani do výsypka. Všetko spásol statok.
      Veru pre také nič škoda bolo kosu kovať.“
   </p>
   <p>
    „Viete — ale nech vás Pán Boh chráni zjaviť, že som vám to povedal — gazda včera zas sa
      popriečil hen s tým,“ a Mišo pohodil hlavou k vyšnému susedovi. „Viete — to je veľký lakomec a
      záškodník. Skaly všetky pozhadzoval na náš prieloh. Preto chce ísť gazda chytro pokosiť. I do
      brázdy mu… takto…“
   </p>
   <p>
    A Mišo zodvihol triesku, postavil ju na klát a zahnal sa na ňu päsťou, akoby ju chcel do
      kláta vbiť.
   </p>
   <p>
    „Čo to urobil?“ spytovala sa gazdiná.
   </p>
   <p>
    „Do brázdy mu takto…“ a zas postavil na klát triesku, „ale majte jazyk za zubami… lebo
      gazda… čert nespí.“
   </p>
   <p>
    U suseda jedna špára v sieni zvidnela. Prešlo cez ňu čosi svetla. Ktosi musel tam prvej
      stáť a zrazu odísť, lebo po chvíli bolo počuť i dvermi buchnúť.
   </p>
   <p>
    „No, hľa — kto začína? Kto začína? Ja — či on? Nemôže vyjsť ani so susedom, ani so mnou,
      ani s nikým. Kto je ten nespratník? Z toho ešte dačo vykvitne.“
   </p>
   <p>
    Mišo zbil kosu na kosisko a oprel ju o stenu. Vošiel do maštale a mastil volom rohy,
      zavrúc za sebou dvere, aby muchy ku statku neoletúvali. Gazda si v izbe dával tabak do
      mechúra; vo dvore bolo ticho. Iba zrazu odchýlenými na humne vrátami vidno kohosi sa vkrádať.
      Je to sused Píšťalka. Na pleci má kosu. Skočí ku stene, vezme tam opretú kosu, a vloží ta
      svoju, čo sebou doniesol. Netrvalo ani toľko, čo rozprávam, už bol za humny.
   </p>
   <p>
    Po chvíli bolo do voza zapriahnuté pár volov, čeliadka pokládla naň hrable, plachty a
      gazdovu kosu, gazdiná vyložila zas merindu, i pobrali sa na lúky.
   </p>
   <p>
    Voz vliekol sa pomaly hore dedinou. Hrabáčky si zaspievali a občania, vyberajúci sa tiež
      na lúky, vidiac voz Trúbelkov, sponáhľali sa.
   </p>
   <p>
    „Chytro — chytro! Trúbelkovci už idú.“
   </p>
   <p>
    „Máme ešte dosť času. Nech rosa obschne. Nebudeme seno do rosy roztriasať.“
   </p>
   <p>
    Vyše dediny zastal voz a z neho zišiel gazda s kosou. Žena jeho, akoby nešípila ničoho,
      opýta sa:
   </p>
   <p>
    „No, a na lúky nič?“
   </p>
   <p>
    „Prídem, prídem. Idem pod Borovinu, skosím ten prieloh. Večer sa môže tráva zobrať domov.
      O polpoludní prídem k vám.“
   </p>
   <p>
    „Var bys’ tak chytro chcel pokosiť! Veď je to kus.“
   </p>
   <p>
    „Kus — kus! Jest mi tu kusa! Keď sa raz chytím, za dve hodiny leží. Len aby ste i vy
      urobili dačo.“
   </p>
   <p>
    „Šťastlive — šťastlive!“ zvolala za ním gazdiná. On jej nezaďakoval.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2517174" name="ftn.id2517174">
        1
       </a>
       ]
      </sup>
      <span class="emphasis">
       <em>
        lievč
       </em>
      </span>
      — súčiastka voza: kolík pripevnený jedným koncom k drabine
          a druhým koncom k osi kolesa
     </p>
    </div>
    <div class="footnote">
     <p>
      <sup>
       [
       <a class="para" href="#id2517189" name="ftn.id2517189">
        2
       </a>
       ]
      </sup>
      <span class="emphasis">
       <em>
        svoreň
       </em>
      </span>
      — klin na voze, ktorý spája predné kolesá so zadnou časťou
          voza (zadnými kolesami)
     </p>
    </div>
    <div class="footnote">
     <p>
      <sup>
       [
       <a class="para" href="#id2522956" name="ftn.id2522956">
        3
       </a>
       ]
      </sup>
      <span class="emphasis">
       <em>
        lônik
       </em>
      </span>
      — kolík na osi voza; zadržiava koleso, aby sa nezošmyklo z
          osi
     </p>
    </div>
    <div class="footnote">
     <p>
      <sup>
       [
       <a class="para" href="#id2523305" name="ftn.id2523305">
        4
       </a>
       ]
      </sup>
      <span class="emphasis">
       <em>
        prieloh
       </em>
      </span>
      — zem, ktorá leží ladom, neoraná
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2523446">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Trúbelka došiel pod Borovinu. Nebol nahnevaný ako ráno, ale veselo kolembal kosu na pleci.
      Bol by si zahvízdal. Včera si myslí, že nedostane z prielohu ani chlpa trávy, že mu všetko
      Píšťalka skosí, a hľa — tráva veselo sa ukláňa pod vetrom. Pozrie i na susedný prieloh, a ten
      tiež neskosený. Trúbelka bol by si podskočil od radosti.
   </p>
   <p>
    ,No, len príď zajtra a pokos si! No — a my si nakrešme ohňa. Bez fajky ani na jarmok, ani
      do kosby. O dve hodiny budem na lúkach, večer zoberieme trávu, a ten,‘ očima hodil na susedný
      prieloh, ,ten zajtra vyvalí oči, keď príde na prieloh. Kosa sa mu popraví — trošičku.‘
   </p>
   <p>
    Trúbelka si nakresal ohňa do zapekačky, stal si na závrate, postavil kosu k sebe, vyňal z
      úst fajku, podvihol klobúk a vzdychol:
   </p>
   <p>
    „Pane Bože — pomáhajže!“
   </p>
   <p>
    Popľul si dlane, že sa už prichytí, a tu — kde sa vezme, tu sa vezme, sused Píšťalka stál
      tiež na úvratiach svojho prielohu.
   </p>
   <p>
    Sused Píšťalka nezavolal Trúbelkovi ani Pán Boh pomáhaj, ani Pán Boh vám daj šťastia! A
      sused Trúbelka si pomyslel: ,Aký Pán Boh daj, taký bodaj zdrav; neprosil sa čert babe, ani ja
      takej žabe; nik sa ti nebude podkladať, pšochár kadejaký.‘ A s neveselou nahnevanou tvárou
      prešiel na druhé úvrate, lebo sa bál, že ak s Píšťalkom od jedných úvratí radok zajme, ten ho
      urečie, alebo že mu porobí. Sused Píšťalka nenahneval sa preto na Trúbelkovi. Ba keď ho videl
      tak na druhé úvrate zaberať, zasmial sa mu a pomyslel si: ,Ľaľa — on si sníva, že som ja taký
      žiadostivý vidieť jeho parsún. Choď, ak chceš, i hen do jazerného pekla a odtiaľ si zažeň
      radok. Môj prieloh preto bude pokosený.‘
   </p>
   <p>
    Ale sused Píšťalka neurobil tak, ako si pomyslel. Chcel Trúbelku trochu potrápiť. Vzal
      kosu pod pazuchu a kráčal svojím prielohom zas na druhé úvrate a očistomok kde-tu zdvihol
      skalu a hodil na susednú zem, ale nie na Trúbelkov prieloh.
   </p>
   <p>
    Trúbelka hľadel spod širokej partice svojho klobúka na Píšťalku a hundral: ,Čože sa tmolí,
      čo sa socia po tej zemi; čo len blúdi ako Marek po pekle. Zas zadiera do mňa — zas! No, len
      zadieraj — len. Ja sa s tebou do vady nedám — to si z hlavy vyhoď! Ale kto sa bude smiať?
      Uvidíme!‘
   </p>
   <p>
    Ako sused Píšťalka prišiel ku Trúbelkovi na úvrate, Trúbelka sa zas pobral svojím
      prielohom a prešiel ta, kde sprvu bol. Očistomok zhodil skalu, jednu-dve na susednú zem, ale
      nie na Píšťalkovu.
   </p>
   <p>
    Takto to bývalo od nepamäti sveta medzi Trúbelkom a Píšťalkom. Boli si vrstovníci; v
      jednom roku sa narodili, ale hneď, ako im začali mušky ožívať — hneď sa zapriadli do seba a až
      posiaľ sa rujú. Kým boli deťmi, hneď sa strhla medzi zábavkou bitka, a Píšťalka i Trúbelka
      odchádzali s načuchrenými vlasmi. Potom, keď narástli a pomaly začali i na vohľady chodiť,
      vynašli si hodné dievčatá. Radi sa videli i Trúbelka so svojou i Píšťalka so svojou. Ale
      Píšťalku veľmi omínalo, že Trúbelka ide k takej hodnej žene tak ľahko prísť. I začal za
      Trúbelkovou pozerať. Jemu sa ona nepáčila, on by svojej nebol za celý svet opustil: ale on
      pozeral za ňou, aby potrápil Trúbelku. A dievča je dievča — krehká nádoba! Uverilo Píšťalkovi,
      a Trúbelka ani nezvedel, len keď bol zo sedla von. ,Hej, počkaj, ty Píšťalka — ja ti ukážem!‘
      I začne sa on zas obšmietať okolo Píšťalkovej. Nebolo to naozaj, len tak, aby svoju od
      Píšťalku vydobyl. Veď on by nebol dal svoju ani za štyri volky. No Píšťalka bol čertom podšitý
      čeľadník; keď videl, čo mu Trúbelka urobil, pomyslel si: ,A just ti neostane navrchu!‘ A ako
      si pomyslel, tak urobil. Prišli fašiangy, dal sa s Trúbelkovou zosobášiť.
   </p>
   <p>
    Chudák Trúbelka plakal od jedu, že mu ten nešťastný Píšťalka — bodaj by ho porantalo! — že
      mu pustil takého švába do pazuchy. Ale čo mal robiť: plač, neplač — jeho milá, premilená
      nemohla sa už k svojmu nešťastnému Trúbelkovi vrátiť. I Trúbelka hneď po Veľkej noci najal si
      pekne-rúče hudcov a dal sa s Píšťalkovou voľky-nevoľky zosobášiť.
   </p>
   <p>
    A tak oba cítili na hrdle mlynský kameň, ale každý chválil svoju, akoby bol ktovieaký
      uveličený. Len tu i tu, keď ich nikto nevidel, zaspievali si pošepky:
   </p>
   <p>
    „Hej, veď som sa oženil, vzal som si…“
   </p>
   <p>
    Keď takto pokupčili na ženy, nadišla ich taká akási vôľa, že každý chcel mať to, čo u
      svojho protivníka videl. Ak Píšťalka si dal pribiť na vráta novú dosku, i Trúbelka dal novú
      dosku pribiť; ak si Trúbelka dal u kováča ukovať novú motyku so svojím menom, hneď a hneď
      musel kováč i Píšťalkovi ukovať motyku, a to s Trúbelkovým menom. Keď si Píšťalka dal u
      mlynára spraviť nové, javorové kosisko, i Trúbelka si dal navlas také kosisko spraviť; ešte i
    <span class="emphasis">
     <em>
      P
     </em>
    </span>
    mu musel mlynár, tak ako Píšťalkovi, doňho vyrezať.
   </p>
   <p>
    K Píšťalkovi prišiel pred rokom večer akýsi neznámy človek, i povie mu:
   </p>
   <p>
    „Mám ja žrebca, akého chytro nenájdete? Trúbelkovi padol veľmi na pľúca — dával mi zaň
      šesťdesiat zlatých.“
   </p>
   <p>
    Do Píšťalku akoby bol hrom udrel, vyskočí a opýta sa:
   </p>
   <p>
    „A vy ste mu ho predali?“
   </p>
   <p>
    „Viete — ten žrebec je pejo, ale na čele má hviezdu a všetky štyri nohy biele: radostné
      hoviadko! Ale ja som si pomyslel: čo by ja Trúbelkovi predával — nie, pôjdem najprv do
      Píšťalkov a tam sa opýtam, či si ho nekúpia po tej cene.
   </p>
   <p>
    Píšťalka šiel s milým človekom niže dediny; tam bol žrebec, držal ho akýsi chlap.
      Píšťalkovi sa žrebec zapáčil, i povie:
   </p>
   <p>
    „Že ste toľko človečenstva mali a žrebca nepredali Trúbelkovi, zaplatím vám, čo ten
      sľúbil, i oldomáš.“
   </p>
   <p>
    Neznámy človek hneď priťapol, oldomáš sa vypil a Píšťalka mal tučného, pravda,
      dýchavičného žrebca na krku. Ale nezjavil to ani žene — nikomu. Trúbelka sa trápil, sužoval,
      kde kúpi takého žrebca. Chodil po jarmokoch, nikde nič! Iba raz nadarí sa mu na jarmoku akýsi
      človek a volá ho, aby si šiel jeho žrebca pozrieť. Ide ta, pozrie, a div sa mu od radosti dačo
      nestane: žrebec ani čo by bol Píšťalkovmu z oka vypadol. I tá hviezda je taká, i kopytá také
      biele. Trúbelka s poďakovaním vyplatil zaň šesťdesiatpäť zlatých. Iba kedysi po nečase sa
      dozvie, že veru Píšťalka svojho žrebca predal, lebo že sa mu čosi pri ňom nepozdávalo…
   </p>
   <p>
    Sused Trúbelka dal sa na úvrate a popľul si dlane. No nemohol sa zdržať, aby nepozrel na
      Píšťalku, čo robí. Píšťalka tiež spod klobúka pozeral na Trúbelku a popod nos sa šelmovsky
      usmieval. Trúbelka si pomyslel: ,Len sa smej — veď sa ty dosmeješ; najtiaž ti prísť k brázde —
      veď sa ty dosmeješ. Píšťalka raz popľuje dlane, a začne sa kosou oháňať: rosná tráva len sa mu
      tak pod kosou šústala. Pochlapil sa i Trúbelka, rozoženie sa, ale jeho kosa nechytá — len
      zrafne kde-tu dáky kvietok, šmýka sa po tráve ako po mydle.
   </p>
   <p>
    „Bisťudade — čože je toto? Túto kosu akosi čert preletel: nechytá nič, len kde-tu dáky
      kvietok. No, ale ten kosí — musím i ja.“
   </p>
   <p>
    I oháňa sa, chudák, až sa mu z čela pot cícerkom leje. No nesťažuje si, len tu i tu pozrie
      na Píšťalku, či je ešte ďaleko od brázdy. Trúbelka chytí oslu, a začne kosu ostriť a myslí si:
      ,Hej — počkaj, Mišo, zbojník jeden! Či to takto pokúvajú kosy? Aká je tupá — no! No, veď ani
      tebe tak vždy nepôjde,‘ pozrel na Píšťalku, ,oj, nepôjde. Len potichu pískaj, píšťalôčka moja,
      lebo… lebo… nech ma hus pečená kopne… nebude… na moj hriešnu…“
   </p>
   <p>
    Druzg?
   </p>
   <p>
    Píšťalkovi zostal v ruke iba kus kosiska. Kosa — ležala kdesi v tráve. Píšťalka sa
      poškrabal za uchom a pozrel, čo ten na tých druhých úvratiach robí. Trúbelka utieral si
      upotenú tvár rukávom a smial sa, až mu slzy tiekli.
   </p>
   <p>
    „Aha — hejk, hore! Kosisko ti je už tam!“
   </p>
   <p>
    Píšťalkovi akoby to nešlo do hlavy, obzeral kus kosiska, čo mu ostal v ruke. Zohol sa a
      pohľadal skalu čo mu kosisko zlomila. No miesto skaly nahmatal tam čosi iného. Píšťalka
      vyťahuje to, ale nechce sa mu dať. Vezme nožík, odhrabe zem, i vytiahne pekne ostrúhaný bukový
      kolík.
   </p>
   <p>
    „Aha — tu kolíky rastú — hm, hm,“ i poškrabal sa za uchom. Odlomkom kosiska, na ktorom
      bola kosa, šúchal po tráve. Asi na dva kroky narazila kosa zas na čosi pevného a zacvendžala.
      Píšťalka hrabal prstami i nožíkom, a vytiahol druhý kolík. Šúchal kosou ďalej a po celej
      brázde, medzi svojou a Trúbelkovou zemou, našiel rad kolíkov. No nepovyťahoval ich. Vzal len
      tie dva prvé a zlomenú kosu, a šiel k Trúbelkovi na úvrate. Neprihovoril sa mu rovno, ale
      akoby sám sebe povedal:
   </p>
   <p>
    „V mojej brázde bukové kolíky rastú, hm, hm. To sa ešte nikde na svete nestalo.“
   </p>
   <p>
    Trúbelka sa nemohol zdržať smiechu, rozchechtal sa. Píšťalkovi sa tiež kútiky uťahovali.
      Opýtal sa Trúbelku:
   </p>
   <p>
    „A kedy sa to tie kolíky nasádzali do tej brázdy?“
   </p>
   <p>
    Vidno, že mu nechcel ani tykať, ani dvojiť. Trúbelka mu hneď odpovedal:
   </p>
   <p>
    „Keby sa tu bolo od jari sedelo, bolo by sa vedelo; ale keď sa sem šlo len dnes, nuž ani
      sa to nevie.“
   </p>
   <p>
    „Ale sa sem šlo v noci,“ pokračoval Píšťalka, „ostrúhali sa kolíky, a takto…“ Píšťalka
      ukázal päsťou, ako ich vbíjali, „hej, veru, zasadili sa sem do brázdy. Akiste sa myslelo, že
      narastú z nich buky. A ono buky sa tak nesadia, len vŕby. Kto chce buka mať, musí zasadiť
      stromček, a nie kolík.“
   </p>
   <p>
    Trúbelka sa mu zasmial:
   </p>
   <p>
    „V čej zemi boli, ten si ich aj nasadil. V mojej neboli — ja neviem.“
   </p>
   <p>
    „Ale ja viem, žes’ ich ty nasadil: chcel si mať z nich buky. No buky sa tak nesadia — to
      každý papľuh vie. Ó rozum — rozum!“
   </p>
   <p>
    „A čože rozum? Ja nemám rozumu? Či čo? Ja som ti ich sadil?“
   </p>
   <p>
    „Ty — ty! Ty si i bryndzu sial i soľ, a vzišla ti žíhľava. Ty si to taký mudrc. Poznať — i
      kosa ti tak kosí.“
   </p>
   <p>
    „Mne? Mne dobre kosí. Čo by jej chybelo?“
   </p>
   <p>
    „Pozri nazad seba, ako kosí. Veď len kte-tu strhne chlp. Moja kosa — to už hej, je ostrá
      ani žihadlo.“
   </p>
   <p>
    „No, len si zajmi radok, keď ti je ako žihadlo,“ posmieval sa Trúbelka.
   </p>
   <p>
    No Píšťalka hodil kosu do trávy, v ruke mu zostal len kus kosiska, ktorý veľmi pilne
      obzeral. Trúbelka v nedorozumení hľadel naňho. Konečne vyhŕklo z Píšťalku.
   </p>
   <p>
    „To je nie moja kosa, ani kosisko. To je tvoja.“
   </p>
   <p>
    Trúbelka vytreštil naň oči.
   </p>
   <p>
    „A odkedyže by to bola moja?“
   </p>
   <p>
    „Odkedy? Ja neviem. Ja som len teraz obzrel toto kosisko — a to je nie moje.“
   </p>
   <p>
    „Máš na ňom znak?“
   </p>
   <p>
    „Na mojom je moje meno vyrezané, litera
    <span class="emphasis">
     <em>
      P
     </em>
    </span>
    .“
   </p>
   <p>
    „Veď i na mojom je
    <span class="emphasis">
     <em>
      P
     </em>
    </span>
    ,“ ozval sa Trúbelka, obzerajúc svoju kosu, čo v
      ruke držal.
   </p>
   <p>
    „Dobrým dobre, keď je i na tvojom; ale ja, keď mi povedali, že si si dal na kosisko moje
      meno vyrezať, išiel som k mlynárovi, aby mi na konci kosiska vyrezal ešte jednu hviezdičku,
      aby sa nám — reku — dakedy nepomiešali, keď sú rovné. No a na tomto zlomenom hviezdičky nemáš.
      Nože pozri, či na tvojom jej niet?“
   </p>
   <p>
    Trúbelka pozrel na koniec svojho kosiska, a videl tam hviezdičku. Akoby mu bol nohy podťal
      — nemohol sa pohnúť.
   </p>
   <p>
    „A — a — ako to — toto — ako prišlo ku mne? No?“
   </p>
   <p>
    „Hm — ktožeho tam, synku, vie! To bude porobenina. Just ako tie kolíky do tej brázdy —
      just tak prišlo k tebe.“
   </p>
   <p>
    „Ale moju kosu ešte ráno Mišo koval. Zaránky bola ešte u mňa — nuž ako prišla k tebe?“
   </p>
   <p>
    „Tých kolíkov tiež včera popoludní ešte nebolo tu. Ako tie ta cez noc prišli? Tie tiež
      nemajú nôh — samy neprišli; ani rúk, samy sa nepovbíjali.“
   </p>
   <p>
    Trúbelka sa zapálil ako rak. Nechcelo sa mu povedať pravdu a dať sa pred susedom zahanbiť.
   </p>
   <p>
    „Nie — ja ani o kolíkoch neviem ničoho, ani o kosách — daj mi pokoj!“
   </p>
   <p>
    „A včera kto to kresal kolíky pod cieňou a sem niesol a povbíjal do brázdy — no kto? Há?“
   </p>
   <p>
    Trúbelku akoby bol obuškom udrel po hlave. V očiach mu stemnelo, v ušiach zahučalo.
   </p>
   <p>
    „A kto ti to povedal?“
   </p>
   <p>
    „Videl som ťa, na vlastné oči som ťa videl, keď si kolíky kresal. Hneď som si myslel:
      tento človek na zlom si láme hlavu. A tak aj bolo. Šiel som zápäť za tebou a z Boroviny som
      pozeral, ako sadíš mi do brázdy kolíky. Na šťastie som svojej kosy nemal — na tvojej sa
      sprášilo.“
   </p>
   <p>
    „A moja kosa ako prišla k tebe?“
   </p>
   <p>
    „Sama len nie — ja neviem.“
   </p>
   <p>
    „Mišo — Mišo? Ten ju preniesol — há?“
   </p>
   <p>
    „Ten je na to súci! Uhádol si!“
   </p>
   <p>
    „A ktože?“
   </p>
   <p>
    „Neviem, neviem.“
   </p>
   <p>
    A Píšťalka sa mu do očú zasmial.
   </p>
   <p>
    Trúbelka bol zahanbený, ponížený. Jeho najväčší nepriateľ sa mu do očú vysmieva. Ach, ako
      sa to premenilo. Ráno si myslel, že sa Píšťalka bude hnevať, a on smiať: a ono stalo sa práve
      naopak. Keby to aspoň v dedine nik nezvedel; každý sa bude z neho smiať, a tak bude mať i
      škodu i posmech. A ako pôjde k žene a paholkovi na lúky! Oni ho majú za obhodilého a opatrného
      gazdu, a on príde ta so zlomenou kosou, a prieloh bude predsa len nepokosený. Hej — keby sa to
      dalo pred ženou a paholkom dáko zatajiť! Ako chce: radšej sa uponížiť pred nepriateľom ako
      pred ženou a paholkom. Pristúpil k Píšťalkovi.
   </p>
   <p>
    „Ty — vieš ty, čo: nezjavme nikomu, čo sa tu s našimi kosami stalo. Nech to ostane medzi
      nami. Ja budem mlčať ako hrob.“
   </p>
   <p>
    „Ty? Pravdaže mlčať. Mne sa tiež tak vidí. Len nebudeš sám zo seba posmech robiť! Ale mne
      — vieš, bude tak milo ľuďom v nedeľu porozprávať, ako sme oba kosili a ako si ty o kosu
      prišiel. Viem, že sa na tom chutne zasmejú.“
   </p>
   <p>
    „Ak to dakomu vyrozprávaš — potom … no!“ A Trúbelka pohrozil susedovi päsťou.
   </p>
   <p>
    „No, dobre: zadržím to u seba. Ale i ty musíš mi čosi sľúbiť.“
   </p>
   <p>
    „No?“
   </p>
   <p>
    „Že nebudeš so mnou tak mrzko žiť. Nevaďme sa už ako Cigáni. Nenaťahujme sa: vidíš, ty
      vždy za kratšie ťaháš. Majme aspoň teraz trochu rozumu, keď sme ho prv nemali.“
   </p>
   <p>
    „Pravda je — svätá pravda. Len to zadrž u seba. Pre mňa môžeš i na hlave tancovať, ja ti
      dám svätý pokoj.“
   </p>
   <p>
    „No, a na priateľstvo skosíš mi ešte tento môj prieloh. Vieš, tie kolíky — tie kolíky. Ja
      sa ich bojím. Ešte by na nich, bojsa, i svoju kosu zlámal. A tebe to pôjde ľahko: ty si ich
      posádzal, nuž vieš, kde ktorý trčí.“
   </p>
   <p>
    „Ale kosu — kosu! Táto tvoja je ako motyka. Sotva bola tohto roku kovaná. Neutnem ňou nič
      — iba ak do dediny zídem po druhú.“
   </p>
   <p>
    „Rozum — rozum! Len rozum!“ poklepal si Píšťalka na hlavu. „Tuto — rozumom pohnúť! Pribi
      svoju kosu na moje kosisko — i bude.“
   </p>
   <p>
    „Bodajže ho i s rozumom!“ udrel sa Trúbelka v čelo.
   </p>
   <p>
    Píšťalka, pohvizdujúc si, pobral sa domov, smutný Trúbelka zostal na prielohoch. Kedysi o
      polvečier sa vrátil domov, no o kolíkoch nepovedal nikomu ani slova.
   </p>
   <p>
   </p>
  </div>
 </body>
</html>
