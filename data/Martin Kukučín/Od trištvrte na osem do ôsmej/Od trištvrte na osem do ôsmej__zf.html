<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2517062">
       </a>
       Od trištvrte na osem do ôsmej
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      (Malé črty z veľkého mesta)
     </em>
    </span>
   </p>
   <p>
   </p>
   <p>
    Totiž, že je už trištvrte na osem ráno. Ako to viem? Hodiniek, pravda, nemám u seba, ale
         predsa viem: v našom dome zacengal práve obecný „zřízenec“ — neviem, ako to po našsky
         povedať — a to je znak, že je trištvrte na osem a treba sa brať na prednášky. Uponížil som
         sa teda z pántu, na ktorom sedávam — z tretieho poschodia — a zišiel do brány. V bráne asi
         tucet dievčín čaká obecný voz, ktorý odváža z domov popol a smeti. Sluha — furták, hľadí
         vždy dievčine nasypať popola kdekade; menovite je rád, keď jej ho nasype za voľný kabátik…
   </p>
   <p>
    A čo sa to stalo s mojou ulicou? Vo dne tichá, smutná, teraz oživená, zaplnená ľudstvom,
         akoby neležala v predmestí, ale niekde v centre samého hlavného mesta. To ľudia idú za
         svojím denným povolaním.
   </p>
   <p>
    Veru indy v nej všetko značí udalosť. Nech pred večerom, menovite v lete, pes zabreše,
         všetko hodí sa do okien, čo sa to tamvon robí. Alebo nech pán domovník z čísla dvadsiateho
         prvého dá si ušiť nový kabát, celá ulica sa háda, koľko zlatých zaň vysypal. Nech pán
         medicinae univ. candidatus
    <sup>
     [
     <a class="footnote" href="#ftn.id2517185" name="id2517185">
      1
     </a>
     ]
    </sup>
    Tuček (dvadsiaty semester) urobí predskúšku z botaniky, idú všeobecné reči o
         tom, čo si doktori počnú pri takom veľaučenom konkurentovi, ktorý len na botaniku venoval
         desať rokov štúdia. Nech verklikár nezahrá popoludní „Fischerin du kleine“…
    <sup>
     [
     <a class="footnote" href="#ftn.id2522958" name="id2522958">
      2
     </a>
     ]
    </sup>
    ale napríklad: „Nejde to“… alebo: „Vandrovali dráteníci“… celá ulica tuší, že
         dnes je snáď kritický Falbov deň.
    <sup>
     [
     <a class="footnote" href="#ftn.id2522976" name="id2522976">
      3
     </a>
     ]
    </sup>
    Slovom, žije a tyje tu pletka, klebeta a politika malých záujmov, ako kdekoľvek
         inde, ako i v každom malomestskom hniezde.
   </p>
   <p>
    Ale zato nemožno tvrdiť, že by sa nikdy nič významného nebolo v našej ulici prihodilo.
         Napríklad pred dvoma rokmi vyšiel z našej ulice ťažký, nízky voz, a síce naložený sudmi,
         pravda, prázdnymi; hrkotal nesmierne po dlažbe, čo spôsobilo v tichej ulici všeobecný úžas.
         Ukázalo sa hneď, že sudy boli naložené vo výčape, v našej ulici ležiacom, kde sa meria
         práčsky ležiak.
    <sup>
     [
     <a class="footnote" href="#ftn.id2523025" name="id2523025">
      4
     </a>
     ]
    </sup>
    Urobilo to výčapu takú reklamu, že v ten deň všetko bežalo doň po pivo a na
         pivo.
   </p>
   <p>
    Áno, život v našej ulici je idylický, malomestský, akoby sa neodohrával desať minút od
         hlavného mesta, ale niekde ďaleko na vidieku. Zato naša ulica nie je celkom bez významu:
         nosí meno značného spisovateľa, ba minulého roku dostala sa náhodou i do novín i na
         plagáty. A to mnoho dopomohlo k jej sláve.
   </p>
   <p>
    Ej, boli to pohnuté časy, akých tu v ulici nikto nepamätá. Naša pani domovnica chodila
         celé tri dni ako zabitá; zabudla i do lutrie vsadiť, vzdor tomu, že práve v tie dni bol
         linecký ťah. Stalo sa to takto. Slečne Amálii P…, tridsaťosem a polročnej, „zaběhl se“
         psík, malý pinčlík: takej a takej farby, takej a takej srsti a štatúry,
    <sup>
     [
     <a class="footnote" href="#ftn.id2523067" name="id2523067">
      5
     </a>
     ]
    </sup>
    s takým a takým obojkom — vôbec bol opísaný verne, dľa prírody, ako kedysi
         dobrodziej Zalewski, keď to utiekol z Viedne so sto päťdesiatimi tisícmi poštových peňazí.
         Poctivý nálezca dostane dvadsať zlatých.
   </p>
   <p>
    Philosophiae candidatus
    <sup>
     [
     <a class="footnote" href="#ftn.id2523088" name="id2523088">
      6
     </a>
     ]
    </sup>
    Městecký behal celé dni ulicami hlavného mesta — nemal náhodou vtedy privát
    <sup>
     [
     <a class="footnote" href="#ftn.id2523101" name="id2523101">
      7
     </a>
     ]
    </sup>
    — zodral jedny podošvy, čo hľadal pinčľa, a nič. Ja sám počal som sa nápadne
         interesovať o pinčľovské fyziognómie, že mi ho šťastie zaženie na oči. Pán Wopálka, hokynár
    <sup>
     [
     <a class="footnote" href="#ftn.id2523118" name="id2523118">
      8
     </a>
     ]
    </sup>
    v našej ulici, u ktorého som riadne kupúval kvargle a reďkev, referoval mi, aká
         je slečna Amália nešťastná, že sa len toho bojí, že jej pinčlík upadol dákemu lotrovi do
         ruky, ktorý ho predal do fyziologického ústavu
    <sup>
     [
     <a class="footnote" href="#ftn.id2523136" name="id2523136">
      9
     </a>
     ]
    </sup>
    na experimenty. Zúfalosť slečny Amálie som konečne pochopoval. Videl som neraz,
         čo sa so psíkmi v ústave fyziologickom robí, a nielen so psíkmi, ale i s nešťastnými rigorozantmi.
    <sup>
     [
     <a class="footnote" href="#ftn.id2523156" name="id2523156">
      10
     </a>
     ]
    </sup>
    Čo, jestli by ja bol ten poctivý a šťastný nálezca! Slečna Amália má vraj mimo
         psíka i trojposchodový dom a šparkasovú knižku… Bežím do fyziologického ústavu, prehliadam
         obete vedy, totiž psíkov v klietkach — ale kde nič, tu nič. Rezignoval som na odmenu, i
         philosophiae candidatus Městecký, i plagáty po všetkých rohoch ulíc sú zalepené ohromným
         plagátom, že beseda „lakýrníků“ „Motýl“ bude vtedy a vtedy poriadať závodenie na kolkárni,
         a síce o živé prasa a škatuľu viržiniek.
    <sup>
     [
     <a class="footnote" href="#ftn.id2504422" name="id2504422">
      11
     </a>
     ]
    </sup>
    A tu naraz milý pinčlík vráti sa a to sua sponte
    <sup>
     [
     <a class="footnote" href="#ftn.id2504433" name="id2504433">
      12
     </a>
     ]
    </sup>
    k svojej veliteľke. Ale aký! Ublatený, pohryzený až strach. Zunoval sa mu pri
         starej panne staromládenecký život, zišla mu možno na um naša: „… A ja si za vŕštek zájdem,
         tam si ja frajerku nájdem“… i vybral sa za dobrodružstvami na necivilizovaný vidiek. Tam mu
         tak zosekali pľundre
    <sup>
     [
     <a class="footnote" href="#ftn.id2504454" name="id2504454">
      13
     </a>
     ]
    </sup>
    jeho sokovia.
   </p>
   <p>
    Od tých čias nebola naša ulica vyrušená v svojom tichom živote ničím, iba vlani, a síce
         v prostriedku júla, príjemným cengotom spiežovčeka. To prišiel starý pán Franta, čo to kúri
         z tej krátkej pípky,
    <sup>
     [
     <a class="footnote" href="#ftn.id2504475" name="id2504475">
      14
     </a>
     ]
    </sup>
    so svojím šumným vozíkom i do našej ulice, s vozíkom, ktorým rozváža sa po
         meste zmrzlina vanilková, malinová — vôbec akú si len rozkážete. A bola veľmi dobrá, ako sa
         všeobecne tvrdilo.
   </p>
   <p>
    Nuž a teraz, o trištvrte na osem takto ožila táto naša krotká ulica! Oproti je c. kr.
         trafika, v nej môj dvorný dodávateľ tabaku. Pán Filip Zaplatil je značná osoba v našej
         ulici. Mimo tabaku a mariek predáva i všetky časopisy, okrem konfiškovaných. Hľa, tam sú vo
         dverách vyvesené. „V úterý dne“ toho a toho, toho a toho roku a mesiaca: teda dnešné číslo.
         On zná všetky svetové udalosti: kto sa kde obesil, lebo otrávil arzenikom,
    <sup>
     [
     <a class="footnote" href="#ftn.id2504506" name="id2504506">
      15
     </a>
     ]
    </sup>
    alebo hlávkami zo švíbaliek, komu včera odhryzol rukáv fiakerský kôň, alebo
         koho zadlávila tramvaj. Vôbec, je to človek sčítaný, stelesnený lexikon zábavy a vedomostí.
         Pritom pestuje i vysokú politiku, rúca staré štátne útvary a stavia miesto nich nové, a to
         s takým úspechom, že pán Vejhodek, „truhlář stavby a nábytku“, po našsky stolár — nemôže
         pochopiť, prečo nespravili nášho pána Zaplatila dosiaľ aspoň veľposlancom v Majlonde alebo
         u princeznej Trebizonskej.
    <sup>
     [
     <a class="footnote" href="#ftn.id2504526" name="id2504526">
      16
     </a>
     ]
    </sup>
   </p>
   <p>
    Ja zas, ako človek od remesla, môžem povedať, že pán sused Zaplatil má živú
         spisovateľskú fantáziu, ba tlie v ňom nemalý kus talentu do pera. Číta riadne všetky
         romány, ktoré vyšli a vychádzajú v odpoludníkoch denných listov, čím rozšíril nesmierne
         svoj obzor. Často pred večerom ponúkne ma v svojej tichej trafike stoličkou a tu, nerušení
         ničím a nikým, lúštime spoločne všelijaké problémy, napríklad prečo Piperger, pražský kat,
    <sup>
     [
     <a class="footnote" href="#ftn.id2504560" name="id2504560">
      17
     </a>
     ]
    </sup>
    zomrel hneď nato, keď popravil tých zločincov v Kutnej Hore. Často sa i radíme
         spolu, ako by sa tá alebo tá história moja mala skončiť; a pán Zaplatil, hoci nebol nikdy
         vojakom, predsa je veľmi ukrutný — chce mi všetky figúry pobiť, nechať len mesiac, aby
         svietil na opustené mohyly mojich úbohých hrdinov…
   </p>
   <p>
    Pán Filip stojí za pultom a pije svoju kávu. „Co vám libo?“ pýta sa ma tak chladno,
         akoby sme nikdy neboli mali literárnych stykov medzi sebou. Poviem mu, akú cigarku si
         žiadam — podal mi ju a ponosuje sa, že jeho trafika je veľmi obliehaná, takže už dva razy
         musel vstať od svojej kávy.
   </p>
   <p>
    „Dobrý ’tro!“ Vbehla akási mladá ženská a schytila nemecký denník z pultu a už letí von.
         To je slúžka abonenta pána Pernera, hospodárskeho správcu v odpočinku.
   </p>
   <p>
    „Jo, jo!“ prihovára sa žoviálny pán komisár od polície. „Co dělá influenza?“
    <sup>
     [
     <a class="footnote" href="#ftn.id2504613" name="id2504613">
      18
     </a>
     ]
    </sup>
   </p>
   <p>
    Chcel som mu stisnúť ruku, ale on akoby ma nevidel, berie do ruky škatuľku s kubami.
    <sup>
     [
     <a class="footnote" href="#ftn.id2504630" name="id2504630">
      19
     </a>
     ]
    </sup>
    To ma trochu zamrzelo. Práve včera večer som sa s ním zoznámil u údenára Hodysa
         pri večeri, kde ma pán komisár naučil, ako sa má oblúpiť horúci „poliak“,
    <sup>
     [
     <a class="footnote" href="#ftn.id2504648" name="id2504648">
      20
     </a>
     ]
    </sup>
    aby ani kúska mäsa nezostalo na gumovitej koži.
   </p>
   <p>
    Pán komisár obrátil sa k trafikantovi:
   </p>
   <p>
    „No — copak dělají naše ješev? Vyhrály?“
   </p>
   <p>
    „Ale kdepak!“ smeje sa náš Zaplatil a vysvetľuje, že lósy v dobročinný prospech majú tú
         zvláštnosť, že vyhrá dobročinný cieľ.
   </p>
   <p>
    ,Ješev!‘ lámal som si hlavu, musel som uznať, že o podobných lósoch som nikdy nepočul.
         Chcel som zvedieť vysvetlenie od môjho pána suseda, preto som i zostal, hoci som bol
         urazený, že ma pán komisár tak nápadne ignoruje.
   </p>
   <p>
    „Musím do kanceláře,“ vyhovára pán komisár u mňa svoj priestupok. A vskutku odišiel, len
         čo si cigarku zapálil.
   </p>
   <p>
    „Ješev?“ opakoval moju otázku pán Zaplatil, keď som sa ho pýtal, čo to predáva za
         japanské lósy. „To je tohle,“ a podal mi z nich jeden exemplár.
   </p>
   <p>
    Boli to známe peštianske jó szív lósy.
    <sup>
     [
     <a class="footnote" href="#ftn.id2504703" name="id2504703">
      21
     </a>
     ]
    </sup>
   </p>
   <p>
    Vyšiel som na ulicu. Valí sa ňou zástup ľudstva, všetko jedným smerom — do mesta. Pridal
         som sa i ja k ostatným.
   </p>
   <p>
    Predo mnou kráča štíhla dievčina, trochu má zapadlé prsia a dlhé ramená. Dlhé možno od
         toho, že nosí v rukách knihy. I teraz ich má peknú kôpku. To je slečna učiteľka z
         dievčenskej normálky.
    <sup>
     [
     <a class="footnote" href="#ftn.id2504738" name="id2504738">
      22
     </a>
     ]
    </sup>
    Inokedy rada sa obzerá, ale teraz stúpa rezko a neobzrie sa, vzdor tomu, že
         ustavične kašlem. Iste jej je tiež náhlo.
   </p>
   <p>
    Pred ňou ide burš
    <sup>
     [
     <a class="footnote" href="#ftn.id2523178" name="id2523178">
      23
     </a>
     ]
    </sup>
    vo vysokých čižmách, ale pomaly, takže ho ona predbehne. Obzrel sa na ňu, ale
         hneď odvrátil od nej zrak. Nebolo to nič pre neho. Prešiel som popri ňom i ja — z náprsného
         vrecka vyčuhoval mu zložený v dlhú osmorku zošit akýchsi poznámok. Burš ide už raz pozrieť,
         čo sa s univerzitou robí. Jeho tvár vyráža hlbokú melanchóliu, wertherovský svetobôľ po
         včerajšom „Kränzchen“
    <sup>
     [
     <a class="footnote" href="#ftn.id2523200" name="id2523200">
      24
     </a>
     ]
    </sup>
    u „Zelené žáby“.
   </p>
   <p>
    Oproti nám ide, a síce prostred ulicou, veľmi voľným krokom pán František Kožný, majiteľ
         domu v našej ulici, domu dvojfrontového — druhý front obrátený je do súbežnej ulice —
         tučný, nízky pán, ale „čelom dotýka sa hviezd“, ako spieva Horác.
    <sup>
     [
     <a class="footnote" href="#ftn.id2523234" name="id2523234">
      25
     </a>
     ]
    </sup>
    Je dôstojníkom mestských gardistov, radným pánom, čili konšelom, členom jednej,
         druhej, snáď i tretej komisie, čestným členom „podpůrného fondu kominíků“ a mnohých iných
         vlasteneckých spolkov, zakladateľom spolku toho a toho etc., etc. Dnes vyšiel tak včas na
         prechádzku preto, lebo slávi deň pamätný, keď totiž práve pred päťdesiatimi dvoma rokmi
         prvý raz malo svetlo sveta príležitosť ho spatriť. I kapela mestských granátnikov
    <sup>
     [
     <a class="footnote" href="#ftn.id2523261" name="id2523261">
      26
     </a>
     ]
    </sup>
    dala mu dnes ráno „zastaveníčko“ čili serenádu na trúbach, bubnoch, flétnach,
         ťapšiach a cengálkach. Díva sa na okoloidúcich blahosklonne, akoby prijímal ich hold, ktorý
         by mu mali všetci prinášať. On jediný nejde do úradu.
   </p>
   <p>
    A závidí mu to pán Anton Zaufall (nevie sa, či je to Zufall a či „zoufal“ alebo
         „coufal“), majiteľ rukavičkárskeho závodu tam v meste. Sklep a sklad má totiž v meste; on i
         s famíliou, kým nezbohatne, musel sa utiahnuť do predmestia. Je človek nesmierne
         ctižiadostivý; chcel by prísť dajak do novín a tiež stať sa dvorným dodávateľom kráľa
         Tippu-Tippa alebo v najhoršom prípade perzského šacha.
    <sup>
     [
     <a class="footnote" href="#ftn.id2523296" name="id2523296">
      27
     </a>
     ]
    </sup>
    Na nešťastie šach obišiel na minulej svojej ceste práve toto mesto — plány pána
         Zaufalla vypadli zúfale. Nedarí sa mu, nedarí: vymyslel i „Excelsior rukavičky“, i
         rukavičky „a la Emma Turolla“,
    <sup>
     [
     <a class="footnote" href="#ftn.id2523324" name="id2523324">
      28
     </a>
     ]
    </sup>
    a nemôže a nemôže vyniknúť nad svojimi mnohými konkurentmi.
   </p>
   <p>
    Tu sedí tučná ženská, červená ani upečený kapún, vôkol seba narozkladala celý systém
         medených nádob rôzneho kalibru. To je dodávateľka mlieka pre istý počet domov v našej
         ulici. V najväčšej z tých mnohých medeníc ešte vidno pozostatky tej tekutiny, ktorú ona
         mliekom nazvala. Pri trotoári stojí jej vozík, pred ním rozvalení psi. Sú veľmi skľúčení —
         možno sa im dala gazdiná toho mlieka nachloptať a to ich tak hodilo o zem. Pretože nemá
         inej roboty, oddala sa literárnym pôžitkom: číta včerajší odpoludník ktoréhosi listu;
         zaujíma ju tuho, či hrdinu románu už konečne obesili a či im zas uskočil — uskočil už tri
         razy z temnice a raz spod samej šibenice.
   </p>
   <p>
    Pribehlo k nej dievča s nádobami, naplnenými pomyjami a oplakmi. Táto dodávateľka mlieka
         je spolu i riadnou odberateľkou pomýj z tých istých domov. Čo robí s tými pomyjami? Či
         totiž idú napred do kravy a len tak do mlieka a či rovno „zo šafľa do šechtára“, vlastne do
         medeníc; na tom samy doktorské kapacity si lámu dosiaľ hlavu a neprišli dosiaľ k žiadnym
         výsledkom — ergo, sub judice lis est.
    <sup>
     [
     <a class="footnote" href="#ftn.id2523412" name="id2523412">
      29
     </a>
     ]
    </sup>
    Nám laikom predbežne postačí nezvratná istota, že mlieko razí nesmierne
         pomyjami.
   </p>
   <p>
    „Má úcta!“ volám na pána F… Poznal som ho, hoci je dnes v dôstojníckej uniforme; neviem,
         prečo sa do nej hodil. Ide tiež do mesta, snáď na vohľady. Pán F… je známy pôvodca
         vychýrených vojenských noviel,
    <sup>
     [
     <a class="footnote" href="#ftn.id2523436" name="id2523436">
      30
     </a>
     ]
    </sup>
    v ktorých hrajú rolu morózni, starí, plešiví, podagrou
    <sup>
     [
     <a class="footnote" href="#ftn.id2523454" name="id2523454">
      31
     </a>
     ]
    </sup>
    súžení oberšteri, ako: Ritter von… alebo Baron von…
    <sup>
     [
     <a class="footnote" href="#ftn.id2523466" name="id2523466">
      32
     </a>
     ]
    </sup>
    a ich mladé, osemnásťročné, čiernooké a -vlasé, ohnivé, zvodné panie. (Oberšt
         musí byť aspoň po druhý raz oženený, ak chce prísť do novely.) Pri týchto paniach je
         nahromadený nebezpečný materiál: adjutanti, ordonanci, lajtnanti
    <sup>
     [
     <a class="footnote" href="#ftn.id2523488" name="id2523488">
      33
     </a>
     ]
    </sup>
    — rozumie sa, všetko mladí, pekní a podobná čeliadka. Pani oberštka — sú to
         obyčajne Maďarky, pardon „Uherky“ — v takých okolnostiach klame starého žiarlivca. Ale
         konce noviel nebývajú vzdor tomu zúfalé; starý oberšt má dobré srdce, „sladké jadro v
         tvrdej škrupine“, lajtnanta sekne iba do rebár a hneď nato zomrie na porážku. Lajtnant sa
         vylíže pod nežnou opaterou mladej vdovy.
   </p>
   <p>
    A pán kolega salutuje mi len z milosti. On síce nebol nikdy ku mne kolegiálny, ani
         včera, keď nemal na sebe uniformu, ale aspoň ma potľapkal po pleci a spýtal sa: „Jakpak,
         pane kolego?“ Viem, že ma vždy ľutoval, že sa nehýbem vo vyšších sférach, ale zostávam ako
         prikovaný kdesi k dedinskému blatu a márnim čas i atrament ospevovaním dedinských krások,
         ktoré si mastia vlasy a čelo do ligotava vlaňajším sadlom. Ja uznal som vždy, v čom je
         chyba, ale čo robiť? Arva fuisti, Petre, arva eris,
    <sup>
     [
     <a class="footnote" href="#ftn.id2523523" name="id2523523">
      34
     </a>
     ]
    </sup>
    t. j. po slovensky: nebude zo psa slanina — sedliak zostane sedliakom. Dnešné
         jeho pokračovanie ma predsa len urazilo. Ani sa ma nepýta, kam idem.
   </p>
   <p>
    „Kampak, pane kolego?“ pýtam sa ho zato ja.
   </p>
   <p>
    „Ke kontrole, příteli!“
    <sup>
     [
     <a class="footnote" href="#ftn.id2507043" name="id2507043">
      35
     </a>
     ]
    </sup>
    odpovedal, zacengajúc šabľou.
   </p>
   <p>
    Tá uniforma ho tak pomútila.
   </p>
   <p>
    Všetko ide dakam, iba pán Perner, hospodársky správca v penzii, sa nehýbe. Odostrel si
         oblok, ideme práve popodeň, vidno ním rovno do spálne. Ligoce sa na posteli čosi okrúhleho,
         ako mesiac v splne: to je plešina na temene pána Pernera. Rozložené ruky držia nemecké
         noviny, už dnešné. Ej, všetkých nás, všetkých do dobrej penzie a po smrti do neba!
   </p>
   <p>
    Zblízka zaznieva k nám Filipović-marš.
    <sup>
     [
     <a class="footnote" href="#ftn.id2507079" name="id2507079">
      36
     </a>
     ]
    </sup>
    Tak ho hrávali vojenské bandy, keď vojsko v Bielu sobotu po Vzkriesení
         defilovalo pred zbrojmajstrom barónom Filipovićom. Filipović je už na božom súde, ale jeho
         pochod zostal tu na svetskom blude, žije tu, medzi nami. V mojich ušiach znel predlanským
         asi dva mesiace: tak som sa ho nasýtil pri spomenutej paráde. Túto rozpomienku na nebohého
         zbrojmajstra vyvolal v nás hvízdaním pekársky učeň, ktorý vliekol na hlave ohromný kôš,
         naplnený slanými vekňami.
    <sup>
     [
     <a class="footnote" href="#ftn.id2507103" name="id2507103">
      37
     </a>
     ]
    </sup>
    Sú ešte horúce — ale učeň nerobí si z toho nič; hvízda si pochod a fumiguje
    <sup>
     [
     <a class="footnote" href="#ftn.id2507116" name="id2507116">
      38
     </a>
     ]
    </sup>
    okolie, kým nezmizne v najbližšom hokynárstve, kde zloží čiastku nákladu. Bol
         by takto šuhaj dúži, len ľavá noha mu už zakáša — osud to všetkých pekárov. Keď mu začnú
         zakášať obe, iba potom bude môcť pomýšľať na kúpenie trojposchodového domu v našom
         predmestí.
   </p>
   <p>
    Tu z brány vyšiel pán stenograf Jozef Pírko, zapäl kabát, natiahol rukavice a vyšiel
         doprostred ulice z trotoáru. Zastal, pozrel dohora k svojmu bydlu. Usmial sa. V druhom
         poschodí je otvorený oblok a v oblakoch dymu, ktorý z protejšieho komína rovno sa valí k
         obloku, nadchyľuje sa mladá, interesantná pani Pírková v bielych nedbalkách a hádže
         mužíčkovi hubičky, ktoré snáď zabudol bol hore. Pani Pírková zavrie oblok a díva sa
         zamyslená na ulicu. Sama nevie, čo bude do večera robiť; mužíček vráti sa len okolo piatej,
         šiestej: po zasadnutí snemu musí usporiadať, odpísať, zredigovať, opraviť, doplniť,
         zaokrúhliť i dať vytlačiť protokol a v ňom i reči pánov poslancov, čo dakedy vraj veľmi
         obťažuje prácu — totiž tie reči.
   </p>
   <p>
    „Má služba!“ tak ma pozdravuje pán Wenzel, majiteľ a šéf salónu „pro holení, střihání a
         kadeření vlasů“. Je, ako vždy, i dnes pekne oholený, učesaný, usmiaty a tak holohlavý robí
         reklamu svojmu závodu a prezerá si svojich ľudí, ako a kedy prídu do práce. Totiž skoro
         všetci zverujeme mu svoje životy, ktoré nám on dosiaľ britvou neukrátil ani o vlas, hoci by
         nás mohol všetkých popodrezávať; jemu majú čo ďakovať naše hlavy, že nevyzerajú ako
         povestné hlavy drievnych Teutónov.
    <sup>
     [
     <a class="footnote" href="#ftn.id2507192" name="id2507192">
      39
     </a>
     ]
    </sup>
    Človek v svojom obore veľmi, veľmi podkovaný! Keď ma strihá, vždy ma vyznačí
         kreslom oproti farbistému obrazu. Má to byť novoročné prijímanie v paláci elyzejskom.
    <sup>
     [
     <a class="footnote" href="#ftn.id2507213" name="id2507213">
      40
     </a>
     ]
    </sup>
    Figúry na tom obraze sú akosi pomútené — tvár jedna ako druhá — a tu iba vidno
         talent nášho pána Wenzla! On celkom určite vie povedať, kde stojí prezident Grévy a kde
         jeho lokaj. V tom predstihol nás všetkých svojich klientov. Ako každý odborník, ani on si
         nedá od diletantov v svojej práci mnoho predpisovať. Preto panuje medzi ním a pánom
         Volavkom, konduktorom, neviem už ktorej dráhy, stále istá napätosť, ktorá sa často stupňuje
         v pravý kultúrny boj. Pán Volavka totiž pochytil čosi na vojne z umenia pána Wenzlovho. A
         tu si namyslel, že neslobodno týkať sa bradavice, ktorú pán Volavka má práve v jamke nad
         bradou. Pán Wenzel sa s ním síce mnoho neháda, i každú sobotu, keď pána Volavku holieva,
         sníme so strniskom aj vrštek bradavice. A to býva príčinou tej ustavičnej války, ktorá pán
         boh vie, kedy prestane.
   </p>
   <p>
    Konečne sme pri hradbách, ktorými Karol IV. obohnal mesto.
    <sup>
     [
     <a class="footnote" href="#ftn.id2507269" name="id2507269">
      41
     </a>
     ]
    </sup>
    Medzi naším predmestím a metropolou-matkou je hlboká pôvodne priekopa; avšak tá
         sa rok za rokom zaplňuje smeťami, ktoré sa ta hádžu. Nechže sa zaplňuje, keď nie zlatom,
         teda blatom. Nech padnú hrádze a hradby kastovníctva! Na hradbách je rínok pre rožný
         statok. Preto pri bráne, ktorou sa na rínok príde, stoja mestskí mýtni úradníci. Škoda, že
         túto bránu neotvoria ľuďom, keď ju mohli otvoriť statku — človek by si do niektorých
         čiastok mesta nesmierne skrátil cestu. Raz som oproboval, či ma ozaj neprepustia; úradník
         ma okríkol: „Tady smí jen dobytek!“
   </p>
   <p>
    „Pardon!“ reku, ďakoval som mu vrele, že ma predsa nedrží za ,dobytek‘.
   </p>
   <p>
    Druhý raz som videl, že tým istým smerom kráčal elegantný pán v cylindri. Prešiel
         spomenutou bránou, úradník ho — nezastavil. Pýtal som sa ho zdvorile, dľa čoho to určuje,
         koho bránou prepustiť a koho nie. Odpovedal mi s veľkým sebavedomím: „My se již v tom
         známe…“
   </p>
   <p>
    Vidno, že sa blížime k mestu! Tu stojí prvá drožka, pred ňou čosi koňu podobného s
         vrecúškom na hlave. Pri koňovi stojí drožkár; tučný človek a červený v tvári. Kôň
         podhadzuje hlavou, vrecúško — už vyprázdnené — zaopála sa a udrie drožkára po ústach. Tento
         sa nehnevá. Dobrodušne vyháňa fanty svojmu fakovi z hlavy: „Ne — nemůže ti pomoct; dnes
         jsme ještě pranic nevydělali…“ Sklamaný fako kloní smutne hlavu a drieme.
   </p>
   <p>
    *
   </p>
   <p>
    Sme práve na hraničnej čiare medzi naším predmestím a hlavným mestom. Na pohľad niet
         žiadnych znakov, ktoré delia dve oddelené municípiá.
    <sup>
     [
     <a class="footnote" href="#ftn.id2507348" name="id2507348">
      42
     </a>
     ]
    </sup>
    A predsa sú tu. Hľa, tu stojí šesť-sedem chlapov, v dlhých kepeňoch — hoci dnes
         nie je taká treskúca zima — v súkenných, remeňom obšitých kapcoch a úradných čiapkach. To
         je „colamt“.
    <sup>
     [
     <a class="footnote" href="#ftn.id2507367" name="id2507367">
      43
     </a>
     ]
    </sup>
   </p>
   <p>
    Veru tak! Uhorský snem musí ešte dlho bojovať, kým dosiahne pre krajinu oddelené clo —
         tu ho už majú — totiž naše hlavné mesto. Z predmestia do mesta nepreletí ani vrabec,
         neprebehne fiaker, ani drožka, neprejde ani ovca, ani teľa, neprenesie sa ani pol chleba,
         aby ho tu na mýte nezastavili. Za všetko sa tu musí zaplatiť. Jeden mýtnik v trhový deň nič
         iného nerobí, len na čiernu tabuľu zapisuje, koľko prešlo volov, kráv, teliec, svíň do
         hlavného mesta. Tiež by vám odsekol, že my se již v tom známe…
   </p>
   <p>
    Tu dobehla i rýchlonohá a či rýchlokolá tramvaj, idúc do mesta. Úradník beží k nej a
         odoberá od kočiša bliašku, ktorú musí tramvajová spoločnosť vymeniť.
   </p>
   <p>
    Zas hrmoce nízky vozisko, na ňom radom poukladané sudy. Zďaleka čuť ich dutý ohlas:
         znať, že sú prázdne. Ťažké štajerské kone zastali, mýtnik chytí dlhý oceľový prút a durká
         ním do každého suda zvlášť. Snáď v daktorom pašuje sa tabak alebo piera, alebo dáka
         pálenka. Sudy odpovedajú jasným ohlasom, akoby chceli označiť, že majú svedomie čisté.
   </p>
   <p>
    Z tých mýtnikov jeden robí dojem nesmierne ostrovtipného chlapa. Tvár má širokú,
         menovite sedlo nosa je neobyčajne široké, takže oko od oka príde na veľkú dištanciu. K tomu
         ľavým okom škúli — nevieš, či pozerá na teba, a či tuto na kuchárku pána rady od zemského
         trestného súdu, ktorá beží do mesta kúpiť bažanta a nesie na ruke umele pracovaný košík.
         Ale predsa na ňu! Zastavil ju, podvihol na košíku vrchnák, pošepol jej čosi figliarskeho a
         hľadá u nej vo všetkých, i tajnejších úkrytoch, či by predsa nenašlo sa dačo, čo by mohol
         potaxovať. Je už deň, všade plno ľudstva — kuchárka sa vzpiera tejto prisvedomitej
         prehliadke.
   </p>
   <p>
    A ľaľa, kuchárku a mýtnika pozoruje ktosi! Len pred maličkou sekundou ho tu nebolo, ani
         v blízkom okolí. A ono kde sa vezme, tu sa vezme, ani čo by zo zeme vyrástol! Aký to
         človek! Predovšetkým vám napadnú jeho nohy. Len si ich predstavte… Ale nie, vaša fantázia
         si ich nebude vedieť predstaviť — musíte jej pomôcť. Vezmite Pokorného prírodopis,
    <sup>
     [
     <a class="footnote" href="#ftn.id2507421" name="id2507421">
      44
     </a>
     ]
    </sup>
    alebo vôbec knihu s vyobrazenými živočíchmi: vyhľadajte v nej nílskeho koňa a
         prizrite sa mu na širokú papuľu. To sú pysky na čižmách tohto nášho nového známeho. Škoda,
         že k zavŕšeniu porovnania nemá nílsky kôň
    <sup>
     [
     <a class="footnote" href="#ftn.id2504868" name="id2504868">
      45
     </a>
     ]
    </sup>
    na pysku mocný tupý roh — a síce nie dohora, ale nastranu. Taký roh by označil
         vyčnievajúcu na palci hánku, ktorá ozdobuje nohu tohto človeka. Ostatok tela skrytý je v
         ohromnom kabáte, kabáte, ktorý je vždy zafŕkaný blatom až po golier. Doložím dlhú bradu,
         mocné fúzy, nad vrchnou gambou tuho vymastené, tiež dlhé vlasy, vymastené tou samou pomádou
         a tu máme — hop, bol by zabudol: v pravej ruke dáždnik; ten nesmie chýbať, či je pekne, či
         mrzko, v ľavej ceruzka a spoza kabáta vyčnievajúci zväzok akýchsi aktov. Teraz už máme pred
         sebou osobnosť všeobecne známu, ako-tak pred sebou. Je to pán… ale nebudem ho menovať:
         možno, čo toto píšem, že mi za chrbtom stojí. Je to lokálkár istého tunajšieho denníka.
         Stelesnený všadebol.
   </p>
   <p>
    V hlavnej ulici zlomilo sa raz koleso na drožke. Drožka vyvalila sa. Bežíme na pomoc,
         ťaháme z drožky akéhosi starého pána. V tej surme
    <sup>
     [
     <a class="footnote" href="#ftn.id2504915" name="id2504915">
      46
     </a>
     ]
    </sup>
    pomyslím si: ej, bola by to pastva pre pána — ako pre toho lokálkára. Už stál
         pri mne a zapisoval si do aktov číslo drožky, meno kočiša i začiatočnú literu starého pána.
   </p>
   <p>
    Práve si odpisuje z čiernej tabule, koľko kusov statku šlo dnes na trh. Zas pridruží sa
         k mýtnikovi a pýta sa ho, či sa nič zvláštneho tu alebo v okolí neprihodilo. Áno, má
         všelijaké spojenia a pramene preto vyzvie všetko. Kým sme my, darebáci, spali, on už
         obišiel všetky policajné okresy a vyzvedel, čo sa kde v noci prihodilo. Teraz ide na
         nádražie; vyzvie, kto pricestuje, kto odcestuje, i koľko ľudí šlo tej noci do Ameriky.
         Medzitým bude pohreb baróna X.... musí tiež tam byť a napísať o ňom referát. Vôbec musí byť
         všade a všetko vedieť.
   </p>
   <p>
    Ťažko to padne, ale musíme sa prestrcať hŕbou ľudí, zastavených pred „colamtom“. Sotva
         sme von z tohoto klbka, nájdeme sa pred výkladom plátenníckym. (Tu ho volajú nitiarskym.)
         Celý je polepený, totiž oblok na výklade a dverách modrými papiermi s nápisom: „Úplný
         výprodej — Gänzlicher Ausverkauf. Bez konkurence — Ohne Konkurrenz!“ Pred výkladom mnoho
         žien — do sklepu už máloktorá ide. „Úplný výprodej“ v takýchto závodoch je zjav častý. Znám
         závody, kde ich bolo, čo moja pamäť siaha, najmenej dvanásť. Tovar pokryje sa do truhál
         dakde v izbe, sklep napolo vyprázdni a ľudia kupujú zbytky tovaru „za znížené ceny“ — ale v
         skutočnosti lacný ľahký tovar, ani čo by ho dostávali darmo. Čo za deň zo sklepu ubudne, to
         sa na svitaní z truhál doplní — „Gänzlicher Ausverkauf“ ťahá sa tým spôsobom, ako morský
         had, do nekonečna, pravda, s malými pauzami.
   </p>
   <p>
    Tu kráča niekoľko väčších-menších študentov. To sú žiaci reálky a gymnázia. Knihy
         remeňmi zviazané vlečú pod pazuchou. Ausverkaufu akoby pre nich ani nebolo — zastavili sa
         radšej pred výkladom cukrárskym. Obdivujú tortu, fantastickými cirádami vyzdobenú, a
         cukrové virštle, ktoré podobajú sa ozajstným. Na nich je výlučne český nápis: „Jeden kus 5 kr.“,
    <sup>
     [
     <a class="footnote" href="#ftn.id2504993" name="id2504993">
      47
     </a>
     ]
    </sup>
    čo Nemec iným spôsobom rozumie. Najväčší zo študentov snáď tiež vie po nemecky,
         lebo zahľadel sa na driečnu predavačku, nemenej vycifrovanú než tá torta; obdivuje ju, lebo
         je šumná a mladá a usmieva sa mu, medzitým čo zmetá prach omelom, z kohútích pestrých pier
         urobeným.
   </p>
   <p>
    Ale tu valí sa nový oddiel gymnazistov, medzi nimi stratia sa i naši šuhaji.
   </p>
   <p>
    Toto je skoro výlučne študentská ulica, aspoň učiace sa pokolenie dominuje v nej. Vedie
         do reálky, gymnázia, do normálok, vyššej dievčenskej školy, na techniku i k medicínskym
         ústavom. Tam medzi tlupou hašteriacich sa detí ide vážne technik. Poznáš ho po tabuli,
         ktorá je jeho nerozlučnou družkou a ktorú i teraz teperí sebou. Zas tam idú snáď učiteľky,
         snáď kandidátky učiteľstva; hádajú sa veľmi živo o čomsi, pričom nezabudnú obzrieť sa sem i
         tam, menovite, kde mužských čujú.
   </p>
   <p>
    Medik z prvého roku, pán MUC. Kosina tiež ide na prednášky, s ním vedie sa pod pazuchu
         švárna Tonička. Zoznámili sa na tanci u „Zlatého hřebene“ a prisahali si hneď večnú a vernú
         lásku. Vlastne len on jej prisahal — u nej večnosť i vernosť rozumie sa sama sebou. Ale on
         — kto môže veriť šuhajovi? Stane sa doktorom, snáď fyzikusom,
    <sup>
     [
     <a class="footnote" href="#ftn.id2505047" name="id2505047">
      48
     </a>
     ]
    </sup>
    zomrie otec a bohatá tetička — zdedí po nich ťažké tisíce; ako ľahko môže
         pozabudnúť na chudobnú Toničku, ktorá má prsty ihlou dopichané, lebo je len ševkyňou…
   </p>
   <p>
    Ona má ísť vpravo do mesta, on vľavo do ústavu. Zastanú. Pán Kosina sľubuje Toničke, že
         pred dvanástou príde jej oproti. Podajú si ruky, akoby to bolo na večitú večnosť, pozrú si
         do očí hlboko, hlboko… S ťažkým vzdychom obráti sa každý inou stranou. Ale ako na povel
         obzrú sa obidvaja razom, usmejú sa, kývajú si hlavou na znak uzrozumenia.
   </p>
   <p>
    Tu teda vľavo ide sa do reálky a medicínskych ústavov — vpravo do mesta, do všelijakých
         škôl, všakových šicích a hudobných ústavov. Vidno i pánov profesorov, ako ponáhľajú sa so
         všakovými zošitmi — iste opravené žiacke úlohy — do svojich škôl.
   </p>
   <p>
    Práve ide proti mne, smerom k mestu, môj krajan, vlastne náš krajan — drotár. Nepoznal
         by v ňom človek poctivého Rovňana,
    <sup>
     [
     <a class="footnote" href="#ftn.id2505098" name="id2505098">
      49
     </a>
     ]
    </sup>
    tak sa v tomto mestskom ovzduší zmenil. Nohavice už nenosí úzke, biele, ale
         široké pľundre, ktoré od svojho patróna žida kdesi v Tandlmarku
    <sup>
     [
     <a class="footnote" href="#ftn.id2505116" name="id2505116">
      50
     </a>
     ]
    </sup>
    vyhandloval. Ej, zmenil sa tu ten náš krajanko, zaúdil sa celý v tomto večnom
         mestskom dyme, očernel, zafúľal sa ako ten ochočený bocian v mestskom parku. Hja, darmo je,
         Slovák je iba vtedy dačo, keď musí ťažko robiť, biedu trieť — tu je drotárovi pridobre a to
         mu i podrazilo nohy. Hľa, ani nevidno mu na tvári, že by mal určitú prácu alebo cestu pred
         sebou. Pustil sa naverímboha mestom, hľadať nejakého „mladého pána“, čo by mu udelil groš
         alebo dva. Už oddávna nežije z remesla, ani z práce rúk svojich: priživuje sa, kde-ako
         môže. O Vianociach má hody! Chodí po domoch „koledovať“ a dobrosrdeční mešťania obdarúvajú
         ho štedre za umelecký pôžitok, za ten zdrap našskej poézie, presadenej sem, do tohto
         ďalekého, a nám predsa tak blízkeho kraja. V lete zas pôjde do blízkej dediny a bude
         strežať jačmeň, aby ho vrabce „nevypili“. Dostane za to nocľah a dačo pod zuby. Grajciare a
         groše, ako prídu, tak idú do pálenčeného šenku, ktorému drotár i tu zostal až dojemne
         verným. I reč už zabudol, aspoň ju silne mieša s mestským žargónom — zostali mu len isté
         náboženské a spoločenské zásady, ktorými od mladi nasiakol, tie ho vysoko dvíhajú nad
         mestskú luzu: je verný, poctivý, statočný. Preto i polícia dosť dobrodušne ho tu trpí, bárs
         oproti tulákom a žobrákom je bezohľadne prísna.
   </p>
   <p>
    Skoro by bol zabudol pozrieť do obloka v prízemí, kde pán Alois Otčenášek každodenne
         sedáva. Tu je v obloku, zaujíma plecami celú jeho šírku. Práve dopil svoju kávu a teraz
         kochá sa porcelánovou fajočkou, na ktorej vymaľovaná je baletka, na zimnú sezónu veľmi
         nedostatočne oblečená. Pán Otčenášek usmieva sa na tento mrzký, začadený svet. Kde by sa i
         neusmieval, keď spod neho, zo samej pivnice zamreženými oblokmi čuje hrkot a drkot a buchot
         rôznych kolies a kladív. To je varštať sústružnícky, tokársky nášho pána Otčenáška. Bol
         vyučený tokár, i remeslo viedol si sám, kým takto nestučnel. Ale neskoršie zbadal, že ako
         voz, keď sa raz rozbehne, beží sám od seba, menovite ak mu je vdolinu a má namastené
         kolesá, tak i remeslo, keď je raz v prúde, ide samo sebou. Od tých čias, čo to vynašiel,
         prestal sa lopotiť nič po nič. Najal tovarišov za lacný groš, má i majstra, ktorý všetko
         vedie, takže pán Otčenášek žije si nad svojou dielňou ako malý kráľ. Tak i teraz; hoci je
         už skoro osem hodín, ešte nie je oblečený. A ja prorokujem, že ani na obed sa neoblečie.
         Veď on nepotrebuje sa fintiť, je už i tak starý a so ženskými má svätý pokoj. Pred mnoho a
         mnoho rokmi sa fintieval, čo skončilo sa svadbou a to s pani Marjánkou, ktorá dodnes,
         chvalabohu, tiež v dobrom zdraví žije a mužíčkovi svojmu zo srdca vďačne prepáči, že sa
         kvôli nej nestrojí. Poobede ľahne si na kanapu a pospí do olovrantu, potom si kávu vypije,
         oblečie sa úplne a poprechodí s fajočkou po varštate,
    <sup>
     [
     <a class="footnote" href="#ftn.id2505197" name="id2505197">
      51
     </a>
     ]
    </sup>
    po dvore i po dome, lebo je spolu majiteľom domu i dvora. Potom vyberie sa na
         špacír, až hen do susednej ulice, tam si kúpi kubu u trafikanta a vypočuje denné noviny —
         tak vráti sa do domu, kde ho už večera čaká, a po večeri ide do výčapu u „Zlaté hvězdy“,
         kde si posedí do jednej alebo druhej po polnoci.
   </p>
   <p>
    Pána Otčenáška chceli zverbovať za člena do spolku „Brouk“, ale sa nedal. Vie, že jeho
         korene zapustené sú v rodine a v „Zlatej hviezde“, ktoré neslobodno rušať a presadiť do
         verejného života. Raz ho i študenti zvali do plesu a núkali mu vstupenku za tri zlaté, ale
         on im riekol: „Já netančím — kdo tančí, ať platí!“ A tak sa zachoval výlučne pre svoju
         domácnosť a spomenutý oblok v prízemí a pre stoličku vo výčape u „Zlaté hvězdy“.
   </p>
   <p>
    Šťastný pán Otčenášek!
   </p>
   <p>
    A čo to za hurónsky
    <sup>
     [
     <a class="footnote" href="#ftn.id2505238" name="id2505238">
      52
     </a>
     ]
    </sup>
    krik tam u ďalších susedov?
   </p>
   <p>
    To bude iste pani Winkoszewská. Musí sa každé ráno dochuti vykričať, ináč by sa jej vraj
         žlč zahatila a pri obede nebolo by apetítu. Zariadila si túto kúru veľmi pohodlne. Akonáhle
         pán Winkoszewski odíde do úradu, tu sa hneď začne harmatanc.
    <sup>
     [
     <a class="footnote" href="#ftn.id2505264" name="id2505264">
      53
     </a>
     ]
    </sup>
    Obyčajne zmelie sa slúžke, preto u tejto panej najtrpezlivejšia slúžka nevydrží
         ak pol druha mesiaca. Oproti novej slúžke je prvé dva-tri dni samý med a cukor; aby sa žlč
         nezahatila, tak si ju vylieva — premena i tak neškodí — na najbližšej partaji, ktorú
         nešťastný osud zasial do jej susedstva. Taká partaj vydrží nanajviac dva kvartály — potom
         musí odísť, či chce, či nechce. Ak nechce, tu pani Winkoszewská založí si čierne okuliare
         na nos a vyberie sa k „domácemu“, ktorý kdesi ďaleko býva. Postaví mu na výber: alebo
         otázna partaj von — alebo ona vypovedá. Domáci vysoko si cení pani Winkoszevskú, lebo
         riadne platí, a vypovie nad žalovanou partajou neprajný rozsudok.
   </p>
   <p>
    Taká je pani Winkoszewská potentátka
    <sup>
     [
     <a class="footnote" href="#ftn.id2505305" name="id2505305">
      54
     </a>
     ]
    </sup>
    a na to je pyšná. Veď i môže byť. Z kuchárky stala sa takou paňou, ako je dnes.
   </p>
   <p>
    Hodinársky tovariš, Adam Winkoszewski, kým ešte bol v Haliči, urobil si známosť so
         Zuznou L… Odobrali ho medzi myslivcov a vradili do pluku, čo v tomto meste ležal. Zuzna L…
         prišla sem za ním a slúžila, kým on bol na vojne. Vodilo sa im dobre. On stal sa
         strážmajstrom a ona kuchárkou. Kúpila kdesi u kohosi akýsi lós a vyhrala naň tridsať, dľa
         iných sedemdesiatpäťtisíc. Tak Zuzna L… stala sa bohatou pani Winkoszewskou. Jej muž
         následkom majetku a protekcie stal sa šacovateľom v jednej zastavárni, a síce v oddelení,
         kde sa na šperky a klenoty peniaze požičiavajú.
   </p>
   <p>
    Nech iná kuchárka spraví takúto kariéru, neviem, či bude inakšia. Pani Winkoszewská je
         tak pokorného ducha, že by sa nepochválila za svet, ako ju osud vyvýšil. Tri slúžky hneď v
         prvom týždni odprášila len preto, že jej tento priebeh z dávnej minulosti spomenuli. Ona si
         radšej zacigáni — tvrdí, že je dcérou známeho krakovského advokáta L…
   </p>
   <p>
    V každom ohľade šťastná pani! Má tri dcéry, ktoré tiež budú kedysi nosievať čierne
         okuliare… Ich vnady ospevovať nechcem — dosť na tom, že nejeden akademik hľadal, či kvôli
         nim, či kvôli tým tisícom, byt v susedstve pani Winkoszewskej. Dcéry sa nehnevali, že
         nápadne často stretávajú na schodoch mladých, ocvikerovaných pánov; dosť často boli i
         vľúdne… Ale tu prihrmela mama, ako tigrica na ochranu svojich tigríčat, a urobila veľmi
         krátky koniec týmto, ináč nevinným zbližovacím nábehom. Páni s cvikermi museli opustiť teritórium,
    <sup>
     [
     <a class="footnote" href="#ftn.id2505383" name="id2505383">
      55
     </a>
     ]
    </sup>
    na ktorom pani Winkoszewská tak rozšafne vládne.
   </p>
   <p>
    A jej dcéry? Sú už na vydaj. Vážnym, reálnym návrhom jej materské srdce je vždy
         otvorené. Podmienky: výťah z gruntovných kníh a „zajištěná existence“. Kto môžeš — hlás sa!
   </p>
   <p>
    Tu v ulici, popri pani Winkoszewskej, vládne už výlučne medicína. Tu je rozsiahly ústav anatomický,
    <sup>
     [
     <a class="footnote" href="#ftn.id2505412" name="id2505412">
      56
     </a>
     ]
    </sup>
    do ktorého hrnú sa nádejní synovia Aeskulapovi.
    <sup>
     [
     <a class="footnote" href="#ftn.id2505425" name="id2505425">
      57
     </a>
     ]
    </sup>
    Pri širokom vchode smejú sa sluhovia ústavu — tým je vždy veselo. Ulicou proti
         nám idú dvaja sluhovia zo špitálu, nesú zavretú kasňu, podoby rakvovej. V nej je „materiál“
         pre prvo- a druhoročných, ktorý uloží sa predbežne do pivnice, kým nepríde na pitevný stôl.
   </p>
   <p>
    Pánu Brzorádovi, majiteľovi piatich drožiek vezú ohromné vozisko močarného sena. Len ako
         prejde tá ozruta popod tú nízku bránu! Voz rozohnal sa, vbehol do brány, ale práve v
         polovici zaviazol; ani v tú, ani v onú stranu. Kočiš kričí, šibe kone; vybehla čeliadka z
         dvora, tisne za drabiny a lievče. Výčapník z blízkeho výčapu díva sa na scénu a usmieva.
         Tak sa trápi všetko — kočiš, i kone, i voz dlhú chvíľu. Sluhovia z anatomického ústavu
         medzitým sa vrátili, teraz už s prázdnou kasňou, a tiež zastali. „Sundejte kola!“ radí
         jeden a smeje sa. Kočiš je až zelený od jedu.
   </p>
   <p>
    „Nadzvedněte bránu!“ radí druhý sluha.
   </p>
   <p>
    Kočiš by im čosi povedal, ale tá čudná kasňa nadháňa mu veľký rešpekt.
   </p>
   <p>
    Pred špitálom je vždycky, zvlášte ale predpoludním živo a veselo. Áno, i veselo — veď
         tam denne obráti sa stá a stá mladých, zdravých ľudí; celý zástup doktorov najrozdielnejšej branže
    <sup>
     [
     <a class="footnote" href="#ftn.id2505495" name="id2505495">
      58
     </a>
     ]
    </sup>
    a kŕdle medikov tam sa premávajú. Menovite o desiatej, počas akademickej
         štvrti. Pred bránou i v samom koridore ozýva sa všade veselý hovor a smiech. Slúžky a
         opatrovnice chorých behajú sem a tam za svojou prácou; nevidno im na tvári, že nachádzajú
         sa v miestach utrpenia ľudského. Len tu i tu zatíchne táto živá vrava, keď prihrmí fiaker,
         ku ktorému ihneď priskočí portýr otvoriť dvierka a z fiakra vystúpi ten alebo ten profesor
         s vážnou alebo zamyslenou tvárou. Takých fiakrov stojí pred bránou celý rad. Drožky sú
         vytisnuté ďaleko od nej; i tam je dobre koníkom, ktoré, tak sa zdá, celý život prebehali a
         predriemali. Ej, nejeden by už tiež patril do špitála, keby našiel sa dáky športsman, čo by
         založil špitál i pre kone. Sotva profesor ujde, zas vráti sa všetko k starému poriadku. Pán
         medik Mahner lúpa ďalej svoj teplý vuršt a zajedá ho slaným koláčikom. Jeho kolega pán
         Zahnálek ďalej kúri svoju cigaretu, pán Krut ďalej prezerá v lóži portýrovej vyložené
         listy, menovite pachtí za istým, jemu dobre známym písmom a poštovou pečaťou „Pardubice —
         Pardubitz“, pritom sa mu pletie hlavou pieseň: „… nemohu na tebe, potěšení moje, zapomenout…“
    <sup>
     [
     <a class="footnote" href="#ftn.id2505536" name="id2505536">
      59
     </a>
     ]
    </sup>
    Tam totiž býva jeho „potěšení“. Pán Žeřicha je reálnejší: študuje avízo
    <sup>
     [
     <a class="footnote" href="#ftn.id2505552" name="id2505552">
      60
     </a>
     ]
    </sup>
    na peňažné poukážky — práve by potreboval pár exemplárov bežnej rakúskej mince.
         Kolega pán Kareš pozerá vyhlášky od dekanátu a zoznam skúšok, ktoré sú na tento týždeň
         vypísané. Pán MUDr. Brabec, ktorý mal práve minulý týždeň promóciu a od tých čias odspáva
         prestáte úzkosti pred úkladmi, ktoré mu profesori na rigorózach nehumánne strojili; teraz
         si robí z čierneho prkna výpisky, kde-aká stanica obvodného alebo okresného lekára je vakantná.
    <sup>
     [
     <a class="footnote" href="#ftn.id2505573" name="id2505573">
      61
     </a>
     ]
    </sup>
   </p>
   <p>
    Pred špitálom zastal
    <sup>
     [
     <a class="footnote" href="#ftn.id2505587" name="id2505587">
      62
     </a>
     ]
    </sup>
    dedinský povoz, celkom obyčajný drabinovec, vystlatý zo všetkých strán slamou.
         V spúste perín leží starec, ktorého pohonič, snáď jeho syn, s akousi mladou ženskou snaží
         sa podvihnúť a postaviť na nohy. Niektorých privábi tento výjav, iným výjavy tieto už
         zovšedneli. Jednému prebehne i akýsi tieň rozosmiatou tvárou, iný sa ďalej smeje… Portýr
         zatiahne za zvonec, podomkovia sa zjavia s kreslom neseným na remeňoch. Naložia naň starca
         a odnesú na patričné oddelenie.
   </p>
   <p>
    Do brány vstúpi vidiečan, červený, zdravý muž; ale starší. Obzerá sa na všetky strany,
         iste nevie sa hnúť. Portýr sa ho pýta, čo chce. Dedinčan vyrečie akési ženské meno: má to
         byť jeho dcéra, ktorá už vyše päť týždňov tu leží a o ktorej nevie, čo a ako je s ňou.
         Portýr mu ukáže na bráne pribitú tabuľku, na ktorej stojí, že návštevy od druhej hodiny
         popoludní slobodno odbavovať. Dedinčan prosí, portýr je neúprosný, musí byť, ak chce udržať
         poriadok. Dedinčan sa poškrabe za uchom a neochotne vychádza na ulicu. Iste sa utiahne do
         daktorého výčapu a tam pri pohári dočká druhú, alebo snáď prvým vlakom vráti sa domov…
   </p>
   <p>
    A zas sa dohrnul ten trhan Truksa! Prichádza sem každý deň, akoby si bol umienil nerobiť
         nič iné, len portýra jedovať. Včera i predvčerom ho portýr vyhodil z brány — a nie, zas je
         tu. Pokuľháva na pravú nohu; udáva, že ho bolí na nej palec. Vrátny už zná takých vtákov.
         Truksa chce sa vkradnúť do budovy a žobrať po izbách. Predstavuje si, že by ho tam šestákmi
         obsypali. Možno, že by chcel chorým i zahrať, lebo na hrdle mu visí na žltej šnúre
         rozheganá harmonika. Portýr nerobí s ním dlhých ceremónií; chytí ho za golier a pomôže mu
         „za brány ven“. A Truksa už je medzi drožkármi a rozpráva im čosi veselého, lebo sa všetci
         smejú. I on sa smeje, zabudol na boľavý palec.
   </p>
   <p>
    Zdnuka vyšiel vysoký muž v dlhom plátennom plášti. Na nohách má iba pančuchy a pantofle.
         V ruke nesie list, ktorý vpúšťa do poštovej truhličky. Iste oznamuje domov, že je už
         rekonvalescentom a že majú vtedy a vtedy preň poslať, alebo prísť.
   </p>
   <p>
    Tam vo dvore, kde sú posadené stromy, prechádzajú sa iní rekonvalescenti práve v takých
         plášťoch a pokurujú si. V budove kúriť neslobodno, preto v zime, keď nemožno do slobodna
         vyjsť, je na fajčiarov veľmi zle. Stranou od nich stoja ženy — tie sa nepotrebujú
         prechádzať, radšej si potrkocú jazykom — veď je to žene hotová medicína…
   </p>
   <p>
    A v tomto čudnom svete chorých a menej chorých i zdravých, v svete, ktorý sa hýbe pod
         bránou, neobmedzene vládne náš pán portýr. Ťažké má povinnosti, ale jeho vysoká, statočná,
         mocná postava pod nimi neklesá, ale vždy stojí po vojensky narovnaná. Pekný chlapisko! Keď
         sa čaká dáka neobyčajná návšteva: minister, alebo kardinál-arcibiskup, ktorý každého roku
         raz v kaplici špitálnej omšu slúžieva a navštívi i izby nemocných a poteší ich vľúdnym,
         otcovským slovom, tu sa náš portýr hodí do parádnej uniformy, zavesí na prsia svoje
         medaily, ktoré si na vojne vyslúžil a ktoré sú skoro celkom zakryté jeho dlhou, hustou
         bradou, postaví si na hlavu dvojrohý klobúk a vezme do ruky dlhú berlu; ej, vtedy vyzerá
         ani pán generál — radosť naň pozrieť! Dnes, ako vždy, púšťa dym z dlhej viržinky, ktorých
         má vždy celú…
   </p>
   <p>
    Na veži špitálnej bije osem hodín — treba ísť do prednášky.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2517185" name="ftn.id2517185">
        1
       </a>
       ]
      </sup>
      <span class="emphasis">
       <em>
        medicinae univ. candidatus
       </em>
      </span>
      (lat.) — kandidát všetkého
               lekárstva
     </p>
    </div>
    <div class="footnote">
     <p>
      <sup>
       [
       <a class="para" href="#id2522958" name="ftn.id2522958">
        2
       </a>
       ]
      </sup>
      <span class="emphasis">
       <em>
        „Fischerin du kleine“… „Nejde to“… „Vandrovali dráteníci“
       </em>
      </span>
      —
               kedysi populárne pesničky; Fischerin… (nem.) — Ty malá rybáročka
     </p>
    </div>
    <div class="footnote">
     <p>
      <sup>
       [
       <a class="para" href="#id2522976" name="ftn.id2522976">
        3
       </a>
       ]
      </sup>
      <span class="emphasis">
       <em>
        kritický Falbov deň
       </em>
      </span>
      — nemecký prírodovedec Rudolf Falb (1838
               — 1903) hlásal, že atmosferické javy, napríklad búrky, povodne a zemetrasenia,
               vznikajú pôsobením mesiaca a slnka na priestor okolo zeme a na tekutú lávu v zemi,
               pričom podľa postavenia mesiaca a slnka rozoznával Falb kritické dni 1., 2., a 3.
               stupňa. Jeho teória kritických dní v počasí bola vyvrátená na začiatku 20. storočia,
               keď sa dokázalo, že v dňoch „kritických“ je rovnaká pravdepodobnosť zrážok ako v
               „nekritických“.
     </p>
    </div>
    <div class="footnote">
     <p>
      <sup>
       [
       <a class="para" href="#id2523025" name="ftn.id2523025">
        4
       </a>
       ]
      </sup>
      <span class="emphasis">
       <em>
        práčsky ležiak
       </em>
      </span>
      — silné pivo z Práča pri Prahe
     </p>
    </div>
    <div class="footnote">
     <p>
      <sup>
       [
       <a class="para" href="#id2523067" name="ftn.id2523067">
        5
       </a>
       ]
      </sup>
      <span class="emphasis">
       <em>
        štatúra
       </em>
      </span>
      (z lat.) — vzrast, postava
     </p>
    </div>
    <div class="footnote">
     <p>
      <sup>
       [
       <a class="para" href="#id2523088" name="ftn.id2523088">
        6
       </a>
       ]
      </sup>
      <span class="emphasis">
       <em>
        Philosophiae candidatus
       </em>
      </span>
      (lat.) — kandidát filozofie
     </p>
    </div>
    <div class="footnote">
     <p>
      <sup>
       [
       <a class="para" href="#id2523101" name="ftn.id2523101">
        7
       </a>
       ]
      </sup>
      <span class="emphasis">
       <em>
        Priváta
       </em>
      </span>
      (z lat.) — súkromné hodiny
     </p>
    </div>
    <div class="footnote">
     <p>
      <sup>
       [
       <a class="para" href="#id2523118" name="ftn.id2523118">
        8
       </a>
       ]
      </sup>
      <span class="emphasis">
       <em>
        hokynár
       </em>
      </span>
      (z nem.-čes.) — kupec
     </p>
    </div>
    <div class="footnote">
     <p>
      <sup>
       [
       <a class="para" href="#id2523136" name="ftn.id2523136">
        9
       </a>
       ]
      </sup>
      <span class="emphasis">
       <em>
        fyziologický ústav
       </em>
      </span>
      — ústav pre fyziológiu, ktorá sa zaoberá
               normálnymi životnými prejavmi a úkonmi
     </p>
    </div>
    <div class="footnote">
     <p>
      <sup>
       [
       <a class="para" href="#id2523156" name="ftn.id2523156">
        10
       </a>
       ]
      </sup>
      <span class="emphasis">
       <em>
        rigorozant
       </em>
      </span>
      (z lat.) — študent, podrobujúci sa prísnej skúške
               na vysokej škole
     </p>
    </div>
    <div class="footnote">
     <p>
      <sup>
       [
       <a class="para" href="#id2504422" name="ftn.id2504422">
        11
       </a>
       ]
      </sup>
      <span class="emphasis">
       <em>
        viržinka
       </em>
      </span>
      — cigara
     </p>
    </div>
    <div class="footnote">
     <p>
      <sup>
       [
       <a class="para" href="#id2504433" name="ftn.id2504433">
        12
       </a>
       ]
      </sup>
      <span class="emphasis">
       <em>
        sua sponte
       </em>
      </span>
      (lat.) — z vlastnej vôle, dobrovoľne
     </p>
    </div>
    <div class="footnote">
     <p>
      <sup>
       [
       <a class="para" href="#id2504454" name="ftn.id2504454">
        13
       </a>
       ]
      </sup>
      <span class="emphasis">
       <em>
        pľundre
       </em>
      </span>
      (z nem.) — široké nohavice
     </p>
    </div>
    <div class="footnote">
     <p>
      <sup>
       [
       <a class="para" href="#id2504475" name="ftn.id2504475">
        14
       </a>
       ]
      </sup>
      <span class="emphasis">
       <em>
        pípka
       </em>
      </span>
      (z maď.) — fajka
     </p>
    </div>
    <div class="footnote">
     <p>
      <sup>
       [
       <a class="para" href="#id2504506" name="ftn.id2504506">
        15
       </a>
       ]
      </sup>
      <span class="emphasis">
       <em>
        arzenik
       </em>
      </span>
      (z gr.) — jed
     </p>
    </div>
    <div class="footnote">
     <p>
      <sup>
       [
       <a class="para" href="#id2504526" name="ftn.id2504526">
        16
       </a>
       ]
      </sup>
      <span class="emphasis">
       <em>
        veľposlancom v Majlonde alebo u princeznej Trebizonskej
       </em>
      </span>
      — tu
               posmešne: Majlond, Majlant (ľud.), talianske mesto Miláno (často sa užívalo: nedať
               niečo ani za celý M., t. j. — za nič); Trebizonská princezná, názov operety
               populárneho francúzskeho hudobného skladateľa Jacquesa Offenbacha (1819 —
               1880)
     </p>
    </div>
    <div class="footnote">
     <p>
      <sup>
       [
       <a class="para" href="#id2504560" name="ftn.id2504560">
        17
       </a>
       ]
      </sup>
      <span class="emphasis">
       <em>
        Pipperger, pražský kat…
       </em>
      </span>
      — narážka na príbeh z prózy Oldřicha
               Seykoru Kosteleckého (1857 — 1922), podradného českého humoristického spisovateľa,
               ktorého práce posudzovali v spolku Detvan v Prahe 24. mája 1888
     </p>
    </div>
    <div class="footnote">
     <p>
      <sup>
       [
       <a class="para" href="#id2504613" name="ftn.id2504613">
        18
       </a>
       ]
      </sup>
      <span class="emphasis">
       <em>
        influenza
       </em>
      </span>
      (tal.) — chrípka, španielka
     </p>
    </div>
    <div class="footnote">
     <p>
      <sup>
       [
       <a class="para" href="#id2504630" name="ftn.id2504630">
        19
       </a>
       ]
      </sup>
      <span class="emphasis">
       <em>
        kuba
       </em>
      </span>
      — druh cigary, pôvodne z tabaku, privezeného z ostrova
               Kuba v západnej Indii
     </p>
    </div>
    <div class="footnote">
     <p>
      <sup>
       [
       <a class="para" href="#id2504648" name="ftn.id2504648">
        20
       </a>
       ]
      </sup>
      <span class="emphasis">
       <em>
        poliak
       </em>
      </span>
      — druh údeniny
     </p>
    </div>
    <div class="footnote">
     <p>
      <sup>
       [
       <a class="para" href="#id2504703" name="ftn.id2504703">
        21
       </a>
       ]
      </sup>
      <span class="emphasis">
       <em>
        jó szív lósy
       </em>
      </span>
      (z maď.) — lósy z dobročinnej lotérie;
      <span class="emphasis">
       <em>
        jó sziv’
       </em>
      </span>
      — dobré srdce
     </p>
    </div>
    <div class="footnote">
     <p>
      <sup>
       [
       <a class="para" href="#id2504738" name="ftn.id2504738">
        22
       </a>
       ]
      </sup>
      <span class="emphasis">
       <em>
        normálka
       </em>
      </span>
      — základná škola
     </p>
    </div>
    <div class="footnote">
     <p>
      <sup>
       [
       <a class="para" href="#id2523178" name="ftn.id2523178">
        23
       </a>
       ]
      </sup>
      <span class="emphasis">
       <em>
        burš
       </em>
      </span>
      (z nem.) — člen nemeckého študentského spolku, tzv.
               Burschenschaft
     </p>
    </div>
    <div class="footnote">
     <p>
      <sup>
       [
       <a class="para" href="#id2523200" name="ftn.id2523200">
        24
       </a>
       ]
      </sup>
      <span class="emphasis">
       <em>
        wertherovský svetobôľ po včerajšom „Kränzchen“
       </em>
      </span>
      — chmúrny,
               pesimistický duševný stav, nazvaný podľa duševne rozháraného hrdinu románu Utrpenie
               mladého Werthera (1788) od nemeckého básnika J. W. Goetheho (1749 — 1832); tu
               ironicky: stav po lumpačke (Kränzchen — nem. venček, to jest tanečná zábava)
     </p>
    </div>
    <div class="footnote">
     <p>
      <sup>
       [
       <a class="para" href="#id2523234" name="ftn.id2523234">
        25
       </a>
       ]
      </sup>
      <span class="emphasis">
       <em>
        „čelom dotýka sa hviezd“, ako spieva Horác
       </em>
      </span>
      — presný citát:
               Sublimi feriam sidere vertice, t. j. hrdo zdvihnem hlavu k hviezdam; Carmina (Ódy) I,
               1, od rímskeho básnika Quinta Horatia Flacca (65 — 8 pred n. l.)
     </p>
    </div>
    <div class="footnote">
     <p>
      <sup>
       [
       <a class="para" href="#id2523261" name="ftn.id2523261">
        26
       </a>
       ]
      </sup>
      <span class="emphasis">
       <em>
        granátnik
       </em>
      </span>
      (z lat.) — člen dobrovoľného mestského ochranného
               sboru v Prahe
     </p>
    </div>
    <div class="footnote">
     <p>
      <sup>
       [
       <a class="para" href="#id2523296" name="ftn.id2523296">
        27
       </a>
       ]
      </sup>
      <span class="emphasis">
       <em>
        stať sa dvorným dodávateľom kráľa Tippu-Tippa alebo v najhoršom prípade
                  perzského šacha
       </em>
      </span>
      — žartovne: Tippu — Tip, vlastným menom Hamed bin
               Mohamed (okolo 1837 — 1905), arabský obchodník s otrokmi, ktorý bol začas guvernérom
               v Africkom Kongu; šach, titul perzského panovníka
     </p>
    </div>
    <div class="footnote">
     <p>
      <sup>
       [
       <a class="para" href="#id2523324" name="ftn.id2523324">
        28
       </a>
       ]
      </sup>
      <span class="emphasis">
       <em>
        vymyslel i „Excelsior rukavičky“, i rukavičky „a la Emma
                  Turolla
       </em>
      </span>
      — t. j. módne:
      <span class="emphasis">
       <em>
        Excelsior rukavičky
       </em>
      </span>
      —
               rukavičky, pomenované podľa neobyčajne populárneho, umelecky podradného baletu o
               zápase svetla a tmy, ku ktorému zložil hudbu Romuald Marenco, text Luigi Manzotti,
               český text Jaroslav Vrchlický. Premiéra v pražskom Národnom divadle so slávnym
               medzinárodným obsadením (A. Berger, G. Paltrinieri, Františka ze Schöpfů, Mošna,
               Krössing) bola 1. augusta 1885, ale balet sa udržal veľmi dlho na scéne (hrali ho
               napr. aj v čase Jubilejnej výstavy r. 1891);
      <span class="emphasis">
       <em>
        rukavičky a la Emma
                  Turolla
       </em>
      </span>
      — rukavičky, pomenované podľa známej talianskej speváčky (nar.
               1859, roku 1887 sa pre chorobu vzdala spevu a utiahla do súkromia), ktorá s
               mimoriadnym úspechom hosťovala v Národnom divadle v Prahe v rokoch 1883, 1884, 1885,
               1886 a stala sa miláčikom pražského obecenstva pre svoj spev, hru i zjav.
     </p>
    </div>
    <div class="footnote">
     <p>
      <sup>
       [
       <a class="para" href="#id2523412" name="ftn.id2523412">
        29
       </a>
       ]
      </sup>
      15
      <span class="emphasis">
       <em>
        ergo, sub judice lis est
       </em>
      </span>
      (lat.) — teda spor je v rukách
               sudcu; to jest, vec ešte nie je rozhodnutá
     </p>
    </div>
    <div class="footnote">
     <p>
      <sup>
       [
       <a class="para" href="#id2523436" name="ftn.id2523436">
        30
       </a>
       ]
      </sup>
      <span class="emphasis">
       <em>
        … pôvodca vychýrených vojenských noviel
       </em>
      </span>
      — pravdepodobne
               narážka na prózu Pavla Albieriho (1861 — 1901, vl. m. Jan Mucek), ktorého Vojenské
               povely mali v knižnici spolku Detvan
     </p>
    </div>
    <div class="footnote">
     <p>
      <sup>
       [
       <a class="para" href="#id2523454" name="ftn.id2523454">
        31
       </a>
       ]
      </sup>
      <span class="emphasis">
       <em>
        podagra
       </em>
      </span>
      (z gr.) — dna, pakostnica, lámka v nohách
     </p>
    </div>
    <div class="footnote">
     <p>
      <sup>
       [
       <a class="para" href="#id2523466" name="ftn.id2523466">
        32
       </a>
       ]
      </sup>
      <span class="emphasis">
       <em>
        oberšteri… Ritter von… Baron von…
       </em>
      </span>
      (nem.) — plukovníci… Rytier
               z… Barón z…
     </p>
    </div>
    <div class="footnote">
     <p>
      <sup>
       [
       <a class="para" href="#id2523488" name="ftn.id2523488">
        33
       </a>
       ]
      </sup>
      <span class="emphasis">
       <em>
        adjutanti, ordonanti, lajtnanti
       </em>
      </span>
      (z lat., franc.) — pobočníci,
               vojenskí sluhovia, poručíci
     </p>
    </div>
    <div class="footnote">
     <p>
      <sup>
       [
       <a class="para" href="#id2523523" name="ftn.id2523523">
        34
       </a>
       ]
      </sup>
      <span class="emphasis">
       <em>
        Arva fuisti Petre, arva eris
       </em>
      </span>
      (lat.) — zem si bol, Peter,
               zemou ostaneš, to jest vôbec sa nezmeníš
     </p>
    </div>
    <div class="footnote">
     <p>
      <sup>
       [
       <a class="para" href="#id2507043" name="ftn.id2507043">
        35
       </a>
       ]
      </sup>
      <span class="emphasis">
       <em>
        kontrola, kontrolné zhromaždenie
       </em>
      </span>
      — prehliadka
               záložníkov
     </p>
    </div>
    <div class="footnote">
     <p>
      <sup>
       [
       <a class="para" href="#id2507079" name="ftn.id2507079">
        36
       </a>
       ]
      </sup>
      <span class="emphasis">
       <em>
        Filipović-marš
       </em>
      </span>
      — pochod, nazvaný podľa Jozefa Philippovića z
               Philipsbergu (1818 — 1889), rakúskeho poľného zbrojmajstra
     </p>
    </div>
    <div class="footnote">
     <p>
      <sup>
       [
       <a class="para" href="#id2507103" name="ftn.id2507103">
        37
       </a>
       ]
      </sup>
      <span class="emphasis">
       <em>
        vekňa
       </em>
      </span>
      — druh pečiva podlhovastého tvaru
     </p>
    </div>
    <div class="footnote">
     <p>
      <sup>
       [
       <a class="para" href="#id2507116" name="ftn.id2507116">
        38
       </a>
       ]
      </sup>
      <span class="emphasis">
       <em>
        fumigovať
       </em>
      </span>
      (z lat.) — nevšímať si, opovrhovať
     </p>
    </div>
    <div class="footnote">
     <p>
      <sup>
       [
       <a class="para" href="#id2507192" name="ftn.id2507192">
        39
       </a>
       ]
      </sup>
      <span class="emphasis">
       <em>
        ako povestné hlavy drievnych Teutónov
       </em>
      </span>
      — podľa rímskych
               historikov Teutóni, príslušníci germánskeho kmeňa, nosili dlhé bujné vlasy
     </p>
    </div>
    <div class="footnote">
     <p>
      <sup>
       [
       <a class="para" href="#id2507213" name="ftn.id2507213">
        40
       </a>
       ]
      </sup>
      <span class="emphasis">
       <em>
        novoročné prijímanie v paláci elyzejskom
       </em>
      </span>
      — populárny obraz,
               znázorňujúci, ako Francois Jules Paul Grévy (1807 — 1891), francúzsky advokát a
               štátnik, odporca cisárstva, v r. 1879 — 1887 prezident francúzskej republiky, prijíma
               gratulantov v Elyzejskom paláci, t. j. sídle francúzskych prezidentov v Paríži
     </p>
    </div>
    <div class="footnote">
     <p>
      <sup>
       [
       <a class="para" href="#id2507269" name="ftn.id2507269">
        41
       </a>
       ]
      </sup>
      <span class="emphasis">
       <em>
        pri hradbách, ktorými Karol IV. obohnal mesto
       </em>
      </span>
      — pražské
               hradby dal vystaviť Karol IV.-Luxemburský (1346 — 1378)
     </p>
    </div>
    <div class="footnote">
     <p>
      <sup>
       [
       <a class="para" href="#id2507348" name="ftn.id2507348">
        42
       </a>
       ]
      </sup>
      <span class="emphasis">
       <em>
        municípium
       </em>
      </span>
      (z lat.) — mestská správa s plnou
               právomocou
     </p>
    </div>
    <div class="footnote">
     <p>
      <sup>
       [
       <a class="para" href="#id2507367" name="ftn.id2507367">
        43
       </a>
       ]
      </sup>
      <span class="emphasis">
       <em>
        colamt
       </em>
      </span>
      (z nem.) — colnica
     </p>
    </div>
    <div class="footnote">
     <p>
      <sup>
       [
       <a class="para" href="#id2507421" name="ftn.id2507421">
        44
       </a>
       ]
      </sup>
      <span class="emphasis">
       <em>
        Pokorného prírodopis
       </em>
      </span>
      — Alois Pokorný (1826 — 1886), botanik,
               napísal Obrázkový prírodopis živočíšstva pre nižšie strednie a mešťanské školy, jako
               i pre Seminária do slovenčiny prepracoval Gustáv Kordoš, Praha 1875
     </p>
    </div>
    <div class="footnote">
     <p>
      <sup>
       [
       <a class="para" href="#id2504868" name="ftn.id2504868">
        45
       </a>
       ]
      </sup>
      <span class="emphasis">
       <em>
        nílsky kôň
       </em>
      </span>
      — hroch
     </p>
    </div>
    <div class="footnote">
     <p>
      <sup>
       [
       <a class="para" href="#id2504915" name="ftn.id2504915">
        46
       </a>
       ]
      </sup>
      <span class="emphasis">
       <em>
        surma
       </em>
      </span>
      — poplach
     </p>
    </div>
    <div class="footnote">
     <p>
      <sup>
       [
       <a class="para" href="#id2504993" name="ftn.id2504993">
        47
       </a>
       ]
      </sup>
      <span class="emphasis">
       <em>
        kus
       </em>
      </span>
      — slovná hračka; po nemecky der Kuss znamená bozk
     </p>
    </div>
    <div class="footnote">
     <p>
      <sup>
       [
       <a class="para" href="#id2505047" name="ftn.id2505047">
        48
       </a>
       ]
      </sup>
      <span class="emphasis">
       <em>
        fyzikus
       </em>
      </span>
      (gr.) — mestský alebo okresný lekár
     </p>
    </div>
    <div class="footnote">
     <p>
      <sup>
       [
       <a class="para" href="#id2505098" name="ftn.id2505098">
        49
       </a>
       ]
      </sup>
      <span class="emphasis">
       <em>
        Rovňan
       </em>
      </span>
      — obyvateľ Lednického Rovného, skade chodievali
               slovenskí drotári do sveta
     </p>
    </div>
    <div class="footnote">
     <p>
      <sup>
       [
       <a class="para" href="#id2505116" name="ftn.id2505116">
        50
       </a>
       ]
      </sup>
      <span class="emphasis">
       <em>
        Tandlmark
       </em>
      </span>
      (z nem.) — trh so starinou, zvaný aj Tarmark bol v
               Prahe pred kostolom sv. Havla v pražskom Starom meste
     </p>
    </div>
    <div class="footnote">
     <p>
      <sup>
       [
       <a class="para" href="#id2505197" name="ftn.id2505197">
        51
       </a>
       ]
      </sup>
      <span class="emphasis">
       <em>
        varštat
       </em>
      </span>
      (z nem.) - dielňa
     </p>
    </div>
    <div class="footnote">
     <p>
      <sup>
       [
       <a class="para" href="#id2505238" name="ftn.id2505238">
        52
       </a>
       ]
      </sup>
      <span class="emphasis">
       <em>
        hurónsky
       </em>
      </span>
      — divý; názov podľa indiánskeho kmeňa Hurónov v
               Severnej Amerike
     </p>
    </div>
    <div class="footnote">
     <p>
      <sup>
       [
       <a class="para" href="#id2505264" name="ftn.id2505264">
        53
       </a>
       ]
      </sup>
      <span class="emphasis">
       <em>
        harmatanc
       </em>
      </span>
      (z maď.) — hrmot, zvada
     </p>
    </div>
    <div class="footnote">
     <p>
      <sup>
       [
       <a class="para" href="#id2505305" name="ftn.id2505305">
        54
       </a>
       ]
      </sup>
      <span class="emphasis">
       <em>
        potentátka
       </em>
      </span>
      (z lat.) — vládkyňa, vplyvná osoba
     </p>
    </div>
    <div class="footnote">
     <p>
      <sup>
       [
       <a class="para" href="#id2505383" name="ftn.id2505383">
        55
       </a>
       ]
      </sup>
      <span class="emphasis">
       <em>
        teritórium
       </em>
      </span>
      (z lat.) — územie
     </p>
    </div>
    <div class="footnote">
     <p>
      <sup>
       [
       <a class="para" href="#id2505412" name="ftn.id2505412">
        56
       </a>
       ]
      </sup>
      <span class="emphasis">
       <em>
        ústav anatomický
       </em>
      </span>
      — ústav anatómie, ktorá skúma stavbu a
               skladbu ľudských organizmov
     </p>
    </div>
    <div class="footnote">
     <p>
      <sup>
       [
       <a class="para" href="#id2505425" name="ftn.id2505425">
        57
       </a>
       ]
      </sup>
      <span class="emphasis">
       <em>
        nádejní synovia Aeskulapovi
       </em>
      </span>
      — študenti medicíny; Aeskulap bol
               v gréckej mytológii bohom lekárstva
     </p>
    </div>
    <div class="footnote">
     <p>
      <sup>
       [
       <a class="para" href="#id2505495" name="ftn.id2505495">
        58
       </a>
       ]
      </sup>
      <span class="emphasis">
       <em>
        branža
       </em>
      </span>
      (z franc.) — odbor
     </p>
    </div>
    <div class="footnote">
     <p>
      <sup>
       [
       <a class="para" href="#id2505536" name="ftn.id2505536">
        59
       </a>
       ]
      </sup>
      <span class="emphasis">
       <em>
        Nemohu na tebe, potěšení moje, zapomenout
       </em>
      </span>
      — slová časté v
               mnohých českých ľudových piesňach, napr. Na tom našem dvoře a i.
     </p>
    </div>
    <div class="footnote">
     <p>
      <sup>
       [
       <a class="para" href="#id2505552" name="ftn.id2505552">
        60
       </a>
       ]
      </sup>
      <span class="emphasis">
       <em>
        avízo
       </em>
      </span>
      (z tal.) — oznámenie
     </p>
    </div>
    <div class="footnote">
     <p>
      <sup>
       [
       <a class="para" href="#id2505573" name="ftn.id2505573">
        61
       </a>
       ]
      </sup>
      <span class="emphasis">
       <em>
        vakantný
       </em>
      </span>
      (z lat.) — uprázdnený, neobsadený
     </p>
    </div>
    <div class="footnote">
     <p>
      <sup>
       [
       <a class="para" href="#id2505587" name="ftn.id2505587">
        62
       </a>
       ]
      </sup>
      <span class="emphasis">
       <em>
        Pred špitálom zastal…
       </em>
      </span>
      — ide o Všeobecnú nemocnicu na Karlovom
               námestí v budove, ktorá patrila pôvodne ústavu šľachtičiek, založenej r. 1790. Do
               všeobecnej nemocnice chodieval Kukučín s ostatnými medikmi na prax.
     </p>
    </div>
   </div>
  </div>
 </body>
</html>
