<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517152">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Úrady stoja pusté, vidiecky dom ani vymretý. Nezastávajú pred ním ekvipáže — páni
      riaditelia slávnej stolice prestali chodiť do úradov. Koridory
    <sup>
     [
     <a class="footnote" href="#ftn.id2517168" name="id2517168">
      1
     </a>
     ]
    </sup>
    nehemžia sa hajdúchmi, všetko drieme kdesi po kútoch. Ba i fúzatý Ondriš nestojí
      tak pyšno pred bránou stoličného domu s vytasenou šabľou a nasadenou kučmou. Opretý je o bránu
      a zíva od dlhej chvíle, hľadiac na mŕtvy rínok stoličného mesta.
   </p>
   <p>
    Ale celkom ináč vyzerá v dedinách novomestského okresu! Polia, pokryté bujnou úrodou,
      osireli. Sedliak nechodí po nich, nečuť spevu trávnic — úrody zostali naverímboha. Zato dediny
      oživli. Ulicami túlajú sa podnapití sedliaci, žartujúc s každým, koho stretnú, zvlášte so
      ženami. A nadovšetko krčmy prišli k svojmu právu: myslel by si, nie je vysoké leto, ale skôr
      fašianok. Z krčiem a niektorých gazdovských domov vejú zástavy v krajinských farbách, hodne
      vyblednutých, opatrené najdivnejšími, všetko nečitateľnými nápismi.
   </p>
   <p>
    Novomestský okres hľadí voľbe v ústrety.
   </p>
   <p>
    Voľby pre novomestský okres neznamenali dosiaľ to, čo pre iné okresy. Pán Pavel Szavy zo
      Savíc zastupoval ho od uvedenia ústavnej éry až podnes, teda dva turnusy, a nikoho nenadišla
      myšlienka pokúsiť sa o mandát. Lebo pán Szavy mal v Pešti spojenia, mocných priateľov; tu
      dolu, v stolici, zas rozhodujúci vliv: pustil teda hlboké korene do lavice mamelukov,
    <sup>
     [
     <a class="footnote" href="#ftn.id2522952" name="id2522952">
      2
     </a>
     ]
    </sup>
    ani vŕby, vysadené pri vodách tekutých. Tieto tiché, smutné voľby boli tŕňom v oku
      nejednému vrstovníkovi ,starých lepších časov‘. Menovite bočkoroši
    <sup>
     [
     <a class="footnote" href="#ftn.id2522968" name="id2522968">
      3
     </a>
     ]
    </sup>
    z dedín na ne zle-nedobre šomrali.
   </p>
   <p>
    „Nemajú náš okres za nič!“ kričal pán Pazman Sedlársky, direktor famílie Sedlárskych z
      Nižných Sedlároviec. „Čachrujú s našou dôverou ani s valaskými ovcami v Lučenci.“
   </p>
   <p>
    „Človek ničoho neužije,“ prisviedčal mu pán Andrej, mladý ešte člen vyše titulovanej
      rodiny.
   </p>
   <p>
    „Ako ti dajú užiť — takí hladoši!“ odpovedal pán Pazman. „Sami by zjedli i koňa, keby
      bolo; lakomci, skupáni! Oni sa medzi sebou pomeria, vyčastujú — nám zostane z koláča diera a z
      pečienky papier. Čo stojí toho starého kotloša takáto bezbožná voľba? Ani pol šajnového!“
   </p>
   <p>
    „Ešte na tú zástavu mu ťažko príde oferovať! Nie to, aby sa ti dačím iným preukázal.“
   </p>
   <p>
    „Ej, inokedy to bývalo! To už bolo! Víno tieklo, celý vidiek voňal pečienkou, peniažky sa
      rozsýpali. Vtedy už bol naozaj víťaz, koho vyvolili. Piatim voličom rebrá polámali, desiatim
      hlavy poprebíjali, nosy poodrážali. To už bývali voľbičky a pri voľbičkách holbičky! Ale
      dnes…“
   </p>
   <p>
    Pán Pazman si len odpľul na to
    <span class="emphasis">
     <em>
      dnes.
     </em>
    </span>
   </p>
   <p>
    „A prečo sa to tak premenilo?“ opýtal sa naivný, neskúsený Števko.
   </p>
   <p>
    „Ty čuš!“ okríkol ho urazený pán Pazman. „Čuš, keď sa nerozumieš do politiky. Preto, lebo
      vtedy vystupovali dvaja kandidáti — aspoň len dvaja. A tí sa o našu dôveru pretekali. Keď
      jeden daroval hus, druhý poslal prasa — jeden nad druhého!“
   </p>
   <p>
    „A čo nevystúpi ešte dakto druhý?“
   </p>
   <p>
    „A načo, keď prepadne. Szavy feišpán,
    <sup>
     [
     <a class="footnote" href="#ftn.id2523053" name="id2523053">
      4
     </a>
     ]
    </sup>
    Szavy vicišpán, švagor slúžny, Szavy čert i jeho stará mať. Kde stúpiš, tam sa na
      Szavyho prevrhneš: je ich ani červených myší. Pred revolúciou by ich boli naučili; vota mali
      len múdri ľudia, čo sa rozumeli do politiky. Dnes každý sedliak má votum,
    <sup>
     [
     <a class="footnote" href="#ftn.id2523073" name="id2523073">
      5
     </a>
     ]
    </sup>
    a ten ho dá, ako mu stolica rozkáže…“
   </p>
   <p>
    A ozaj, proti Szavyho rodine nemohol by nik prebiť. Tá drží celý vidiek za šticu; v
      stolici pokonáva sa všetko ako v rodine, lebo úradníctvo je jedna jediná rodina.
   </p>
   <p>
    I táto voľba bola by na večitý posmech vidieku minula pri tichosti, keby nebol vystúpil i
      pán Elek Szedlárszky ako protikandidát.
   </p>
   <p>
    Ústavné faktory v stolici si vydýchli.
   </p>
   <p>
    „Predsa len pokrok, život — konštitúcia!“
   </p>
   <p>
    Pán Elek Szedlárszky bol potomok slávnej, ale chudobnej famílie Sedlárskych z Nižných
      Sedlároviec. Jeho otec nosil tak v robotný deň krpce ako toť pán Pazman, alebo Števko, alebo
      ktorýkoľvek iný. Ale akousi náhodou poslal svojho Elečka do škôl. A to bola celá jeho zásluha.
      Syn Elek prebil sa až k advokátskemu diplomu. Usadil sa v stoličnom meste a — sedel. A kameň,
      keď sedí, vraj machom obrastie: tak i pán Elek. Zohnal z praxe pekný groš, priženil sa k
      jedináčke-zemianke, dostal s ňou peknú kúriu i kaštieľ, pravda, trochu zapustený. Ale čerstvý
      groš pána Elekov premenil kaštieľ v rezidenciu mladého výhonka famílie Sedlárskych.
   </p>
   <p>
    Ako majiteľ panstva v Hustovke stúpal v očiach stolice. Szavyovci nemohli ho už ignorovať,
      hodili mu radšej podobrotky koštiaľ, aby im násilne nezasadol za stôl: spravili ho stoličným kasaperceptorom.
    <sup>
     [
     <a class="footnote" href="#ftn.id2523148" name="id2523148">
      6
     </a>
     ]
    </sup>
    A pán Elek bol uspokojený. Ale tu, ako prišla voľba ablegáta, zišlo mu na um, že
      on má vlastne krivdu. Nerečúc vo vidieckom dome ani slova, dal zapriahnuť do nového koča a
      hajdy do Nižných Sedlároviec.
   </p>
   <p>
    „Páni bratia!“ počal pred zídenými členmi svojej famílie. „Či budete ešte dlho trpieť
      tieto neriady v stolici? Ešte sa vám nevzbúrila krv nad touto sodomskou neprávosťou? Dlho
      budete ešte znášať jarmo, do ktorého vás zapriahli bezbožní Szavyovci? O čo ste vy horší
      zemania od nich? Neplatí náš armáles
    <sup>
     [
     <a class="footnote" href="#ftn.id2523181" name="id2523181">
      7
     </a>
     ]
    </sup>
    toľko ako ich? Ba — veru neplatí! Lebo náš je o tristo rokov starší, vybojovaný
      našou horúcou krvou otcov. A Szavych slúžievali u našich otcov za paholkov. Naši predkovia
      boli páni v stolici, vozievali sa na štvorke. Ale tu povstali noví zemania, kde, ako — kto to
      vie? Naši otcovia pustili si ich do rukáva, a tí ako hady vplazili sa im do pazuchy. My sme
      museli vypriahnuť, do našich kočov sadli tí — tí — tuláci skadenoha-skaderuka. Len pozrite na
      Szavyho, aký je to pán: samá šnúra, samá pozlátka. Z čích mozoľov — z našich! A pozrite na
      seba! Nie to večitý posmech, zemanovi vyzuť i čižmy a hodiť mu krpce? Pozrite na mňa, syna
      svojej famílie. Ja som vychodil také školy, o ktorých ani jeden Szavy nikdy nechyroval. A
      prišiel som v stolici k dačomu? Spravili ma kasaperceptorom, keď museli — oni vedia sa ledva
      podpísať, a sedia sebe v najlepších úradoch. Áno, takéto krivdy znášame. Ale dobre! Prečo sa
      nepostavíme? Čo ich slúchame? Dobre, nech nás zapriahnu do svojich kočov, keď sa im dáme, a
      šibú ako hnilé kone.“
   </p>
   <p>
    Ťažko opísať trmu-vrmu a krik po týchto slovkách pána Szedlárszkeho. Skočili všetci a
      päste zjavili sa pod začadenou povalou pána direktora. Keby boli šable, vyrútili by sa do
      vidieckeho domu a všetko na ne pohádzali ako Izraelskí v Jerichu.
   </p>
   <p>
    „Ale nás? Ťuj — jasná, okovaná strela!“
   </p>
   <p>
    „Nech len príde — päťtisíc jazerných sa v jeho duši páralo!“
   </p>
   <p>
    „My sme Sedlárski, my sa nedáme!…“
   </p>
   <p>
    Pán Elek stál za stolom a hladil si fúzy, vidiac ten energický protest svojej famílie.
   </p>
   <p>
    „Bratia!“ ozval sa pán Elek.
   </p>
   <p>
    „Teraz sme mu bratia, keď nám do koní naváľal!“ kričali ktorísi, čo sa boli vydriapali na
      pec.
   </p>
   <p>
    „Ale ho pakujete dolu, vy nehaneblivci!“ skričala v kuchynských dverách pani direktorka.
      „Ľaľa, vyteperí sa na pec a dupancuje po nej ani na holohumnici. Hneď ťa oparím tou vodou! Nie
      je to ani k Bohu, ani k svetu, a tuto múdremu pánovi do poctivosti stúpa!“
   </p>
   <p>
    Páni bratia zliezli z pece a týmto aktom stratili akosi guráž, utíchli.
   </p>
   <p>
    „Bratia! Poznať v nás ešte tú starú krv! My budeme ešte páni, ak nepodkľakneme, a druhí
      budú pod nami. Ja vystupujem ako kandidát a prosím vás o dôveru. Keď prídem na dietu, veď ja
      tam všetko vyžalujem, čo sa s nami robí — rozpoviem ja tam, čo s našou famíliou robia!“
   </p>
   <p>
    Tento náhly obrat urobil veľký dojem. Sedlárskovci sľúbili, že budú chlap do chlapa stáť
      za pána Eleka.
   </p>
   <p>
    V ten istý deň rozbehali sa čo súcejší po dedinách, opatrení asignáciami
    <sup>
     [
     <a class="footnote" href="#ftn.id2523297" name="id2523297">
      8
     </a>
     ]
    </sup>
    na krčmárov, zbubnovať dáku stránku svojmu pánu Elekovi.
   </p>
   <p>
    Strana Szavyho zišla sa hneď na to v Saviciach na konferenciu a uzavrela použiť všetko
      proti votrelcovi. Peniaze sa zohnali, hlavným kortešom ustanovený pán slúžnodvorský, Peter
      Marínyi; jemu pod komando postavené všetko úradníctvo stolice.
   </p>
   <p>
    O tri dni bol celý okres na nohách. Korteš na kortešovi. Nápoje tiekli, krčmy sa
      zaľudnili. Savice a rezidencia pána Szavyho nestačili vítať deputácie, ktoré sa jedna za
      druhou dovážali z dedín, prosiac zástavy. Veľká sieň, ktorá otvárala sa len pri výročitých
      hostinách a o fašiangoch vyberaným famíliám stolice, otvorená sedliakom a zanesená blatom z
      ich krpcov. Celý dom razí vínom a tým čudným zápachom, ktorý rozširuje sedliakova vymastená
      parochňa a vymastený kožuštek.
   </p>
   <p>
    Pán Szavy sám sa uponížil prijímať týchto — hosťov, ba sedával i za stolom s nimi. Bol by
      i jedol, ale mu nedalo — nemohol; sedel len tak očistom. A čo viac: sama pani veľkomožná brala
      podiel na všeobecnom tomto pozdvižení. Strihala látky na zástavy a zošívala ich s inými, tiež
      vysokými dámami.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2517168" name="ftn.id2517168">
        1
       </a>
       ]
      </sup>
      <span class="emphasis">
       <em>
        koridor
       </em>
      </span>
      — chodba
     </p>
    </div>
    <div class="footnote">
     <p>
      <sup>
       [
       <a class="para" href="#id2522952" name="ftn.id2522952">
        2
       </a>
       ]
      </sup>
      <span class="emphasis">
       <em>
        mameluk
       </em>
      </span>
      — otrok, slepý prívrženec
     </p>
    </div>
    <div class="footnote">
     <p>
      <sup>
       [
       <a class="para" href="#id2522968" name="ftn.id2522968">
        3
       </a>
       ]
      </sup>
      <span class="emphasis">
       <em>
        bočkoroš
       </em>
      </span>
      — zeman, ktorý sa posedliačoval
     </p>
    </div>
    <div class="footnote">
     <p>
      <sup>
       [
       <a class="para" href="#id2523053" name="ftn.id2523053">
        4
       </a>
       ]
      </sup>
      <span class="emphasis">
       <em>
        feišpán
       </em>
      </span>
      (z maď.) — hlavný župan
     </p>
    </div>
    <div class="footnote">
     <p>
      <sup>
       [
       <a class="para" href="#id2523073" name="ftn.id2523073">
        5
       </a>
       ]
      </sup>
      <span class="emphasis">
       <em>
        votum
       </em>
      </span>
      (lat.) — hlas pri voľbách
     </p>
    </div>
    <div class="footnote">
     <p>
      <sup>
       [
       <a class="para" href="#id2523148" name="ftn.id2523148">
        6
       </a>
       ]
      </sup>
      <span class="emphasis">
       <em>
        kasaperceptor
       </em>
      </span>
      — vyberač daní
     </p>
    </div>
    <div class="footnote">
     <p>
      <sup>
       [
       <a class="para" href="#id2523181" name="ftn.id2523181">
        7
       </a>
       ]
      </sup>
      <span class="emphasis">
       <em>
        armáles
       </em>
      </span>
      — zemiansky diplom, erb
     </p>
    </div>
    <div class="footnote">
     <p>
      <sup>
       [
       <a class="para" href="#id2523297" name="ftn.id2523297">
        8
       </a>
       ]
      </sup>
      <span class="emphasis">
       <em>
        asignácia
       </em>
      </span>
      — poukaz, zmenka
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523354">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Minuli dva týždne, novomestský okres podobal sa vzbúrenému moru. Jedlo sa, pilo sa,
      hajdákalo sa. Požehnanie konštitúcie rozlialo sa potokmi na skonfundovaných voličov. V
      dedinách zástavy — na jednej krčme: ,Éljen, Szavy Pál!‘,
    <sup>
     [
     <a class="footnote" href="#ftn.id2523377" name="id2523377">
      9
     </a>
     ]
    </sup>
    na druhej: ,Nech žije Szedlárszky Elek!‘ Prečo neboli v reči jednej? Pán Elek
      Szedlárszky myslí, že spočiatku musí kandidát hľadať popularitu…
   </p>
   <p>
    Minuli dva týždne, a dnes vlastne nevie, ako stojí. Tí, čo včera boli uňho po zástavu,
      dnes už pijú v krčme Szavyho, a zajtra… slovom, motanina!
   </p>
   <p>
    ,Načo je tým sloboda? Nedospelý ľud, čo ten vie, čo je sloboda!‘ rozumuje pán Elek a číta,
      koľko už asignácií vandrovalo do dedinských krčiem. A koľko ich povandruje ešte v tento
      posledný týždeň! A keby mal aspoň záruku, že zvíťazí, ale — ale…
   </p>
   <p>
    Toto ,ale‘ hnevalo ho vo výpočtoch. Prišiel k nemilej skúsenosti, že Sedlárskovci sú
      vlastne nanič korteši. Keď sú uňho, rozdrapujú sa; keď prídu do dedín, pijú a kryjú sa po
      kútoch pred kortešmi z vidieckeho domu. A ľud, ako všade, i tu ide za mocnejším, smelším.
   </p>
   <p>
    Na dverách ktosi zaklopal; do izby vstúpil mladý muž, pán Eduš Zobiczky zo Zobíc.
   </p>
   <p>
    Zobiczky pochádza zo Zobíc, jediný syn; otca už nemá, len matku. Má pekný, nezadlžený
      statok, absolvoval jus, i
    <span class="emphasis">
     <em>
      skúšky porobil
     </em>
    </span>
    . Vrátiac sa z univerzity domov,
      hlavný župan vtiahol ho do chóru úradníctva. Pán Eduš bol už rodený úradník. Jeho otec býval
      dlhé roky slúžnym, potom stoličným notárom. Matka bola v koľkomsi kolene sesternica županovi.
      Župan ho teda musel vziať do stoličnej služby. No, bohužiaľ, po stoliciach je dorastu vždy
      viac než uprázdnených miest: županova starosť je nie tá, kým zaplniť ten alebo ten úrad, ale:
      aký úrad dať tomu alebo tomu. Ale tu nie nadarmo študoval župan donata! Stvoril mladému
      Zobiczkému miesto dľa zásady: úrad je pre úradníkov. A keďže nechcel ho zasiať ďaleko od
      centra, o čo i mama snažne prosila: vymenoval ho v novomestskom okrese za titulárneho
      vicepodslúžneho. Okres mal teda na papieri štyroch slúžnych: hlavného slúžneho, ďalej pod-,
      vicepod- a konečne titulárneho vicepodslúžneho. Ostatne tento monštruózny titul neudomácnil sa
      v novomestskom okrese. V úrade sedávali vlastne len hlavný slúžny z povinnosti a titulárny
      vicepodslúžny z móresu. Richtári teda hlavného slúžneho volali pán slúžnodvorský a pána Eduša
      jednoducho pán slúžny. A mali dobre, že mu dali o toľko stupňov vyšší titul — pán Eduš stúpa v
      priazni županovej. Je verejným tajomstvom, že dvorí dcére ablegáta pána Pavla Szavyho, peknej
      a duchaplnej Žofke, a to s výsledkami, že každú chvíľu treba očakávať verejné zasnúbenie.
   </p>
   <p>
    Pán Elek Szedlárszky bol prekvapený touto neočakávanou návštevou. ,Prišiel špehovať,‘
      blyslo mu hlavou. ,Šuhajko, u mňa moc nevyňucháš!‘
   </p>
   <p>
    Chcel ho nakrátko odmietnuť, ale zišlo mu na um, že jednou nohou stojí už na diplomatickej
      dráhe. Usmial sa teda vľúdne a blahosklonne ukrytému nepriateľovi a, chytiac ho popod pazuchu,
      vyviedol ho kamarátsky do salóna.
   </p>
   <p>
    „Mnoho majú práce, pán slúžny, mnoho,“ začal diplomat pán Elek.
   </p>
   <p>
    „Práce! To nie,“ odvetil úprimne pán Zobiczky. „Skôr starostí.“
   </p>
   <p>
    „Ojojoj!“ vyvolal nežne pán Elek, zaveslujúc rukami. „Oni — a starosti! Hahaha!“
   </p>
   <p>
    No smiech pánu Elekovi primrzol na ústach. Hosť totiž podržal vážnu, zamyslenú tvárnosť,
      čo na nášho diplomata pôsobilo ani studená voda.
   </p>
   <p>
    Nastala trápna pauza. Hosť sa vzchopil a pristúpil k domácemu pánovi.
   </p>
   <p>
    „Mám s nimi vážne prehovoriť — o voľbách!“
   </p>
   <p>
    ,Aha, vyjednávať,‘ dovtipoval sa pán Elek, ,nahliadli, že som im nebezpečným.‘
   </p>
   <p>
    „Prosím, som ochotný,“ riekol hosťovi.
   </p>
   <p>
    „Prehliadol som, ako stoja obe stránky, a prišiel som k smutným rezultátom.“
   </p>
   <p>
    „Pre ich, či pre moju stranu?“
   </p>
   <p>
    „O ich strane hovorím. Je dosť mocná; nakoľko som vycítil, majú, možno, väčšinu, ale…“
   </p>
   <p>
    ,Aha, už haní ako kupec voly, ktoré chce kúpiť,‘ usmial sa v duchu pán Elek.
   </p>
   <p>
    „To mi dostačí,“ doložil s uníženou poklonou.
   </p>
   <p>
    „Dostačí im byť kandidátom, ale nie — ablegátom. Niet v nej organizácie, ducha. Do voľby
      im ju roztrepú; len črepy z nej prídu k urnám…“
   </p>
   <p>
    „Veľmi som povďačný za toto, ozaj otvorené slovo, hehe… Len čomu pripísať, čím som si
      zaslúžil, že moja strana im tak zaľahla na srdci?“
   </p>
   <p>
    Pán Eduš stratil trpezlivosť. Pichanie pána Elekovo ho konečne omrzelo.
   </p>
   <p>
    „Nech sa ma neboja. Nešpehujem. Prišiel som preto, lebo ich víťazstvo mi na srdci leží.“
   </p>
   <p>
    „Čo to má byť? Žart? Čím moja osoba…“
   </p>
   <p>
    „Prosím, nemiešajme osoby… Ich osoba nemala v tom žiadnej… ja som ich…“
   </p>
   <p>
    Pán Elek zahral diplomata veľmi smutne. Všetky pocity, ktoré mu dušou hýbali, bolo jasne
      čítať na jeho výraznej tvári.
   </p>
   <p>
    „Oni — môj, oni, Zobiczky!“ zvolal udivený rozochveným hlasom.
   </p>
   <p>
    „Áno, ja, Zobiczky.“
   </p>
   <p>
    „Odpustia — ale to nemôžem pochopiť…“
   </p>
   <p>
    „A vec je celkom jednoduchá. Odtrhol som sa od Szavyho. Medzi nami niet už nič
      spoločného.“
   </p>
   <p>
    „Od ablegáta.“
   </p>
   <p>
    „Od.“
   </p>
   <p>
    ,Chcú ťa podviesť, Elečko, pozor!‘
   </p>
   <p>
    „Len ako je to možné! Veď viažu ich predsa k nemu zväzky veľmi, veľmi útle, jemné…
      Nemožno…“
   </p>
   <p>
    „Ba možno práve preto, že boli také subtílne. Nevydržali závažie, ktoré vešala na ne
      ctižiadosť Szavyho. Potrhali sa. Jeho ctižiadosť nemá hraníc…“
   </p>
   <p>
    A v pánu Edušovi vzbúrili sa city nanovo, sotva potlačené. Prechádzal prudko salónom, aby
      ich utíšil.
   </p>
   <p>
    „Pýtali jeho dcéru?“ vyzvedal pán Elek.
   </p>
   <p>
    Hosť sa zamračil; nechcelo sa mu nanovo prehrebať sa v tom, čo už minulo a — pred cudzím
      človekom. No premohol odpor.
   </p>
   <p>
    „Pýtal, on mi odoprel. ,Amice, počkaj, veď nezmeškáš. Vidíš, pre voľby neviem kde mi hlava
      stojí.‘ Nie tak — ja na to — voľba preto netrpí. ,Nič — najprv voľba.‘ Ja som doň dobýjal, až
      mi nevdojak odokryl svoje plány, lebo bol rozdráždený. ,Čakaj!‘ obkríkol ma. ,Žena ti neujde,
      tá či táto, všetko jedno. Bez ženy ťa tetky nenechajú.‘ Tak teda, tá, či táto! Už mi bolo
      dosť. Huplo mi do hlavy, že ablegát Pataky nechodieval len z dlhej chvíle do Szavych. Sama
      Žofka sa mi vyjavila, že ako sú v Pešti, každý deň je u nich. Szavyho vôľa je Žofku vydať za
      Patakyho, kadenáhle počne sa sesia. Mňa oženia tiež — s kým, to tetky už dáko zariadia. Ja
      musím len pristať a — poďakovať sa.“
   </p>
   <p>
    „Tak? To je iná vec,“ rozhodol pán Elek. „Ergo Szavy im dal košík. Neslýchané! Koho ten
      chce dostať za zaťa? Snáď ministra! Oni — čože oni! Spravia partiu, inakšiu, cele inakšiu…“
   </p>
   <p>
    „Dajme tomu pokoj,“ pretrhol ho s nevôľou pán Eduš. „Partií my nebudeme hľadať, poradíme
      si i bez nich. Prekaziť mu plány — to je pravá cesta. A ja mu ich musím pokaziť. Szavy nesmie
      sa dostať do Pešti, kým mi neoddá svoju dcéru. Musí sa zriecť alebo Patakyho, alebo mandátu i
      Patakyho. Lebo keď Szavy nebude v Pešti, nech Pataky príde sem, do Savíc, veď…“ Pán Eduš
      nedokončil, ale oči mu ziskrili hnevom.
   </p>
   <p>
    Pánu Elekovi sa konečne rozjasnilo. Pristúpil k hosťovi a stisol mu skoro vrele ruku.
   </p>
   <p>
    „Na mňa môžu rátať — čo bude možné…“
   </p>
   <p>
    Pán Eduš nemohol potlačiť v sebe nevôľu, ktorú v ňom vzbudzovalo každé slovo
      Szedlárszkeho. Keby nemusel, nehľadel by jeho služieb. Ale nutnosť premohla v ňom predsudky.
      Podal mu ruku a doložil:
   </p>
   <p>
    „Ja rátam na toto: oni ma spravia svojej strany hlavným kortešom. Ja im zorganizujem
      stranu a privediem rozmnoženú k urne. Szavy musí utrpieť porážku.“
   </p>
   <p>
    „Ich návrh akceptujem s radosťou — tu je ruka.“
   </p>
   <p>
    „Zajtra sa vyberiem do dedín. O dva dni pôjdu oni, povedia programné reči. Ostatok potom.“
   </p>
   <p>
    ,Spravodlivá vec nájde všade svoje nástroje, i na Sahare, a tak i moja,‘ pomyslel si pán
      Elek, vyprevádzajúc tak neočakávaného spojenca. ,Odmrštený milenec, pomsta: to sú veľké
      mocnosti!‘ A dlho chodil po izbe a trel si ruky ako človek, ktorému vyšlo terno.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523377" name="ftn.id2523377">
        9
       </a>
       ]
      </sup>
      <span class="emphasis">
       <em>
        Éljen Szavy Pál
       </em>
      </span>
      (maď.) — Nech žije Pavol Szavy.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506582">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán Eduš Zobiczky dodržal slovo, ba skvele prevýšil. Sotva odišiel od pána Eleka, porobil
      prípravy na výlet volebným okresom. Jeho mama ani netušila, čo sa to stala za premena s jej
      synáčkom. Iba ráno zatlieskala rukami, keď ho videla cele premeneného. Bol krásny. Mužná,
      silná postava bola ešte viac vyrazená šatstvom, ktoré si bol obliekol. Mal totiž kroj
      sedliacky, bežný v novomestskom okrese. Iba daktoré fantastické prídavky, ako opasok s
      pozlátenými prackami a zelená košeľa boli odchýlkami od bežného kroja.
   </p>
   <p>
    „Ale ti to stojí,“ kochala sa v synovi natešená mať. „Krásne šaty — no! Keď bude na
      fašiangy masknbál, urobíš v nich senzáciu.“
   </p>
   <p>
    „Myslím, ani do fašiangov nebude treba čakať. Mama, ja idem po okrese kortešovať. Na to sú
      i tieto šaty. Ešte mnoho, mnoho počuješ o mne. Po tieto dni ma nečakaj.“
   </p>
   <p>
    Objal ju, bozkal jej ruku a vysadol na osedlaného koňa. O chvíľu stratil sa udivenej
      materi.
   </p>
   <p>
    Ani štyri dni neminuli, čo chodili okresom, a účinky sa už dostavili. Stránky sa
      konsolidovali; bolo jasne rozoznať, ktorá má koľko hlasov. Ale sa aj natrápil, kým natoľko
      povzniesol morálku! Všade po dedinách len z morálky prednášal, a tá bola: ,Ľudia, nepite od
      oboch kandidátov. Riadny volič chytí sa jedného a nepreskakuje z tábora do tábora ako skrútená
      ovca.‘ Od tých čias Szedlárszkeho ľudia nepreskakovali viac k Szavymu.
   </p>
   <p>
    Ale to nebolo dosť. Szavyho tábor stenčoval sa zo dňa na deň. Chýr Edušov šiel ďaleko pred
      ním dedinami. Kde sa zjavil, tam razom masy získal. A nebol to len účinok kroja. Skôr sama
      osobnosť Zobiczkého vábila a priťahovala tých prostých ľudí. On sa im znížil a vžil do ich
      cítenia i myslenia — obliekol sa do sedliackej duše. Pospolitosť videla v ňom
      Slováka-sedliaka, pravda, zidealizovaného. A pán Zobiczky napodiv priľnul k tejto spoločnosti,
      cítil sa ako medzi seberovnými. S nimi sedával v krčme, s nimi tĺkol sa po sedliackych
      chalupách; keď ho v niektorej zastihol obed a tí, čo boli vôkol misy, dľa starej obyčaje
      riekli: ,Poďte s nami,‘ on šiel, jedol drevenou lyžicou hrubé jedlá z jednej misy so
      sedliakovou rodinou.
   </p>
   <p>
    Szavy spočiatku sa len útrpne usmieval bizarnému nápadu Zobiczkého. ,Nech len hrá tú
      komédiu, aspoň kompromituje Szedlárskemu stránku u sedlače. Lebo sedliak nechce kamaráta, ale
      pána.‘ No nahliadol, že jeho výpočty boli trochu pochybené. Kde sa Eduš obrátil, Szavyho
      zástavy osireli. Viali síce na krčmách, ale krčmy, ani čo by ich bol vymietol. Stoliční
      korteši vracali sa jeden po druhom zahanbení — ich hlas po dedinách nemal viac poslucháčov.
      Krem toho ak dakde probovali prekážať Zobiczkému, sedliaci ich makave presvedčili, že to márna
      práca. Sám slúžnodvorský ledva vyviazol z jednej dediny. Sedliaci zhrnuli sa okolo jeho koča
      so sekerami, a len do kolies sa dať. Szavyho krčmári, vidiac, že nekynie zárobok, postrhúvali
      zástavy a poslali ich nočnou hodinou ta, skadiaľ ich dostali — do Savíc. Szavyho strana po
      dedinách bola rozrušená, podkopaná, zničená. Zostali mu len Nové Mesto, sídlo stolice, a
      Ladíková, ľudnaté, sedliakmi obydlené mestečko, uložené čosi vbok od centra stolice, a ich
      najbližšie okolie.
   </p>
   <p>
    Szavyho strana zišla sa do Savíc ku konferencii. Hlavný bod porady bol: Ako odzbrojiť
      Zobiczkého? Chytiť ho ako buriča? Násilie by rozbúrilo mysle sedliakov a nalialo oleja do
      ohňa. Vyjednávať s ním? Strana tak mocná s jediným človekom — to by bolo nedôstojné, to by mu
      dodalo nimbus v očiach pospolitosti. Konečne uzavrelo sa suspendovať ho z úradu, v dedinách
      ponechať stav dnešný, veď v deň voľby oddrapí sa z nich, čo sa dá. Zato nedopustiť protivníka
      na svoj terén, centrum stolice a jeho okolie obsadiť. Preto sa Marínyimu odporúča, aby
      stopoval pohyby nepriateľa na každom kroku. Ak by sa Zobiczky odvážil prekročiť do cudzieho
      revíru, tu treba hneď v zárodku paralyzovať jeho zhubnú činnosť.
   </p>
   <p>
    Od toho dňa bol Zobiczky obkľúčený zvedmi, ani počas války. Kam sa hodil, všade stretol sa
      so svojím bývalým šéfom, Marínyim.
   </p>
   <p>
    V deň pred voľbou mal Zobiczky so svojimi pomocníkmi v krčme generálnu poradu. Porátali
      hlasy dľa dedín, a našlo sa, že Sedlárszky má väčšinu dvesto hlasov.
   </p>
   <p>
    „Páni, to je málo,“ riekol kortešom, „tak prehráme. Tieto hlasy nám vezmú zajtra na rínku.
      My sme v opozícii, nás budú krivdiť. A väčšina dvoch sto hlasov ich len podráždi k výčinom, a
      skrešú nám ju na menšinu. Ak chceme zvíťaziť, musíme protivníka ochromiť. A tu treba asi
      päťsto hlasov väčšiny. Tristo hlasov musíme im teda ešte dnes ukradnúť.“
   </p>
   <p>
    „Ale ako — teraz je už ťažko!“ riekol pán Pazman Szedlárszky.
   </p>
   <p>
    „To je už moja starosť. Ja ich zadovážim sám. Vy zostanete len tu, a držte mi ľudí pekne v
      hŕbočke. Nepusťteže si vlka do košiara! Nesmieme tu stratiť ani hlasu. Vaša radosť bude nedať
      si odorať. Dnes večer nech sú hotové vozy a ľudia; doveziete mi ich, kde vám ja odkážem.
      Zajtra ráno všetci spolu vtiahneme do stoličného mesta; nech nás vidia, že nás nie je málo.“
   </p>
   <p>
    Korteši sľúbili, že úpravy svojho veliteľa v ničom neporušia. Pán Eduš sadol na koňa, a
      chodníkmi, vŕškami zaniesol sa do svojej rezidencie, do Zobíc.
   </p>
   <p>
    „Prepánaboha, môj syn!“ vykríkla jeho mama. „Celý si mi zdivel, smrdíš dymom, fajkou a —
      pálenkou. Čo som sa ja dožila! Ja že ideš kortešovať za našich — a ono…“
   </p>
   <p>
    „Ktoríže sú to tí naši?“ pýtal sa jej s úsmevom.
   </p>
   <p>
    „A ty sa ešte smej! Čo povie Szavy… Všetko hotové, len oddávky, a ty všetko porúcaš! A
      Žofka — nebožiatko, tá si oči vyplače. Kde sa ti len rozum podel, kde!“
   </p>
   <p>
    „Ja chcem Szavymu dokázať, že Žofku lebo dostanem ja, alebo ani ja, ani ablegát Pataky.“
   </p>
   <p>
    A vyrozprával jej, ako ho bol Szavy pred týždňom odmrštil.
   </p>
   <p>
    „Dobre si urobil, syn môj,“ a pohladila ho po uchlpenej hlave. „Ja som nevedela, čo sa
      medzi vami stalo. Poručenobohu. Ozaj, vieš, že ťa zhodil zo slúžnovstva? Tu je list od
      starého.“
   </p>
   <p>
    „Čakal som to; vedel som, že nič múdrejšieho nebudú vedieť vyviesť,“ a schoval županov
      list za opasok.
   </p>
   <p>
    „A teraz si už len oddýchneš, čo?“ A natešená mama poberala sa do kuchyne.
   </p>
   <p>
    Pán Eduš obzrel hospodárstvo nepreoblečený. Vydal ďalšie rozkazy a v dobrej vôli zasadol k
      obedu. Sotva zložil lyžicu, dal rozkaz, aby zapriahli štvorku do krytého koča.
   </p>
   <p>
    „A kde ideš, Eduško?“
   </p>
   <p>
    „Do práce, mama, do práce! Treba kortešovať, dnes je ostatný termín…“
   </p>
   <p>
    „Nebolo ti ešte dosť? Veď i druhí môžu dačo robiť, nielen ty sám.“
   </p>
   <p>
    „Ja musím, mama, ja sám. Nech vidia i župan, i všetci, kto bol všetkého fundátor.“
   </p>
   <p>
    Objal mamu, a v tom divnom obleku sadol do koča, rozkážuc spustiť remenný pokrov. Bol
      krásny letný deň.
   </p>
   <p>
    „A povezieš sa v otvorenom koči?“
   </p>
   <p>
    „Nech ma vidia, keď poveziem sa popred vidiecky dom. Keby som sa kryl, mysleli by, že sa
      ich bojím.“
   </p>
   <p>
    Za kočom zdvihol sa prach, kone, fŕkajúc, leteli k stoličnému mestu.
   </p>
   <p>
    Pán Marínyi, hlavný slúžny, práve zberal sa po mohutnej sieste do kasína, keď pribehol
      hajdúch s vyplašenou tvárou.
   </p>
   <p>
    „No, čo je?“ okríkol ho pán.
   </p>
   <p>
    „Prosím ponížene, pán urodzený viezli sa hore mestom.“
   </p>
   <p>
    „Kto — čo — ako: nevieš, že každý čert už tituluje sa urodzeným? Ktorý je to ten tvoj
      urodzený?“
   </p>
   <p>
    „Ten pán slúžny, čo boli… čo sa im to tá nátura tak prevrátila čím hore tým dolu… Nuž ten
      zo Zobíc. Ja že to bača… tá košeľa sa im tak počernievala, a ono to boli pán urodzený…“
   </p>
   <p>
    „Nefrfoc toľko! Kde sa viezol?“
   </p>
   <p>
    „Ako povedám, hore mestom… pekne prebrnkli popri mne; len brnk! a už boli čerti vedia kde.
      Ja som ich poznával po tvári trochu — ale takto nebol by som sa im priznal, iba čo som po
      kočišovi vyrozumel, že sta to veru oni. I pekne sa mi do tváre zasmiali a zakyvkali pekne
      rukou, povedá: ,Sérus, Miško!‘ Nuž ale sta to reku oni… A nestačil som to slovo preriecť, už
      boli brnk! No — myslím sebe — mali si aj čo obliecť! Keby dáke šnurované mentieky… ale
      nevypratú košeľu ani dáky valach.“
   </p>
   <p>
    „Čuš, trepajisko! Rozkáž zapriahať — ale v tej minúte!“
   </p>
   <p>
    „Už je, už je — len sadať, pán veľ…“
   </p>
   <p>
    „Už choď!“
   </p>
   <p>
    Vďaka opatreniam pána slúžneho, vo dvore vždy stál koč pohotove, v ňom zapriahnuté kone.
      Pán Peter zapálil si len cigarku, a hodil sa do vankúšov.
   </p>
   <p>
    ,Človek nemá chvíľku pokoja,‘ šomral rozzlobený; ,aby lietal ako kopov po okrese, kde a
      kedy sa komu zapáči. Nevystál som za dvadsať rokov v službe toľko čo tento týždeň. Veď je to i
      úradníctvo! Neznať si rady s jedným holomkom… Všetko len na mojich pleciach! Ozaj, Szavy dnes
      bohviekde vylihuje, fajčí si dakde vo foteli, a ty, slúžny, lietaj… A čo mňa do jeho krvavého
      mandátu? Len že som slúžny a hlavný korteš… Človek by všetko zapľul. Originálna figúrka, tento
      Zobček. Plnokrvný Zobiczky, plnokrvný blázon — ozaj! Poznať v ňom otca — celý otec.
      Nerozmyslenosť! Bujj bele Balázs!
    <sup>
     [
     <a class="footnote" href="#ftn.id2506997" name="id2506997">
      10
     </a>
     ]
    </sup>
    Skaziť si kariéru… len nech bude efekt, čo on dbá? Istý jeho otec. Chodiť v
      krpcoch a opasku — móda à la Paríž! Komediant!‘
   </p>
   <p>
    Za mestom v neveľkej diaľke zjavil sa koč, ťahaný štvorkou. V ňom vidno široký klobúk a
      zelené rukávy.
   </p>
   <p>
    ,Na koho to má pôsobiť, nepochopujem. Solídni ľudia ho unisono
    <sup>
     [
     <a class="footnote" href="#ftn.id2507025" name="id2507025">
      11
     </a>
     ]
    </sup>
    odsúdia, iba kuchárky mu budú tlieskať… Veru lacná sláva! Škoda šuhaja… musím mu
      do duše povedať, čo a ako. A čo to zastal?‘
   </p>
   <p>
    Zobického koč zastal, kočiš skočil a vytiahol vrch na ňom. Pánu slúžnemu stratili sa z očí
      i široký klobúk i zelená košeľa. Vidieť len remeň, ako sa klenie ponad kočiar a drobný
      oblôčik, ktorý odráža jasné lúče slnka.
   </p>
   <p>
    ,Aha, pán brat nemôže vydržať páľu, dal sa prikryť. Samá kontradikcia,
    <sup>
     [
     <a class="footnote" href="#ftn.id2507058" name="id2507058">
      12
     </a>
     ]
    </sup>
    samá launa.
    <sup>
     [
     <a class="footnote" href="#ftn.id2507068" name="id2507068">
      13
     </a>
     ]
    </sup>
    Halušky sedliacke nevystavia mu bok, od kulaše nedostane magnkatarh,
    <sup>
     [
     <a class="footnote" href="#ftn.id2507081" name="id2507081">
      14
     </a>
     ]
    </sup>
    i na prípecku sa vyspí — a slnca nevydrží! Komediantská nátura!‘
   </p>
   <p>
    Pán Marínyi takto si ukracoval nudnú cestu. Tu i tu zahrešil planej ceste, keď ho vo voze
      veľmi osievalo: no hneď sa i utíšil a nehrešil jej. Veď vlastne je to stoličná a práve v tomto
      okrese patrí pod jeho právomoc.
   </p>
   <p>
    Dediny míňali sa a tratili za horizontom, vrchmi stiesneným. Cesta došla do doliny; dolina
      sa čím diaľ šíri a rozkladá v rovinku, pretrhnutú kde-tu úložitým kopčekom. Kde sa končí
      rovina, tam dvíhajú sa vrchy, po bokoch zarastené bučinou a jedlinou. Na samom úpätí týchto
      vrchov belejú sa spomedzi stromovia steny domcov v dlhočiznom rade. Nad nimi dominuje veža,
      ligotajúc sa v letnom slnku, lebo je obitá meďou. To je Ladíková, veľká obec, alebo, ako sa
      rada menuje, mesto.
   </p>
   <p>
    ,Teda do Ladíkovej, pán brat!‘ usmial sa pán slúžny. ,Ladíková je už naša — coky!… Podur!‘
      skríkol na kočiša, ,aby sme ich tam v meste dohonili! Len za nimi, smelo, ta — neboj sa!‘
   </p>
   <p>
    Jeho oko s akousi úctou spočinulo na mestskej veži. Veď tam pod ňou býva ten dobrý,
      lojálny ľud, ktorý zajtra ráno, chlap do chlapa, pôjde k urnám hlasovať na Szavyho. Už
      rozoznať dom od domu. Vidno, ako stoličná cesta, prebehnúc poľom, zeleným, vlniacim sa úrodou,
      vniká do mesta a prechádza v hlavnú ulicu, i ako sa hodí razom vľavo. Štvorka je už pred
      mestom, letí ulicou, za ňou stĺpy prachu. Deti, stojace pod stenou, počuť, ako pokrikujú…
      hodila sa už vľavo, zmizla, iba prach čo sa kundolí. Pán Marínyi pocítil akúsi úzkosť.
   </p>
   <p>
    „Pošibaj — za nimi!“
   </p>
   <p>
    I oni sa našli v hlavnej ulici, deti zas pokrikujú. Na ulici ľud — poznali ho, klaňajú sa
      úctivo… pán slúžny nestačí ani ďakovať, iba kričí:
   </p>
   <p>
    „Pred hostincom zastaň!“
   </p>
   <p>
    Koč zastal skoro na konci mesta pred domom nebieleným, len z väčšieho ovakovaným. Pod ním
      pivnica, na nej oblôčky, ktorými kuká tma na ulicu spomedzi mriežok do cifry skrútených.
      Hlavný vchod je vysoko od zeme, vedú k nemu schôdky na altánku, z ktorej ide sa do pitvora,
      zaneseného blatom a raziaceho pachom, aký rozkladá sa v navštevovaných krčmách. Predo dvermi
      na altánku stojí človek plecitý, tučný; v ústach fajka; oblečený je v letných šatách, len
      kabáta nemá. Snáď chce ukázať, že i on máva dakedy čistú košeľu, lebo jej rukávy sa ozaj
      jagajú. Ako muž ten zhliadol pána slúžneho, podvihol čiapku, zlatom vyšívanú, pravda, dobre už
      prepotenú, a riekol:
   </p>
   <p>
    „Košamstr dínr — gnädiger Herr!“
    <sup>
     [
     <a class="footnote" href="#ftn.id2507191" name="id2507191">
      15
     </a>
     ]
    </sup>
   </p>
   <p>
    Pán slúžny ani nezosadol, len oprel sa lakťom o vankúš koča.
   </p>
   <p>
    „Markus, nevideli ste dakde Zobiczkého?“
   </p>
   <p>
    „Jake nevidel — videl, Ojer Gnoden.
    <sup>
     [
     <a class="footnote" href="#ftn.id2507218" name="id2507218">
      16
     </a>
     ]
    </sup>
    Tam lietal ani šarkan,“ a pán Markus (lebo i oni sú pán) ukázal čutorou svojej
      fajky, kam ,lietal‘.
   </p>
   <p>
    „Pohni!“ skričal pán slúžnodvorský na kočiša a zahrešil, že Markusovi div fajka nevypadla.
   </p>
   <p>
    Koč pustil sa behom a našiel sa za mestom. Tu cesta vchádza do doliny, za dolinou zas
      údolie; to sa rozvetvuje v obe strany a každé z nich ukrýva dedinky. To všetko je revír
      Szavyho. A iste do tých dedín ide Zobiczkého štvorka, ktorú neďaleko vidieť. Ale i štvorka
      musela vystať, lebo ide skoro z kroka na krok.
   </p>
   <p>
    ,Ergo, rozmysleli sme si,‘ posmieval sa pán Marínyi. ,Z Ladíkovej je nič, pán brat, ani z
      dedín nebude nič… Hm, lebo Marínyi pôjde za nami i krajsveta a nespustí nás z očí — veru
      nespustí, ten prefíkaný Marínyi…‘
   </p>
   <p>
    A pán slúžnodvorský sedel si vo vankúšoch, krátiac si čas vtipkovaním nad prevedeným
      protivníkom.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506997" name="ftn.id2506997">
        10
       </a>
       ]
      </sup>
      <span class="emphasis">
       <em>
        Bujj bele Balázs!
       </em>
      </span>
      (maď.) — Dolu s Balážom!
     </p>
    </div>
    <div class="footnote">
     <p>
      <sup>
       [
       <a class="para" href="#id2507025" name="ftn.id2507025">
        11
       </a>
       ]
      </sup>
      <span class="emphasis">
       <em>
        unisono
       </em>
      </span>
      (tal.) — jednohlasne
     </p>
    </div>
    <div class="footnote">
     <p>
      <sup>
       [
       <a class="para" href="#id2507058" name="ftn.id2507058">
        12
       </a>
       ]
      </sup>
      <span class="emphasis">
       <em>
        kontradikcia
       </em>
      </span>
      (z lat.) — protirečenie, rozpor
     </p>
    </div>
    <div class="footnote">
     <p>
      <sup>
       [
       <a class="para" href="#id2507068" name="ftn.id2507068">
        13
       </a>
       ]
      </sup>
      <span class="emphasis">
       <em>
        launa
       </em>
      </span>
      (z nem.) — nálada, vrtoch
     </p>
    </div>
    <div class="footnote">
     <p>
      <sup>
       [
       <a class="para" href="#id2507081" name="ftn.id2507081">
        14
       </a>
       ]
      </sup>
      <span class="emphasis">
       <em>
        magnkatarh
       </em>
      </span>
      (z nem.) — žalúdočný katar
     </p>
    </div>
    <div class="footnote">
     <p>
      <sup>
       [
       <a class="para" href="#id2507191" name="ftn.id2507191">
        15
       </a>
       ]
      </sup>
      <span class="emphasis">
       <em>
        Košamstr dínr — gnädiger Herr!
       </em>
      </span>
      (z nem., správne: Gehörsamster
          Diener…) — najposlušnejší služobník, milostivý pane!
     </p>
    </div>
    <div class="footnote">
     <p>
      <sup>
       [
       <a class="para" href="#id2507218" name="ftn.id2507218">
        16
       </a>
       ]
      </sup>
      <span class="emphasis">
       <em>
        Ojer Gnoden
       </em>
      </span>
      (z nem. Euer Gnaden) — Vaša milosť
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507275">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kočiare zanikli v doline, v zeleni hory. Dookola ticho, pusto…
   </p>
   <p>
    A predsa nie! Tamto strán cesty je úboč, zarastená lieštinou; lieština sa hýbe, ktosi razí
      si ňou cestu. Snáď srnec alebo jeleň… Nie, v jasnej zeleni lístia vidieť tmavú zeleň košieľky
      a ligot pozlátených praciek od opasku.
   </p>
   <p>
    Pán Zobiczky spustil sa úbočou na cestu a obrátil sa rovno k Ladíkovej. Pred krčmou našiel
      toho istého Markusa v tom istom spôsobe.
   </p>
   <p>
    „No, ja som tu, pán Markus — čo myslia?“
   </p>
   <p>
    „Ale veď pred štvrťhodinú…“
   </p>
   <p>
    „Pravdu majú, ale pred voľbou im to tak býva. Slúžnodvorský dohonil ma za mestom —
      vyrovnali sme sa, po bratsky, podobrotky. Keby bol našiel na ceste, bol by im doniesol palmový
      prútik do prezentu — ratolesť pokoja; ale, ako hovorím, nebolo. Ako ma tu vidia, celý som
      Szavyho. Slúžnodvorský šiel ta do dedín, po voličov, mňa poslal k nim s pozdravením, aby som
      tuto Szavyho voličov pripravil k zajtrajšej voľbe. Že je to pravda slovo na slovo, toho
      najlepší dôkaz, že som tu. Kde je richtár a úradskí?“
   </p>
   <p>
    Pán Markus počul už všeličo kuriózneho, ale toto predsa bolo primoc. Ale načo rozumovať?
      Korteš je tu — krčma sa zaplní…
   </p>
   <p>
    Pán Zobiczky menom slúžneho rozkázal richtárovi zvolať voličov do krčmy. Richtár sa tiež
      poškrabal, či má dať na to svoje richtárske ,placetum‘,
    <sup>
     [
     <a class="footnote" href="#ftn.id2507360" name="id2507360">
      17
     </a>
     ]
    </sup>
    no rozkaz nebol v kolízii
    <sup>
     [
     <a class="footnote" href="#ftn.id2507371" name="id2507371">
      18
     </a>
     ]
    </sup>
    so samosprávou obce — a rozkaz je rozkaz! A ako sa previedol! Neminulo štvrť
      hodiny, a krčma bola nabitá voličmi.
   </p>
   <p>
    Pán Zobiczky dával len nalievať a zas nalievať. Sám tiež ponúkal, potľapkával voličov a
      zhováral sa s nimi o bežných veciach a úrodách, akoby len toť bol z poľa prišiel.
   </p>
   <p>
    „To je pán,“ pochvaľovali si voličia. „Chlebový pán — neminie ho ešte vicišpánstvo.“
   </p>
   <p>
    Sklenice prázdnili sa a zas plnili, a milí voličia plávali v blaženosti. Keď už videl, že
      mysle sú naladené k verejným záujmom, pán Zobiczky povstal zo svojho miesta.
   </p>
   <p>
    „Ctení voličia! Chcem sa vás nakrátce opýtať: viete vy, na koho budete zajtra hlasovať?“
   </p>
   <p>
    „Ako by sme nevedeli!“ ohlásil sa richtár. „Pán Szavy!“
   </p>
   <p>
    Voličstvo prisviedčalo tiež:
   </p>
   <p>
    „Pán Szavy.“
   </p>
   <p>
    „Dobre; meno ste sa mu naučili. Ale či ste ho kedy tu i videli!“
   </p>
   <p>
    Voličia nevedeli dať napochytre zručnej odpovede.
   </p>
   <p>
    „Veru… akiste… no veru…“
   </p>
   <p>
    „Avšak nevideli?“ dokončil za nich pán Zobiczky.
   </p>
   <p>
    „Ja nie!“ zvolal jeden.
   </p>
   <p>
    „Ani ja!“
   </p>
   <p>
    „A ja ani tak!“
   </p>
   <p>
    „Nuž, nevideli! Nože, no! A ozaj, prečo nebol tuná? Čo, neviete, pán richtár?“
   </p>
   <p>
    „Ja neviem, prosím…“
   </p>
   <p>
    „Ani nik tu nevie?“
   </p>
   <p>
    „Ktože bude vedieť, ak richtár nie!“ ozval sa hlas od susedného stola.
   </p>
   <p>
    „A ja viem, prečo!“
   </p>
   <p>
    „Vedia — nech povedia…“
   </p>
   <p>
    „Preto, že si on takto myslí: Čože Ladíková, tam bývajú sprostí ľudia, a tí dajú hlas na
      hockoho, na koho im stolica rozkáže. Čo by ja medzi nich chodil — osprostel by i ja medzi
      nimi; lebo kto chodí do mlyna, ľahko sa zamúči…“
   </p>
   <p>
    „Ale my! O nás takto?“ kričal ktorýsi plnokrvný občan.
   </p>
   <p>
    „Áno, tak si myslí o vás: Čo, môžem tam poslať svojho fulajtára,
    <sup>
     [
     <a class="footnote" href="#ftn.id2504879" name="id2504879">
      19
     </a>
     ]
    </sup>
    a oni si budú myslieť, že som to ja… Veď len toť psa miesto barana odrali a
      prepytujem zjedli…“
   </p>
   <p>
    Pán Zobiczky zamĺkol; nebol by i tak vlastného slova počul, aký povstal hurhaj. Lebo
      susedné obce vymysleli o Ladíkovej tú bájku, a Ladíkovan, keď ju počul, ani čo by ho na nože
      bral.
   </p>
   <p>
    „Kto to povedal?“ kričali nasršení mešťania.
   </p>
   <p>
    „Kto? Veď vám hovorím: váš ablegát. V každej, i tej najhoršej dedine sedí korteš a muzika;
      napája ľudí, rozhadzuje peniaze. A čo Ladíková? Kto sa vám tu ukáže? Viezol som sa týmto milým
      mestom, že pôjdem do dedín po voličov Szedlárszkeho. Ale, verte mi, uľútilo sa mi vášho mesta.
      ,Eh, reku, nepôjdem do dedín! Nech tam Szedlárszkeho voličia i primrznú — nepôjdem.‘ A nešiel
      som, vrátil som sa do vášho mesta. Ale nie kortešovať. Na kých sto elementov by nám boli tie
      hlasy — môžme ich Szavymu dvesto požičať, a hvízdajúci vyhráme. Ale pomyslel som si: ,Čo, keď
      ten ablegát je taký skúpy, čo mi preto bude, keď ich ja potraktujem. To sú tam, myslím si,
      všetko hodní ľudia, stáli i za tvojho otca, keď bol slúžnym. I hory sú ti chotárne s ich
      horami, a nikdy sa ti neulakomili ani na triesočku. Nebudem od nich žiadať, keď mu dali slovo,
      aby opustili svojho ablegáta…‘ Ozaj, dali ste mu slovo, Szavymu?“
   </p>
   <p>
    „Kto — kedy? Ja nie…“
   </p>
   <p>
    A voličia v nedorozumení hľadeli jeden na druhého.
   </p>
   <p>
    „A čo ste vy za voličia?“ okríkol ich rozhnevaný pán Zobiczky. „Nesľúbili mu, a držia s
      ním! To neviete ani, na čom ste! Pôjdete ako kŕdeľ oviec, kde vás títo barani povedú?“
   </p>
   <p>
    Pri slove ,barani‘ hodil okom na richtára a úradských, čo si popíjali pri zvláštnom stole.
   </p>
   <p>
    Voličia počali sa búriť. Že sú oni ovce a úradskí barani, zamrzelo ich.
   </p>
   <p>
    „Nevidíte, kam vás títo vedú? Títo robia, čo im stolica nariadi, a stolica chce, aby
      všetko zostalo pri starom. Ale my nechceme to, čo bolo. My chceme, čo ešte nikdy nebolo. Ale
      načo vám budem rozprávať, čo my chceme — vy i tak neslúchnete. Vypime si radšej!“
   </p>
   <p>
    „Čo chcú oni, nech nám povedia!“ kričali chlapi jeden nad druhého.
   </p>
   <p>
    „Nie tak — najprv povedzte vy, čo vy chcete.“
   </p>
   <p>
    V krčme nastalo ticho. Pán Zobiczky zvolal:
   </p>
   <p>
    „No — čo nehovoríte? Chcem sa i ja od vás poučiť.“
   </p>
   <p>
    „A čože my… My nevieme…“
   </p>
   <p>
    „Takí ste vy voličia: neviete nič! Teda nech povedia títo; chodia medzi pánov; zvedeli
      možno, čo chce váš ablegát Szavy!“
   </p>
   <p>
    Pri slove ,títo‘ hodil okom zas na úradských.
   </p>
   <p>
    Richtár sa podkasal, mrdol plecom, zodvihol sa, pozrel po rozdráždenom zhromaždení. Ale
      keď videl toľko očí na seba obrátených, zahanbil sa, najedoval sa, udrel fľašou o stôl a ťahal
      sa spoza stola. Bolo mu trochu tesno.
   </p>
   <p>
    „Ja, ba nie tak, richtár — osvedčte sa,“ dojedali doň občania.
   </p>
   <p>
    „Ale ja viem?“ oboril sa na nich. „Bohuprisám, neužil som nič od nikoho, ani špete, ani čo
      by mi tu za necht padlo. Večná pravda! S nikým som nebol na slove v tejto veci — so žiadnou
      živúcou dušou. Ale ja… Nuž…“ A siahol si do vlasov a poodhrnul ich spoza ucha.
   </p>
   <p>
    „Teda ani richtár nevie, čo chce váš ablegát. Nuž chcem vám teraz rozprávať ja, aby ste
      aspoň to vedeli, čo my chceme, keď už tak celkom sami neviete, čo chcete. My chceme, aby boli
      porcie menšie…“
   </p>
   <p>
    „Ej — to, to!“ prisvedčili voličia.
   </p>
   <p>
    „Lebo darmo je, čo moc, to moc. Vy tiež nenachodíte peniaze na drevenom moste. My chceme,
      aby železnice prestali: lebo načo sú železnice? Aby sa židia a páni mali na čom voziť, a teba
      strčia medzi kone. A čo nám sem čert zasial železnice, furmanky ani čo by bol sfúkol: chudobný
      človek nemá zárobku.“
   </p>
   <p>
    „Svätá pravda!“
   </p>
   <p>
    „Chceme, aby soľ bola lacnejšia — a čo by nám ju nemohli darmo dávať?“
   </p>
   <p>
    „A oni platia za ňu krajine? Ani babky!“ prisviedčali voličia.
   </p>
   <p>
    „My chceme, aby sa smel tabak sadiť, tak ako kapusta. A čo by tu každý mešťan nemohol mať
      peknú hradu tabaku? Koľko grajciarov by zgazdoval! Ak váš ablegát chce viac — voľte si ho! Ale
      takto, neboli by ste hodní, iba aby vás do vreca zašil…“
   </p>
   <p>
    „Ale my toho? Radšej čerta rohatého!“ kričali voličia od pece.
   </p>
   <p>
    „Tak sa má hovoriť! To je už slovo! Držte s nami: keď my zvíťazíme…“
   </p>
   <p>
    „Nech žije Szedlársky!“ kričali voličia od pece; ostatní sa zahanbili, čušali.
   </p>
   <p>
    Ale pán Zobiczky si nelenil. Chodil od stola k stolu; každému sa dal do známosti, že ho
      tam a tam videl. V krčme povstali krúžky vadiacich sa medzi sebou, pán Zobiczky bol všade…
      Vyslal do dedín poslov, aby sa Szedlárszkeho voličia zhromaždili večer v Ladíkovej. Markusovi
      rozkázal rezať barany; na obecnom placi za mestom rozkázal rozložiť oheň a variť, smažiť na
      panvách a hrncoch.
   </p>
   <p>
    Na mrkaní dovliekla sa cigánska banda, povolaná z Nového Mesta. Zahrala pri vatre za
      mestom. O chvíľu obstúpila ju ladíkovská mládež, v ktorej žilky len tak ihrali. Pán Zobiczky
      šiel tiež ta, za ním vyšli i voličia. Krčmár vyniesol stoly, vyvalil sudy, a nápoje tiekli,
      kde kto čo nastavil.
   </p>
   <p>
    Pán Zobiczky, človek vrtký, pochytil pani richtárku a povykrúcal ju, len milá vec. Tu
      stála zas druhá nevesta: pojal tú… Za ním dovtípili sa čo súcejší chlapci, a zem len tak
      dudnela. A voličia? Tu popíjali, tu tancovali. Keď tanec prestal, schytili na plecia pána
      Zobiczkého a nosili po lúke.
   </p>
   <p>
    „Nech žije Szedlárszky!“ zvolal pán Eduš v odpoveď.
   </p>
   <p>
    „Sláva — nech žije!“ opakovali bezmála všetci…
   </p>
   <p>
    Bolo sa už dosť dobre zotmilo, rosa počala padať, keď medzi rozveselených vstúpil pán
      slúžnodvorský. Tvár strhaná, brada a šatstvo pokryté prachom.
   </p>
   <p>
    „Čo je to tu?“ zvolal chrapľavým hlasom.
   </p>
   <p>
    „To sme my, Peti báči; robíme si majáles,“ odpovedal pán Zobiczky.
   </p>
   <p>
    „Čo tu hľadáš?“ osopil sa naň pán Marínyi.
   </p>
   <p>
    „Keď teba tu nebolo, prišiel som aspoň ja rozveseliť tvojich voličov.“
   </p>
   <p>
    „To je pokračovanie…“ pánu Marínyimu bolo ťažké slovo na jazyku. Zahliadol Zobiczkého
      temné oko, v ňom zlovestný plameň, „pokračovanie — divné,“ dokončil miernejšie.
   </p>
   <p>
    „Poď, Peti báči, vysvetlím ti všetko bez svedkov. Tu už práce nemáš…“
   </p>
   <p>
    A ukázal na voličstvo.
   </p>
   <p>
    „Čože — ja? Slúžny nemá tu práce? Na koho ste, chlapi?“ slúžny obrátil sa k najbližšiemu
      stolu.
   </p>
   <p>
    „No, povedzte, páni mešťania, na koho ste?“ zalichotil im pán Zobiczky.
   </p>
   <p>
    „My? Všetci za jedného. Tuto pán urodzený vedia,“ odpovedal jeden z voličov.
   </p>
   <p>
    „Ale ja chcem od vás počuť!“ rozkričal sa pán slúžnodvorský. „On za vás nebude votovať.“
    <sup>
     [
     <a class="footnote" href="#ftn.id2505200" name="id2505200">
      20
     </a>
     ]
    </sup>
   </p>
   <p>
    „Nehnevaj sa,“ obrátil sa k nemu pán Zobiczky. „Oni vlastne ani nevedeli, za koho sú. Čo
      si im svojho kandidáta aspoň neukázal!… Teraz už vedia, vyrozumeli, i to len odo mňa.“
   </p>
   <p>
    „Vtedy sa nevedel prísť spýtať, len teraz, keď mu prihára!“ ozval sa hlas z tmavého
      úzadia. Rozjarení voličia sa rozosmiali.
   </p>
   <p>
    „Ktorý je to ten zbojník — hneď pôjde na mušky!“ rozkričal sa pán Marínyi.
   </p>
   <p>
    „Povedám: poďme dnu. Autorita tvojho úradu je ohrozená.“
   </p>
   <p>
    Pán Marínyi rozvážil si vec. Poberal sa so súperom do krčmy. Zapreli sa do bočnej, kde
      stálo na stole krčmárske víno.
   </p>
   <p>
    „Peter báči, vypime si!“
   </p>
   <p>
    „Ty, vyznaj tu medzi štyrmi očima: či si jednal ako čestný muž.“
   </p>
   <p>
    „Áno, ako čestný — korteš.“
   </p>
   <p>
    „A to je čestné: vyvábiť ma z Nového Mesta, zaviesť do Ladíkovej, tu zoskočiť a prázdnemu
      vozu dať sa špacírovať až na hranicu okresu? Pováž, kde tu česť?“
   </p>
   <p>
    „Vedel som ja, že ty za vozom pôjdeš? Kone boli rozpálené, nemohol som ich dať hneď
      vypriahať. A tu som mal robotu — ja som nevedel, kde chodí kočiš s koňmi.“
   </p>
   <p>
    „No, hovor, čo chceš — ja to zatracujem. A tu čo si urobil?“
   </p>
   <p>
    „Skortešoval som vám Ladíkovú. Nie celú — úrad vám iste zostane, ak ho naša strana
      nesterorizuje. A kortešovať — to je šport. Najväčší páni sa ho chytili — teda je v tom žiadna
      nečesť. Chcel som ho i ja raz okúsiť, malý pán… Čo myslíš, bude zo mňa športsman?“
   </p>
   <p>
    „Vieš, že mne je nie do žartov. Situácia je vážna. Som tvoj priateľ — hovorím úprimne,
      dobrý priateľ. Chodíš po zlých cestách. Čo ti dá Szedlárszky?“
   </p>
   <p>
    „Nič…“
   </p>
   <p>
    „Načo teda tieto komédie? Ja im nerozumiem.“
   </p>
   <p>
    „Čo — komédia?“ osopil sa naň Zobiczky. „Ľúbiť je u teba komédia? U čestného muža! Ja ju
      ľúbim, Szavyho dcéru. On má s ňou cele, cele iné plány; prvý krok k ich prevedeniu je —
      mandát. Ja ho zrazím hneď na tom prvom kroku: mandátu nedostane.“
   </p>
   <p>
    „A ty verejné záujmy obetuješ osobným?“
   </p>
   <p>
    „Szavy tak začal. Od neho sa učím…“
   </p>
   <p>
    „Ukáž mu ty, že sa vieš obetovať…“
   </p>
   <p>
    „On by moju obeť neuznal a svet by ma vysmial. A potom: veď Szavymu skôr pristane sedieť
      doma než v parlamente.“
   </p>
   <p>
    „A Szedlárszky?“
   </p>
   <p>
    „Szedlárszky? Ten iste zmôže toľko čo Szavy. Čušať vie, i vokšovať
    <sup>
     [
     <a class="footnote" href="#ftn.id2505330" name="id2505330">
      21
     </a>
     ]
    </sup>
    vie.“
   </p>
   <p>
    Na lúke strhol sa ohromný krik, hulákanie. Vybehli oba na altánok pozrieť, čo sa deje. Na
      ceste stáli vozy, z nich zliezali sedliaci.
   </p>
   <p>
    „Čo to znamená?“
   </p>
   <p>
    „To sú Szedlárszkeho voličia z dedín a vaši, vlastne už naši, a Ladíkovania ich vítajú.“
   </p>
   <p>
    Slúžnodvorský videl masu ľudstva mrviť sa na obecnom placi. Čierna noc zjasnela od bielych
      halien.
   </p>
   <p>
    „Koľko je to hlasov?“
   </p>
   <p>
    „S Ladíkovanmi vyše tisíc.“
   </p>
   <p>
    Vrátili sa do bočnej. Slúžny zamyslený prechodil sa izbicou. Zastal pred Zobiczkým.
   </p>
   <p>
    „Víťazstvo máte isté.“
   </p>
   <p>
    „Po ladíkovskej afére ako na dlani. Naša väčšina je čosi vyše päťsto hlasov. Tú nesčešete
      žiadnym fígľom na svete.“
   </p>
   <p>
    „Ja znám jeden spôsob…“
   </p>
   <p>
    „A ten je?“
   </p>
   <p>
    „Vyrovnajme sa.“
   </p>
   <p>
    Zobiczky pustil sa do smiechu.
   </p>
   <p>
    „Čo na tom smiešneho. Ty nám oddáš päťsto hlasov, a sme víťazi. A ty urobíš terno. Úrad ti
      vrátime s výhľadom na povýšenie pri prvej príležitosti.“
   </p>
   <p>
    „Úrad! Bez úradu ja vyžijem.“
   </p>
   <p>
    „Žofku ti dáme…“
   </p>
   <p>
    Pán Zobiczky prechádzal izbicou zamyslený.
   </p>
   <p>
    „Za Žofku a úrad sa vyrovnám. Áno, prečo nie. Szedlárszky mi je cudzí, ba protivný — čo ma
      doň? Sľúbil som mu síce pomoc, ale iba potiaľ, pokiaľ mi nedajú Žofky. Ak mi ju dajú,
      Szedlárszkeho nechám. Nemá sa čo sťažovať. Čo mu päťsto hlasov i ujmem, nechám mu menšinu, a
      to čestnú. On by jej nebol zohnal bezo mňa.“
   </p>
   <p>
    „Teda ruka na to.“
   </p>
   <p>
    „Ruka áno, ale iba keď bude istota: čierno na bielom.“
   </p>
   <p>
    „Zbohom!“
   </p>
   <p>
    Pán slúžnodvorský sadol do koča, a zmizol vo tme.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507360" name="ftn.id2507360">
        17
       </a>
       ]
      </sup>
      <span class="emphasis">
       <em>
        placetum
       </em>
      </span>
      (lat.) — schválenie, rozhodnutie
     </p>
    </div>
    <div class="footnote">
     <p>
      <sup>
       [
       <a class="para" href="#id2507371" name="ftn.id2507371">
        18
       </a>
       ]
      </sup>
      <span class="emphasis">
       <em>
        nebol v kolízii
       </em>
      </span>
      (z lat.) — nebol v rozpore
     </p>
    </div>
    <div class="footnote">
     <p>
      <sup>
       [
       <a class="para" href="#id2504879" name="ftn.id2504879">
        19
       </a>
       ]
      </sup>
      <span class="emphasis">
       <em>
        fulajtár
       </em>
      </span>
      — predák
     </p>
    </div>
    <div class="footnote">
     <p>
      <sup>
       [
       <a class="para" href="#id2505200" name="ftn.id2505200">
        20
       </a>
       ]
      </sup>
      <span class="emphasis">
       <em>
        votovať
       </em>
      </span>
      (z lat.) — hlasovať
     </p>
    </div>
    <div class="footnote">
     <p>
      <sup>
       [
       <a class="para" href="#id2505330" name="ftn.id2505330">
        21
       </a>
       ]
      </sup>
      <span class="emphasis">
       <em>
        vokšovať
       </em>
      </span>
      (z lat.) — hlasovať
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2505456">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán Zobiczky vyšiel k ohňu. Prijali ho so slávou. Ani neschádzal z pliec oduševnených
      voličov. Bolo čosi pekného v ich oddanosti. Pocítil akúsi tajnú výčitku. ,Opustil si
      Szedlárszkeho — dobre, to je ctibažník. Ale načo si oduševňoval toľký svet zaňho? Ty si
      dosiahol, čo si chcel, ale čo dosiahol tento ľud? Nebolo mu lepšie, kým neslýchal o ničom, kým
      sedel v svojej chalupe, alebo pracoval v poli? Načo im maľovať zlaté zámky, a — oklamať ich! A
      ako ti veria…‘
   </p>
   <p>
    Ale tu vynorila sa strojná postava devy, krv zvírila — výčitka odznela…
   </p>
   <p>
    K tretej po polnoci priletel stoličný hajdúch na spenenom koni. Pánu Edušovi podal list
      pod stoličnou pečaťou. V liste stálo: „Milý priateľu! Dozvedel som sa, že moje slová, ktoré
      som voľbou rozčúlený vyriekol, berieš na zlatú vážku. Ubezpečujem Ťa, že všetko to je nič
      iného, ako nemilé nedorozumenie. Nedorozumenie tým nemilšie, že mňa stálo pár tisíc zlatých a
      Teba asi toľko nespokojných chvíľ… Aby som chybu napravil, sľubujem Ti čestným slovom pred
      týmito svedky: akonáhle obdržím mandát, hneď v ten deň budeme sláviť Tvoje zasnúbenie s mojou
      dcérou Žofkou. Je rad na Tebe, aby si urobil niečo, čím by táto, nám všetkým dôležitá
      záležitosť riešená bola k Vášmu blahu a našej spokojnosti. Tvoj otcovský priateľ Pavel Szavy.“
      Ako svedkovia podpísaní boli hlavný župan a slúžny, a stoličná pečať.
   </p>
   <p>
    Pán Zobiczky sadol k stolu a napísal: „Drahý Pali báči! Moja odpoveď na Tvoj vzácny list
      je táto: za Žofku urobím všetko. Aby slovo mohol dodržať, potrebujem Vašu pomoc. Predseda
      voľby nech dá tábory rozostaviť tak, aby ja s päťsto voličmi musel tiahnuť Tvojím táborom.
      Ostatok je nie naša starosť. Tvoj oddaný Ede. P. S. Vyprosím si služby na tetušku a
      pozdravenie na Žofku!!!“
   </p>
   <p>
    Hajdúch letel s odpoveďou do stoličného domu…
   </p>
   <p>
    Pán Zobiczky vyšiel k voličom.
   </p>
   <p>
    „Drahí bratia! Tu sme všetci hotoví, len ísť k urnám a vyniesť rozsudok, kto má byť
      ablegátom. Ja myslím takto: Páni mešťania ladíkovskí pôjdu si ešte pospať. Vy, čo ste z dedín,
      občerstvite sa a — hore na vozy! Čas je tu — obsaďte miesto na rínku sebe i nám. Veď nás je,
      ľaľa, dosť hodne, teda vyberte nám miesto príhodné. Na rínku držte sa pekne, aby nás
      nepriatelia nehanili. Ale vozy nám pošlite naspäť, my sa na nich k mestu odvezieme, a to za
      vidna, aby nás videli, že nás je hodne. Tak sa my pripojíme k vám. Ale že je pánov mešťanov
      len okolo tristo: musí dakoľko dedín s nami tu počkať, aby nás šlo mestom aspoň päťsto
      voličov.“
   </p>
   <p>
    Masám sa to veľmi zaľúbilo. Vyvolali „Sláva!“ — neznať, či sebe, či pánu Edušovi, či
      kandidátovi.
   </p>
   <p>
    Voličia posadali na vozy, ako pán Zobiczky kázal. V Ladíkovej ostalo ich ešte dobrých
      päťsto.
   </p>
   <p>
    Po prevedení expedície ľahol si na diván a zaspal.
   </p>
   <p>
    *
   </p>
   <p>
    Novomestský rínok poskytoval zriedkavý pohľad; len oči pásť na ňom. Mrvili sa na ňom masy
      v miešanine ani na jarmoku. Sedliak, mešťan, biela kabanica, čierna halienka, tu mentiečka,
      tam huňka, tu širák, tam čiapka: a nad tým morom ľudstva hora zástav, hora živá, pohyblivá.
      Ohlušujúci rákoš roznáša sa ulicami. Tu stoja oba tábory. Zhora tábor Szavyho, zdola
      Szedlárszkeho. Medzi nimi ponechaná široká ulica, udržovaná vojskom a bajonetmi, aby sa tábory
      nezrazili. Ulicou touto behajú sem-tam úradníci stoliční, jedni po práci, druhí len zo
      samopaše, aby voličom ukázali: ,Hľa, akí sme my páni, aký my máme dom!‘ Tábor Szavyho
      pozdravuje ich pokrikmi: „Sláva!“ „Éljen!“ — sú to všetko jeho korteši. Tábor Szedlárszkeho
      mlčí, alebo odbavuje ich nadávkami.
   </p>
   <p>
    Okolo deviatej, keď už hlasovanie bolo v behu, ozvala sa muzika. Pohybovala sa zhora
      nadol. O chvíľu zjavil sa na rínku rad voličov, stúpajúcich k táboru Szavyho. Na čele zástupu
      kráča pyšná postava mládenca v zelenej košieľke, v skvelom opasku… Obzrel sa po okolitých
      domoch, akoby sa pýtal: Kto sa mi vyrovná? Obloky plné divákov, vlastne diváčok. Pozrel i na
      stoličný dom: v oblokoch výkvet stoličnej inteligencie. Úradníctvo a zemania, zemania a
      úradníctvo. Niekoľko oblokov ozdobené je najkrajšími dámskymi hlavami z celého vidieka.
      Menovite v jednom zazrel bledú, utrápenú tvár, okrúženú plavými vlasmi… Vypäl prsia a ešte
      pyšnejšie kládol nohy jednu ku druhej: dívala sa naň ona!
   </p>
   <p>
    Pán Zobiczky viedol svoju čatu prostriedkom tábora Szavyho… Povstal ryk všade dookola.
      Pred ním rady szavystov: múr živý, ale pevný ani žula. Darmo opreli sa szedlárszkovci doň
      plecom — nemožno ho prelomiť. Obzrel sa na svoju čatu: na tvárach zmätok, zmalátnelosť…
   </p>
   <p>
    „Tu sa neprebijeme!“ zvolal akýsi triezvy, rozvážlivý hlas. „Obíďme poza mesto k našim.“
   </p>
   <p>
    Rada dobrá, ale po nečase. Tábor Szavyho privalil sa na čatu Zobiczkého; obkľúčil ju ani
      železná obruč. Východu niet. Strkanie, krik, nadávanie, bitka, tresk… Szedlárszkeho zástavy,
      čo pred chvíľou tak veselo viali nad čatou Zobiczkého, strhnuté k zemi… Tam sa váľajú,
      potrhané, podupané, polámané. Pán Zobiczky skrčil sa a prešmykol reťazou szavystov. Nezvedel
      ani, len keď našiel sa za chrbtom vojaka. Pred ním prázdna ulica; chce vstúpiť do nej, vojak
      ho zadržal, že neslobodno prechodiť z tábora do tábora. Ale tu ide popred neho stoličný
      podnotár.
   </p>
   <p>
    „Servus Ďula!“ volal naň pán Zobiczky.
   </p>
   <p>
    Pán notár len ťažko zbadal priateľa v toľkej tlačenici.
   </p>
   <p>
    „A — to si ty? Servus! Poď hore, čakajú ťa.“
   </p>
   <p>
    Vojak prepustil čudného sedliaka, ktorý si tyká s vidieckymi pánmi. Pán Zobiczky vydýchol
      si vo voľnej uličke. Ale spozoroval to tábor Szedlárszkeho.
   </p>
   <p>
    „Nech žije náš mladý pán!“ zvolali, čo ho videli.
   </p>
   <p>
    „Chlapci, už sme tam, kde loj kopú. Päťsto hlasov nám títo zadržali…“
   </p>
   <p>
    Szedlárszkeho tábor vykríkol. Chcel sa oboriť na szavystov, ale nemožno. Vojsko
      nepopustilo ani piade. Pán Zobiczky ako na krídlach vyletel stoličnými schodmi a octol sa v
      stoličnej dvorane. Zídené panstvo prijalo ho s aplauzom. Sám župan pobehol mu oproti a oboma
      rukami potriasol mu ruku. Obďaleč stála deva, nie s bledou, ale zapýrenou tvárou. Bežal k nej
      a chytil jej rúčku, ktorá sa v jeho zachvela.
   </p>
   <p>
    „Za teba zradil som Szedlárszkeho.“
   </p>
   <p>
    Ona mu stisla ruku v odpoveď.
   </p>
   <p>
    „Poď, ukážem ti tých, ktorým ďakujeme, že sme svoji.“
   </p>
   <p>
    A zaviedol ju k balkónu, ktorý hľadel rovno na rínok. Vystúpili naň oba. Szedlárszkeho
      tábor ich ihneď zazrel a zvolal: „Sláva!“ Zástavy sa ukláňali. Zobiczky sňal klobúk a kýval
      ním bývalému svojmu táboru. Žofke prišlo ťažko zniesť toľko očí. Chytal sa jej závrat… Utiahla
      sa do dvorany — i tam počula hukot, doliehajúci od rozvlnených más.
   </p>
   <p>
    Szavyho tábor bol už tichý, uspokojený. Strávil i zažil obeť, ktorú mu vrhol Zobiczky.
   </p>
   <p>
    O štvrtej vyhlásený výsledok voľby. Veľkou väčšinou vyvolený za ablegáta Pavel Szavy.
      Večer v Saviciach hostina, kde prítomná bola celá stolica. Tu pán Eduš a Žofka zamenili
      prstene.
   </p>
   <p>
    Dnes sú už svoji a žijú šťastne v Zobiciach. Premeny nestali sa veľké; len, že pán Marínyi
      bol vymenovaný ku katastru a jeho miesto zaujala mladá, ale už vyprobovaná sila: pán Eduš
      Zobiczky, na veľkú radosť hajdúcha Miška. Nuž žijú všetci šťastne, ak nepomreli.
   </p>
   <p>
    Ozaj — na povestné šaty sme zabudli! Pán Zobiczky tiež zabudol na ne pre svadbu, zas potom
      pre úradné povinnosti, zas pre krštenie… Iba dnes, keď mladá pani čosi hľadala na pôjde, padli
      jej náhodou do rúk. Zniesla ich dolu, dala ich vyčistiť a večer mužíčkovi pošepla:
   </p>
   <p>
    „Mužíčku, daruj ich na pamiatku nášmu horárovi.“
   </p>
   <p>
    „Ah, nie, anjel môj — len ich ty pekne odlož.“
   </p>
   <p>
    „A načože ti ešte budú? Či sa chceš ešte raz ženiť?“
   </p>
   <p>
    „To nie: ale keď mi dopomohli k žene, možno, mi dopomôžu i k mandátu…“
   </p>
   <p>
   </p>
  </div>
 </body>
</html>
