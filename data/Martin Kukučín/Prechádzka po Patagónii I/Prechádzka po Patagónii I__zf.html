<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507375">
       </a>
       1. Pozor na kolesá, čo i nie sú zadné
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         „Drotári, drotári, jako dzivé husi
        </em>
       </span>
       <br/>
       <span class="emphasis">
        <em>
         po tom šírom svece potúkac sa musí…“
        </em>
       </span>
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    Dňa 20. decembra 1913 vybrali sme sa z Punta Arenas na dvoch vozíkoch, na takzvaných sulky.
    <sup>
     [
     <a class="footnote" href="#ftn.id2507423" name="id2507423">
      1
     </a>
     ]
    </sup>
    Vyzerá to skôr hračka, než vozidlo. Sedadlo pre dve osoby, potiahnuté kožou — i
         to iba náhodou a dodatočne: z fabriky vyšlo holé a tvrdé — s operadlom, aby si sa mal kde
         trochu oprieť, tiež potiahnutým. Pod sedadlo padnú kolesá, vysoké, temer ako mlynské. Ojcia
         na vidličku, aby sa poriadne priviazali o koníka z jednej i druhej strany: aby koník
         nemohol stvárať žarty, ak je trochu menej cvičený. Lebo ak by mu čo takého zišlo na um a
         zastrečkoval napríklad, odvliekol by celú tú spravu ako nič.
   </p>
   <p>
    Nebudí veľkej dôvery takéto vozidlo, to je pravda, menovite čo do solídnosti. No na
         neveľké vzdialenosti zbaví zvlášte pre výšku kolies na patagónskych blatnatých, neraz i
         močaristých cestách. Ťažší povoz ľahko zaviazne a nedá sa vytiahnuť zo závozu. No, majúc my
         pred sebou trochu dlhšiu cestu, ja, vyznám úprimne, zahľadel som sa trochu nedôverčive na
         tento premávkový prostriedok. Mal som pochybnosti, či vydrží. Čo očakávať od takejto
         spravy, tak krehkej totiž? Nás je dvoje v jednom, v druhom až hen troje, hoci tretí je
         chlapec a má spredku sedadielko pri nohách. Je i batožiny čosi, len nevyhnutnej síce, bez
         čoho sa obísť nemôžeš, ale sa predsa len nazbiera. Tu kožené torby a kapsy, ktoré v páde
         potreby môžu sa naložiť na koňa a na sedlo. Neostalo nikde miestka prázdneho, keď sme
         vysadli, každú špáru sme zapchali: tu kepeňom, pokryvnáčom, ručníkom, ručnou kapsičkou,
         košíkom a čo ja viem. Mnoho toho treba niesť: vraj, kto nosí, neprosí.
   </p>
   <p>
    Do každej tej taligy o dvoch ohromných kolesách zapriahli sme po koni a rušaj v mene
         božom na Rio Seco (Suchý potok). Taliga posepkáva a kyvká sa podľa toho, ako koník beží.
         Kyvkanie napred a nazad, lebo sú iba jedny kolesá. Cestovateľ tiež urobí najlepšie, keď
         prikyvuje i hlavou i telom, akoby prisvedčujúc, že sa mu to veľmi páči, bárs sa mu i vidí,
         že taká vozba nenie práve najpohodlnejšia.
   </p>
   <p>
    Zunuje sa, a menovite keď trvá dlhšie.
   </p>
   <p>
    Nuž ale čo neurobíš, abys’ vyplnil túžbu, čo ťa trápi a poďká: že treba premeny, a to sa
         už vie, zábavy. Vieme, že život jednotvárny a bez vyrušenia sa prije: nemáš miesta, kým ho
         neprerušíš. A život v meste ľuďom-dedinčanom stane sa neznesiteľným. Prv alebo pozdejšie
         nadíde ich neodolateľná túžba za svojimi obyčajami: pokochať sa trochu v božej prírode,
         vidieť pred sebou nivy a role, lesy a dúbravy, kvietie a trávu, stromy a chrastie, statok a
         hydinu, ba i tie ošípané, a čo sú i nie najčistejšie. To je vrodené: užiť, keď už nie čo
         iného, aspoň voľného výhľadu, čo ti nezahradia domy a komíny.
   </p>
   <p>
    Cesta nás vedie krajom dosť zaujímavým. Kedysi tu boli nepreniknuteľné hory a bahniská.
         Bydlisko Indiánov a skrýša divých zverov. Teraz tu máme polia takmer holé, ako kde inde v
         okolí miest. Hory vyhoreli, vlastne ich vypálili a čosi iste i vyrúbali. Indiáni vymreli,
         alebo vyhynuli. Niečo sa ich, nebodaj, i vykynožilo: možno áno, možno nie, ak áno, tak
         neostane len ľutovať, že sa to stalo. Divé zvery sa vykynožili tiež, vyhynuli a i zutekali
         do bezpečnejších miest. Pozemky sa rozparcelovali; na kopcoch a v dolinkách sú dnes
         prívetivé intravilány, kde sa popásajú kravy, i kôz čosi, kde-tu i ovce. Na miestach vidíš
         ohradené záhony, vysadené zemiakmi a kapustou. Zeleň je miestami veľmi tuhá, miestami sa
         veru blyštia proti slncu i mláky, ba i väčšie-menšie jazierka. Okolie jednoduché, hoc nám
         zaujímavé a milé. Už darmo spomína zašlú krásu, ako obstarná krásavica darmo spomína zašlé
         vnady, ktorých už nieto.
   </p>
   <p>
    Keď sme prišli do Rio Seco, dedinky, kde sa nachodí veľkolepé priemyslové podujatie na
         konzervovanie mäsa v zmrznutom stave, zastavili sme sa trochu, že sa rozlúčime s priateľmi,
         i aby si kone odfúkli. Tu sme urobili, čo hádam bolo lepšie urobiť v samej Punta Arenas, a
         to hádam včera, alebo ešte lepšie zavčerom: začali sme trochu dôkladnejšie prezerať naše
         káročky. Zbadali sme, že ráf na jednom kolese šlabikuje, hrká totiž, počína odstávať: ako
         keď sa podošva odpára, keď je ešte temer celá, od čižmy, tiež nie veľmi obnosenej, ak pán
         Lačný zabudol posliniť každý klinček, čo vtĺkol do tých štíblí. Vec veľmi povážlivá.
         Odtrhol sa na tejto krátkej ceste, predo dvermi domu takrečeno, čo sa nestane ďalej, keď sa
         tá sprava trochu viac rozhegá na patagónskych cestách? Veď keď ráf odpadne, koleso sa
         rozsype, práve ako sa rozsype dieža, keď jej, bože uchovaj, popukajú obruče, práve keď
         gazdiná do nej kladie rozožiarené zvariaky, pri zváraní totiž. Čo by sme si počali v ceste
         s rozsypaným kolesom, kde veru kolára nenájdeš ľahko?
   </p>
   <p>
    Držali sme poradu, čo robiť: a voľky-nevoľky uznali, že múdrejší ustúpi. Viac je hodno
         vrátiť sa z kratšej cesty, ako hľadať hospodu pešky s batôžkom na chrbte. Taligu sme
         vyprázdnili a gazda sa vrátil do mesta, zastrájajúc sa kováčovi, že ho vyctí, ako nám to
         koče prezeral. Nebol by chcel chlípať z takej hubovej polievky, a ostal som radšej v Rio
         Seco s druhými, kým sa reparácia skončí.
   </p>
   <p>
    Nech sa nám to stane v staré dobré časy, neviem veru, či by nebol celú cestu povesil na
         klinec, držiac sa starej dobrej rady: „Z cesty sa nehodno vracať…“ No dnes sme iní.
         Striasli sme sa starých predsudkov a povier; sme čosi viac skeptickí a máme menej nárokov.
         Nemusí byť všetok zdar a prospech zabezpečený. A potom i šťastiu daj príležitosti, nech
         môže a má ako zakročiť, ak by sa mu zráčilo.
   </p>
   <p>
    Bolo okolo tretej popoludní, keď sa gazda vrátil. Do vozíkov, teraz už spoľahlivých a
         celých, pripriahli sme ešte po jednom koňovi. Naša zastávka v Rio Seco nebola len z
         priateľstva, ale vari viac kvôli tým koňom. Tu sme vzali i malého koňa, Petisa, a to
         osedlaného, ako sa patrí. Bol to pony — petiso znamená pony — živý, pekne urastený a
         vytrvalý.
   </p>
   <p>
    Vysadili sme naň Andriju. Ten sa naň štveral s veľkou nedôverou: táto robota sa mu
         nepáčila bohvieako. Len toť čo prišiel na tieto strany. Toto prvý raz, že ide skúsiť sveta,
         do poľa. Doma sa veru nenosil na koňoch, a tým menej na takýchto nedorastených; takých na
         Brači, ba ani po Dalmácii mnoho nevídať. Na mulovi by sa nebál, nech je už akýkoľvek. Veď
         je mul hoviadko obyčajne veľmi pokojné a rozvažité; často až pripokojné, že bys’ vyskočil z
         kože nad jeho pripokojnou chôdzou. Naveľa už len vysadol do toho čílskeho sedla, akoby bol
         sadal na mula. I uzdu mu držal, ako sa drží mula: voľne, nepriťahujúc veľmi.
   </p>
   <p>
    Petisovi sa to zapáčilo. Pohodil hlavou, keď sa jazdec obriadil; vyrazil besným cvalom,
         ani víchor. Zmizol za prvým kopcom odrazu a my sme stihli iba zazrieť, ako sa Andrija
         chytil sedla a druhou rukou hrivy, lebo tá sa mu zdala istejšia než uzda. A možno mal
         pravdu: uzda praskne, alebo sa odopne; hriva sa nevymkne ľahko z ruky.
   </p>
   <p>
    Vysadali sme i my čím skôr, že pôjdeme za ním. Čert nespí, pony ho môže povláčiť a
         dokaličiť. Keď sme vyšli na kopec, zas sme jazdca videli: uháňal po rovine, čo sa rozkladá
         na brehu mora sťa vo vetre, a skerujúc okolo kopca, čo mu bol naľavo, zase nám unikol. Naše
         kone nelenia, zaberajú hodne, sťaby i ony hľadeli pretiecť Petisa. No darmo, zaostávajú za
         ním.
   </p>
   <p>
    Nie div, že takto letiac, dosť skoro sme došli k hostincu v Chabunco. Pán hostinský nás
         už vyzeral. A koho nevidíme pred hostincom? Náš Andrija nás čaká, a to pekne v sedle.
         Nestalo sa mu ničoho, iba čo doletel ako na dostihoch. Na prvý raz bolo toho priveľa. Sám
         Petiso sa zastavil, ináč náš Andrija by ešte vždy utekal. Petiso je vyškolený koník; cestu
         do Chabunca robieval často: deti na ňom skoro každý deň jazdievali sem, po tento hostinec.
         Domáci sa zadivili, vidiac Andriju na ňom, miesto chlapca. Andrija vystál trochu strachu,
         ale obišiel dobre, že ho hriva udržala. Najmenej mohlo sa mu prihodiť, že by ho bol mohol
         koník zasiať niekde na ceste a on by bol musel dokuľhať pešky: najväčšia hanba pre jazdca
         na týchto stranách.
   </p>
   <p>
    Chabunco leží v údolí, v peknom zátiší od vetra. Dolu ním tečie potôčik, ktorý teraz, v
         lete, je viac jarok. No v odmäk je potok mohutný. V ňom sa nachodia ryby, väčšie od našich
         hláčov. Mohlo by sa nájsť i rakov, potok má veľmi pekné miesta, výmole a hlbočiny vo vŕbí,
         no preškoda, rakov v Patagónii vôbec niet. Prisťahovalcov toho druhu dosiaľ sa nenašlo.
   </p>
   <p>
    I tu hory boli vypálené a čosi i vyrúbané. Ale ešte jej dosť i ostalo. Tu menej duje než
         na druhých miestach, a tiež pre tú horu je Chabunco v lete hojne navštevované
         Puntarenčanmi, keď sa im zažiada stráviť nedeľu v prírode. Je tu hostinec a ešte jeden
         domec, okolo ktorého sú bujné pasienky. Táto zem bola by súca i pod hrady; darila by sa v
         nej kapusta a iné zeleniny.
   </p>
   <p>
    Stadiaľto neďaleko odráža sa bočná cesta na Mina Rica. Odkiaľ to meno, nevedieť; tu na
         okolí nebolo zlata ani baní. Všade sú len kampy: tým menom tu označujeme pašienky. Ostatne
         kampy sú bohatou baňou (mina rica — bohatá baňa) pre ich šťastného majiteľa. Má z nich osoh
         ako z dobrej bane, a nákladov nie veľa.
   </p>
   <p>
    Prišli sme onedlho k osamelému hostincu. Keď sme sa spustili nadol, cesta nás doviedla k
         brehu mora. I tu sú pašienky, ale i vŕšky pod horou: tiež pekné miesto v zátiší; volá sa
         San Francisco. Je tiež obľúbené výletné miesto pre tých, ktorí si chcú i zapoľovať na
         kačice a iné vodné vtáctvo.
   </p>
   <p>
    Cesta ide ďalej pahorkovitým krajom so smutnými pozostatkami hory. Je hora vyhorená, so
         smutnými kostrnkami, čo trčia ohorené a začmudené z hrčkavých pňov, dnes už bútľavých a
         odpoly zhnitých. Ako inde, i tu dali zhorieť bujnej hore, alebo ju hádam i schválne
         podpálili.
   </p>
   <p>
    Myslelo sa vtedy, že hory je primoc, a ono z roka na rok veľmi jej ubýva vypaľovaním a
         stínaním. Pašienky sa rozmnožujú, to je pravda, ale dreva na okur a ohrev ubýva. Ploty sa
         pália, popol sa predáva. A mesto potrebuje hodne dreva; zima, hoc i nie tuhá, je mokrá: bez
         ohrevu sa nezaobídeš.
   </p>
   <p>
    Tu vidíme i prvú lagúnu
    <sup>
     [
     <a class="footnote" href="#ftn.id2523494" name="id2523494">
      2
     </a>
     ]
    </sup>
    na našej ceste. V Štiavnici by ju volali „taich“.
    <sup>
     [
     <a class="footnote" href="#ftn.id2523506" name="id2523506">
      3
     </a>
     ]
    </sup>
    Lagúna táto je rozložitá, na druhej strane ide až k horám. Kto by vedel, čo je
         v prostriedku? Plaviť nikto neplavil na nej dosiaľ. Tu pri brehoch je plytká. Na brehy bije
         voda pod vetrom sťaby to bolo nejaké malé more. V prostriedku sú vlny značnejšie. Keď sa
         lepšie začneš prizerať na túto zvlnenú vodu, nadíde ťa temer vôľa ochorieť morskou
         chorobou, cele dľa pomorského zákonníka.
   </p>
   <p>
    Nad lagúnou na briežku je zas hostinec: Cabo Negro.
    <sup>
     [
     <a class="footnote" href="#ftn.id2504814" name="id2504814">
      4
     </a>
     ]
    </sup>
    Má preddomovú záhradku so skromnými patagónskymi kvetmi, no záhradka je, a
         nevedieť skadiaľ ju sem zavialo. Snáď záhradka nás prilákala a my podľahli sme lákadlu.
         Vypili sme čaj, a kto chcel, pohár piva. Ostatne zastavili sme sa trochu i zo slušnosti a
         snáď i vypočítavosti. Opatrnosť káže: hostincu v kampe nevyhýbať. Nevieš, či ťa v
         najbližšom okamžiku dačo nezájde, či snáď nebudeš nútený pýtať pomoci: ako by si sa ukázal
         v takom dome pýtať úsluhy, ktorý si pred chvíľou zohrdil? Ešte by sa mohli odslúžiť a
         povedať ti: „Ďakujeme za také priateľstvo!“
   </p>
   <p>
    Tu sme sa už vyplietli z lesného pásma a prikvitli na pampu. Vrchy poodstúpili na
         stranu, tie čo väčšie; ostal iba drobizg, ktorý ich nemohol dohoniť a musel tu zaostať. No
         ten už neprekážal výhľadu, takže sa obzor rozšíril. Pampa sa otvorila široko, zvlnená tým
         drobizgom, ktorý nedorástol ešte: všetko šuté kopce a medzi nimi nehlboké doliny a údolia,
         ako ich v Patagónii zovieme, kaňadúny.
    <sup>
     [
     <a class="footnote" href="#ftn.id2504861" name="id2504861">
      5
     </a>
     ]
    </sup>
    Tu sa i počína vlastne to pravé bohatstvo: veľkolepé kampy, rozsiahle pastviny.
         Na nich sa ľažú, rastú a tyjú kŕdle oviec, stáda rohatého statku a koní.
   </p>
   <p>
    Dnes sú tieto polia napospol prázdne, akoby vymreté. Zo všetkého toho bohatstva nevídať
         ani chlpa: statok je na letných pašienkach, v kampách vyššie rozložených. Tie v zime
         ostávajú pod snehom; v lete zato majú mnoho vody, trávu bujnejšiu a mäkšiu. Letné kampy by
         sme volali my Oravci hole. Na holiach teda vyhnatý je všetok statok: ovce a lichva, kým
         neprikvačí sneh.
   </p>
   <p>
    Tieto polia sú takrečeno predo dvermi Punta Arenas, blízko mesta; preto i majú väčšiu
         hodnotu. Mäso sa odpredáva na jatky; má lepší a výhodnejší odbyt než z ďalekých pašienok.
         Statok, idúc na jatky, neschudne. Mnoho kŕdľov ho zakupujú i fabriky na konzervovanie mäsa
         pod ľadom, ako ich my voláme: frigorifiky.
    <sup>
     [
     <a class="footnote" href="#ftn.id2504904" name="id2504904">
      6
     </a>
     ]
    </sup>
    Z nich sme videli jednu, sem idúc, a práve z najstarších, v dedine Rio Seco. Tu
         sa spotrebujú a speňažia i všetky odpadky, ktoré sú cenné; nič sa nezahodí: ani krv, ani
         hlavy a vnútornosti, jazyky a podobné veci. Blízkosť mesta a prístavu obľahčuje i vyvážanie
         vlny a koží z týchto strán a dovážanie materiálov a potravných článkov na štance, ako sa tu
         volajú farmy, a my na Slovensku volali by sme ich salaše.
   </p>
   <p>
    Snehy tu dolu nezaľahujú nadlho, ako snáď na iných stranách. Od mora poťahuje vetrík po
         poliach: nedá snehu stvrdnúť a zaľahnúť na týždne, alebo hádam mesiace. Nie div, že tieto
         polia donášajú veľké dôchodky svojim šťastným majiteľom, a bez veľkých nákladkov. Na týchto
         štancierov pristal by slovenský výraz statkár: sú majiteľmi kŕdľov a kŕdľov oviec a lichvy,
         ako patriarcha Abrahám. Nebolo by vari preháňaním, keby sme ich nazvali i veľkostatkármi,
         podajedných i kráľmi oviec a vlny.
   </p>
   <p>
    Bolo minulo šesť hodín, keď sme prišli do Cabeza de mar (Hlava mora). More sa tu hlbokým
         zálivom vrezáva do pevniny, a kde je tomu zálivu ako hlava, tam je hostinec. Nevyzerá síce
         skvelý takto zvonku, no nájdeš v ňom všetko, čo môžeš potrebovať v ceste. Nedohrmeli sme s
         veľkou okázalosťou pred tento útulok pocestných. Priblížili sme sa mu veľmi skromne. Naše
         kone popustili dosť hodne zo svojho tempa. Nebolo to už, ako keď sme vyrazili z Rio Seco.
         Badať ich ustatosť. Treba i pripustiť, že sme prituho hnali, či skôr nezadržali ich, kým
         boli vypočinuté a v prvom ohni. Tešili sme sa, že vynahradíme, čo sa bolo zmeškalo, kým sme
         v Rio Seco čakali na reparáciu kolesa a či priváranie ráfu.
   </p>
   <p>
    Bolo by hádam múdrejšie bývalo zložiť sa v hostinci na noc, dľa zásady, že pomaly ďalej
         ujdeš. No skúsenejší v týchto veciach mysleli, že by bola večná škoda vypriahnuť, keď ešte
         chybí skoro päť hodín do noci. Letný deň v tejto zemepisnej šírke trvá dosť dlho, skoro do
         jedenástej. Táto mienka konečne i prevládala a my sme sa rozhodli rušať.
   </p>
   <p>
    Cesta nás viedla krásnymi kampmi.
    <sup>
     [
     <a class="footnote" href="#ftn.id2504990" name="id2504990">
      7
     </a>
     ]
    </sup>
    Tráva je tu hustá a vysoká sťa v intraviláne. I tieto kampy sú opustené a ako
         vymreté. Nevideli sme iba jedno desať koní. Prileteli k nám a doprevádzali nás hodný kus
         cesty, klusajúc z priateľstva popri našich. Videli sme i jednu ovečku s jej potomstvom:
         dvoma jahňatami. Zaostala nebodaj v nížinách od kŕdľa, ktorý bude kdesi na holi. Prešli sme
         popri neveľkej lagúne, ktorá je temer na rovine ako na plytkej mise, rozlieva sa naširoko a
         bude nehlboká. Poznať to i po vlnkách, čo dvíha večerný vetrík. Sú malé, ale zato časté,
         jedna stúpa na päty druhej: chcú nahradiť akosť hojnosťou. Voda týchto lagún, keď pozeráš
         zo strany, vyzerá mútna, v nádobe je čistá a priezračná. Ibaže je trochu ťažká, má príchuť
         slanú. Nám by nebárs chutila, ale statok je druhého vkusu. Pije ju dychtive práve pre tú
         príchuť a tučnie na nej.
   </p>
   <p>
    Cesta sa dvíha do kopca a tráva redne a nerastie tak dovysoka ako tamdolu. Nájde sa dosť
         miest i holých a či oholených. Vietor na týchto vyšších miestach pilnejšie vymetá, čistí a
         odnáša i prsť, hádžuc ju do údolia a zákutí. Ani cesta nenie už najlepšia. Miestami sa
         nachyľuje taliga a my pocestní sa nachyľujeme nervózne v protivnú stranu, dohora, že
         pomôžeme utvrdiť rovnováhu veľmi ohroženú. Tu i tu výkrik, menovite od zadného vozíka, kde
         sú panie. Vozík sa hádam nahol väčšmi, alebo je akoby v rozpakoch, či by mu nebolo snáď
         lepšie vyvaliť sa a vysypať dolu stráňou celú tú perepúť, čo sa doň natlačila.
   </p>
   <p>
    Práve na takýchto miestach sú koľaje hlbšie, vychodené; ale nie tie z hornej strany ako
         z dolnej. Medzi koľajami ostáva vystávajúci hrebeň, čo sa tu volá „čampon“, kde je zem
         vysoká a zarastená trávou, ba i kroviakmi. Hrebeň je tým vyšší, čím väčšmi sú vyjedené
         koľaje. Neraz siaha do osi a nezabudne rafnúť alebo i zabubnovať o dno taligy. Miestami sa
         cesta dvíhala príkre, a tu je ťažko koňom. Ich trot už nenie výdatný; zdá sa, že drbolia
         akoby na jednom mieste, sťaby chceli oklamať nie tak seba, ako pohoniča. Ale jeho neoklamú.
         Začal prisýpať trochu hojnejšie toho obroku, čo by zaslúžilo menovať patagónskym ovsom:
         biča, šibania. Koníky si ho veľmi k srdcu neberú, ani nepričiňujú veľmi do chôdze. Vyzerá
         rozhodne, že drbolia na mieste.
   </p>
   <p>
    Gazda sa obzrel, čo robí zadný vozík, a zas len pošibal trochu živšie podsebného. Bola
         to Elektrika, dobrá, usilovná kobyla; ťahá tuho a bez šaľbiarenia. Je čierna, veľmi dobre
         zachovaná, vytrvalá a spoľahlivá. Vzala si veľmi k srdcu to napomenutie, vlastne ho
         nezaslúžila: zastala razom, akoby ju bol vkopal do zeme. Zas len to povzbudenie bičom.
         Nahnevala sa naozaj a začala šľahať chvostom odhora nadol, znak, že sa vyvŕši a začne
         hádzať zadkom, ak jej nedajú pokoja. Medzitým začala cofkať, a to bolo ešte horšie. Miesto
         nebolo príhodné na také výkony. Vozík sa mohol prekotiť a poletieť dolu stráňou.
   </p>
   <p>
    „Tak sme obriadení,“ zvolal gazda v ustrnutí. „Keď sa Elektrika zatne, nikto ju
         nenakriatne. Radšej potrhá riady a doláme vozík.“
   </p>
   <p>
    „Ustali,“ nahliadol som i ja. „Tu už nieto pomoci.“
   </p>
   <p>
    „Ona neustala ešte, zaťala sa,“ hnevá sa gazda.
   </p>
   <p>
    A bola by mohla ťahať, ale zunovalo sa jej. Vrtoch, nič ako vrtoch, čo ju nadišiel. A v
         takúto chvíľu a na takomto mieste! Šibať neosoží, ba je nebezpečné. Závisí všetko od
         Elektriky, a tá sa zaťala: zbiera fígle a chce nás vysypať. Dali sme jej pokoj; čakali, či
         sa azda neudobrí. Obzeráme sa naokolo, na pampu tamdolu. No pampa je tichá a šerá, nechce
         vnuknúť ani súcej myšlienky.
   </p>
   <p>
    „Ešte nám bude prichodiť prenocovať tuná,“ jeduje sa gazda. „Máme pekné miesto,“ a
         ukázal bičiskom na briežok, za ktorého záštitou je závetrie. Rastie tam i tráva, bujnejšia
         než kde inde.
   </p>
   <p>
    A prečo i neprenocovať, keby na to prišlo? Noc je jasná, trochu svieža síce, ale v
         závetrí a pri ohníku nebolo by najhoršie.
   </p>
   <p>
    Už sme sa počali mechriť, že sa steperíme i s kepeňmi a pokrývačmi a rozložíme stánky v
         kotlinke za briežkom. No človek, ktorý pampu pozošíval z jedného kraja na druhý, neprihne
         sa tak ľahko. Nájde pomoci i tam, kde pomoc sa zdá nemožná.
   </p>
   <p>
    „Nože zosadni,“ riekol gazda Andrijovi, ktorý sedí na Petisovi
    <sup>
     [
     <a class="footnote" href="#ftn.id2505180" name="id2505180">
      8
     </a>
     ]
    </sup>
    sťa noša zemiakov, pridržujúc sa ešte vždy jednou rukou sedla a oblapnúc koníka
         zúfale kolenami. Zredikal sa z neho dosť vďačne a podupkáva stŕpnutými nohami po tráve.
         Gazda rozkázal chlapcovi vysadnúť na Petisa a rozpustil lac, ktorý mal Petiso zvinutý do
         venčeka na sedle, a pripriahol ho na ten lac k Elektrike.
   </p>
   <p>
    Petiso sa drží hrdo. Hoc i teperil nešikovného jazdca celé popoludnie, nebadať na ňom
         zunovania. Jeho koreň je húževnatejší, než koreň veľkých koní. Tie sa chvastajú a v prvú
         chvíľu podberajú sa na hocičo, ale zas ochabnú a ľahko stratia vôľu. Jeho rod je
         skromnejší; nesľubuje mnoho a nemožnosti, ale sa nedá.
   </p>
   <p>
    Keď bol raz pripätý, koník sa posošil, vzoprel a sám sa pohol vozík. Kobyla sa zobrala,
         azda sa i zahanbila, a začala ťahať i ona: a tak zase len ideme, ideme, ale nevieme,
         dokedy.
   </p>
   <p>
    Zotmiť sa nezotmilo. Ale v šere nočnom šedá pampa
    <sup>
     [
     <a class="footnote" href="#ftn.id2505230" name="id2505230">
      9
     </a>
     ]
    </sup>
    zliala sa v akúsi neurčitú, hmlistú hmotu; nič sa nedá rozoznať, všetko je
         zliate dovedna. Táto šedivá tma je horšia od čiernej tmy mesta. Mesiaca nieto, i nemáme ho
         čo čakať. Má v programe vyjsť až na svitaní: neviem, prečo sa mu ustávať, keď bude i bez
         neho vidno. Slnce vychodí hneď po tretej: no a kde je slnce, mesiaca veru netreba, iba ak
         by sa chcel ukázať na ozdobu a okrasu.
   </p>
   <p>
    Bolo načim stúpať viac hmatajúc. Ešte šťastie, že sa cesta spustila nadol, na akúsi
         roveň. Tu koľaje nie sú také vychodené, a sme na rovnom. No zato ani tu nenie najistejšie.
         Sú tu akési vykopané jarky a garády, snáď aby voda ľahšie stekala v časoch odmäku. I akési
         môstky, bárs rieky nikde nevidno. Sú to miesta bahnité, ktoré vystlali polenami, aby povozy
         nezapadli. Naše taligy skackali po nich, až nám zuby hrkotali.
   </p>
   <p>
    Nuž dosť nekaľavné je všetko to, a menovite nám, čo sme začiatočníci, nepoznáme kraj a
         jeho vlastnosti: čo sme ešte vôbec ani neboli v kampe.
   </p>
   <p>
    Naveľa zasliepňalo svetielko tam kdesi v diaľke. Kone zaraz prisporili, ba dali sa do
         ozajstného behu. Elektrika zarehtala, snáď čuje nablízku kamarátstvo. Kto by uveril, vidiac
         ju teraz, že je to tá istá, ktorú sme už mali vypriahnuť, mysliac, že sa nemôže pohnúť?
   </p>
   <p>
    Zabrechal už kdesi zblízka kŕdeľ psov, vyrútiac sa do tmy, nebodaj proti nám, nočným
         votrelcom. Pekná privítanka! Revú okolo nás zúfale, až sa to v pustom poli desne ozýva.
         Ukáže sa dlhý pruh svetla: otvorili sa dvere, ba i svetlo sa hýbe proti nám. Čuť prenikavý
         hlas ženský, ako okrikuje psiu háveď, až ju zahnala kamsi, hádam na záhumnie.
   </p>
   <p>
    O chvíľu sme boli v jedálni hostinca. Okolo nás svetlo, prívetivé tváre dobrých ľudí,
         ktorí sa majú starostlive okolo nás, sťa okolo starých známych a priateľov. Vypytujú sa, či
         sa nám čo nestalo, či nám čo nechybí, či rozkážeme večeru… Sme šťastní, že sme pod krovom:
         tu je lepšie, než tam pod briežkom, bárs i v závetrí. Ďakovali sme božej Prozreteľnosti, že
         tento dom tuná postavila, k nášmu pohodliu a útulku, ako jej ďakoval jednúc ten profesor
         zemepisu, že ku každému hlavnému mestu narazila veľkú rieku, aby sa mali ľudia po čom
         prevážať a kde platiť mostové. A skutočne, i v Patagónii je tak: kamkoľvek sa obrátiš v
         pampe, nájdeš cele iste hostinec na fruštik, na obed a večeru, ak nie i na olovrant.
   </p>
   <p>
    Pán hostinský je z chorvátskeho Prímoria; drží dom, ako sa držia domy a hostince v jeho
         domovine: čisto, poriadne a útulne. Lebo čistota, poriadok a sporivosť sú vlastnosti,
         ktorými sa honosí ten nadaný a čestný ľud. Prišla i večera na stôl, chutná a veľmi dobrá.
         Nechybovali škopové rebierka, akých sa je málokde. Ak čo chybuje, dobrej baraniny tu
         nechybuje. Chlieb je biely, pšeničný, maslo čerstvé domáce, ba i syra čerstvého, koľko sa
         ti ráči. Všetko to pripravené doma, v kuchyni, ktorá sa jagá čistotou. Môžeš piť i víno, a
         to na výber: čílske, veľmi dobré a dobrých mariek, ale nájdeš i francúzske, a ak chceš, i
         ohnivé a veľmi dobré španielske. Ovocie máš v konzervách, veľmi dobré a nedrahé, povestné
         čílske broskyne.
   </p>
   <p>
    Je samota a kamp, ale nájdeš všetkého, čo ti srdce ráči, a dobrých ľudí k tomu.
   </p>
   <p>
    Natešení a sýti, bezpeční pod priateľskou strechou, odobrali sme sa na odpočinok.
         Postele tiež voňajú bielizňou čerstve opranou.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507423" name="ftn.id2507423">
        1
       </a>
       ]
      </sup>
      <span class="emphasis">
       <em>
        sulky
       </em>
      </span>
      (špan.) — ľahký dvojkolesový vozík
     </p>
    </div>
    <div class="footnote">
     <p>
      <sup>
       [
       <a class="para" href="#id2523494" name="ftn.id2523494">
        2
       </a>
       ]
      </sup>
      <span class="emphasis">
       <em>
        lagúna
       </em>
      </span>
      (z tal.) — morská zátoka
     </p>
    </div>
    <div class="footnote">
     <p>
      <sup>
       [
       <a class="para" href="#id2523506" name="ftn.id2523506">
        3
       </a>
       ]
      </sup>
      <span class="emphasis">
       <em>
        taich
       </em>
      </span>
      (z nem. Teich) — rybník
     </p>
    </div>
    <div class="footnote">
     <p>
      <sup>
       [
       <a class="para" href="#id2504814" name="ftn.id2504814">
        4
       </a>
       ]
      </sup>
      <span class="emphasis">
       <em>
        Cabo Negro
       </em>
      </span>
      (špan.) — Čierny mys
     </p>
    </div>
    <div class="footnote">
     <p>
      <sup>
       [
       <a class="para" href="#id2504861" name="ftn.id2504861">
        5
       </a>
       ]
      </sup>
      <span class="emphasis">
       <em>
        kaňadún
       </em>
      </span>
      (zo špan. caňadón) — úžľabina
     </p>
    </div>
    <div class="footnote">
     <p>
      <sup>
       [
       <a class="para" href="#id2504904" name="ftn.id2504904">
        6
       </a>
       ]
      </sup>
      <span class="emphasis">
       <em>
        frigorifik
       </em>
      </span>
      (zo špan. frigorífico) — továreň na mrazené mäso,
               mraziareň
     </p>
    </div>
    <div class="footnote">
     <p>
      <sup>
       [
       <a class="para" href="#id2504990" name="ftn.id2504990">
        7
       </a>
       ]
      </sup>
      <span class="emphasis">
       <em>
        kamp
       </em>
      </span>
      (zo špan. campo) — pole, kraj
     </p>
    </div>
    <div class="footnote">
     <p>
      <sup>
       [
       <a class="para" href="#id2505180" name="ftn.id2505180">
        8
       </a>
       ]
      </sup>
      <span class="emphasis">
       <em>
        petiso
       </em>
      </span>
      (špan.) — malý poník
     </p>
    </div>
    <div class="footnote">
     <p>
      <sup>
       [
       <a class="para" href="#id2505230" name="ftn.id2505230">
        9
       </a>
       ]
      </sup>
      <span class="emphasis">
       <em>
        pampový — pampa
       </em>
      </span>
      (peruán.) — trávnatá rovina bez stromov v
               Južnej Amerike, najmä v Argentíne
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505387">
       </a>
       2. Na hradskej ceste
      </h2>
     </div>
    </div>
   </div>
   <p>
   </p>
   <p>
   </p>
   <p>
    O piatej ráno sme už vstali. Spali sme veľmi dobre; podajedným hádam bude sa zdať, že
         primálo. Ale v kampe musíš zavčasu vstávať. Nemali sme každý svoju izbu, ako po mestských
         hoteloch: bol by to i nárok prehnaný v kampe a menovite kde chybí čistota a každé druhé
         pohodlie.
   </p>
   <p>
    Čo sa mňa týka, musím sa priznať, že ma obliekanie 21. decembra toho roku stálo trochu
         viac času a roboty, než v ten istý deň roku predošlého. Príčina: obliekli ma, ako sa svedčí
         obliecť, keď ideš do kampa. Ideš medzi vrany, nuž kvákaj ako ony. Vyobliekali ma, ako sa
         obliekajú ľudia, čo bývajú v kampe, do šiat šedých, farby teda pampovej. Najťažšie je s
         nohavicami: hore naduté, okolo kolien tesné — nuž nohavice jazdecké, s podšívkou koženou z
         jelenej kože v rozkroku. Od členkov do kolena je známy návoj nad nohavicami, ktorý vyžaduje
         i zbehlosti i súcosti, ak má vypadnúť, ako svedčí. Zato je košeľa odmenou: nosí sa mäkká,
         golierik na nej neškrobený.
   </p>
   <p>
    Raňajky sa odbavili bábovkou, čerstvým maslom a všakovými lekvármi a šťavami. Nuž dľa
         anglickej módy.
   </p>
   <p>
    Náš Andrija, hoci utrmácaný včerajšou jazdou, musel vstať zavčasu: musel doviesť kone,
         ktoré strávili noc v potreri:
    <sup>
     [
     <a class="footnote" href="#ftn.id2505450" name="id2505450">
      10
     </a>
     ]
    </sup>
    ohradený kus paše pri dome. Doviesť ich doviedol, ako svedčí, ale zapriahnuť
         musel ich zas len sám gazda. Andrija v svojom živote nikdy koní nepriahal. Nevyzná sa, ako
         rozvešať to všelijaké remenie, z ktorého je zložené to dielo, čo voláme šírami.
   </p>
   <p>
    Kone sa občerstvili. Elektrika je zas dobrej vôle; starý Chuzo
    <sup>
     [
     <a class="footnote" href="#ftn.id2505476" name="id2505476">
      11
     </a>
     ]
    </sup>
    akoby bol omladol.
   </p>
   <p>
    Najhoršie zas Andrijovi. Na Petisovi sa zachcelo jazdiť chlapcovi, tak že jemu už by sa
         dostal ozajstný kôň, veľký pejo, tichý a dobrý, ktorý by neublížil ani dieťaťu: veterán,
         žijúci už viac na odpočinku než v práci, tráviac svoj čas najviac na paši v potreri, v
         spoločnosti robotných koní, ktoré sa držia pri dome, aby vždy boli naporúdzi. On potrebuje
         byť naporúdzi zriedkakedy: už ho nesedlajú, lebo je trochu dýchavičný, i kolená sú trochu
         opuchnuté; jamky nad očima sú hodne vpadnuté; najviac ak ho zapriahnu do taligy alebo i do
         vozíka. I sem do hostinca sa dostal v takejto službe. Pri jednej ceste vozíkom požičali ho
         pánu hostinskému za pomocníka, na zápinku: teraz ho pán hostinský vracia i s poďakovaním.
         Veterán sa dnes vracia na svoju štancu, kde bol vypožičaný. Jednou cestou má odniesť nášho
         Andriju na jeho nové bydlisko. Bol by priveľmi zavážil do malého vozíka takýto nevítaný
         prídavok.
   </p>
   <p>
    Ako vieme, nevie jazdiť na koňoch, a menovite na takýchto veľkých. Nikdy nevidel mula
         tejto výšky, bárs sa ich nájde i vysokých, ale na iných ostrovoch, nie na Brači.
   </p>
   <p>
    Nie div, že sa nemal k vysadaniu, keď mu ho pán hostinský osedlal. Nechcel sa dobíjať
         navysoko: kto sedá privysoko, môže padnúť nízko. Ak už raz padnúť, vždy lepšie padnúť z
         nízkeho. Okúňal sa i obzeral, že gazda možno pozabudne, alebo azda premení rozkaz. No v tom
         sa mýli: gazda nerád mení svoje poriadky a menovite keď zbadá, že by kto žiadal také
         premeny. Neostáva mu iné, ako vyškriabať sa na tú turňu.
   </p>
   <p>
    Pohli sme sa konečne: dva vozíky, pri nich dvaja jazdci — jeden na Petisovi, na ozrutnom
         Veteránovi druhý.
   </p>
   <p>
    Neprešli sme dve strelenia cesty, a už sa ukázalo, že Andrija priveľmi ostáva na
         chvoste; ten chvost ide vyrásť do nekonečna, ako chvost kométy, čo sa dala obdivovať i na
         týchto stranách pred niekoľkými rokmi. Idúc ako ide, ktovie, či by prišiel do Vianoc ta,
         kde by mal byť ešte dneska. Jeho kôň sa neponáhľa; ide poskakujúc, ale i to poskakovanie je
         tiež naoko. Gazda veľmi nerozmýšľal. Spod uzdy Veterána odkrútil vodzku ohlávky — bola dosť
         dlhá, ako bývajú obyčajne také vodzky — a priviazal ju o obrúčku, čo je na sedle
         chlapcovom. Andrija i jeho Veterán padli pod právomoc chlapca a či Petisa, stratiac svoju
         slobodu. Vyzeralo to, ako keď dochrámaný koráb sa dá ťahať malou mašinovou loďkou do
         prístavu.
   </p>
   <p>
    Cesta nás vedie kampmi, ktoré sa rozkladajú široko a ďaleko okolo ohromnej lagúny. Je i
         nespravodlivé prilepiť jej také nepatrné meno. Zaslúžilo by vziať do ohľadu jej rozsiahlosť
         a i to meno zväčšiť. Blyští sa tam v nížinách v rannom slnci sťa malé more. Pri jej brehu
         sa rozoznáva fľak sýtejšej zelene, a v tej dakoľko domov, farbených na žlto: jedna z tých
         štancí, ktorým tieto polia prináležia.
   </p>
   <p>
    Cesta sa tiahne medzi dvoma čiarami. Nie sú to iste nejaké čiary, požičané z geometrie,
         ale na spôsob, ako sa čiary ťahajú v kampe, lebo čiara znamená drôtený plot. Cesta skoro od
         samého mesta má z oboch strán také čiary a či ploty; medzi nimi dvadsaťmetrový pás. Taký
         plot, ak chcete vedieť, záleží obyčajne zo siedmich drôtov, rovnobežne jeden nad druhým
         idúcich. Nesnímu sa v celej tej ceste, čo vedie celou Patagóniou. Ale sú tak jeden nad
         druhým, že nesmie byť medzi nimi medzierky, ktorou by sa mohla pretisnúť ovca, čo i chudá
         ako doska, a tým menej jahňa. Jahňa sa prevlečie, všade, aspoň ľahšie než ovca, alebo práve
         dobre urastený škop alebo baran. Ostatne, ovce ani škopy nedávajú sa na takú kratochvíľu,
         bojac sa, že nebudú môcť ani sem, ani tam; že budú musieť tam čakať, kým ich vytiahne
         ovčiar z toho klepca nie práve nežnou rukou. Neskúsené jahnence to neberú hore; nevedia,
         načo je tá správa; vcvíkajú do nej pysk a potom i telo a neraz sa i prevlečú na druhú
         stranu a behajú sem a ta, plačúc za mamou, ktorá je z druhej strany, a nevediac urobiť tú
         istú cestu nazad. Hlavička im je taká plytká, že sa nemôže spratať do nej taká jednoduchá
         vec, že by bolo treba zas ísť nazad cez plot. Za pokutu musia tam na druhej strane začať
         hľadať trávičku, lebo pre takú samopaš vzal bobo cici, a to navždy.
   </p>
   <p>
    Prvý drôt, ten odhora je pichľavý. Všetko dovedna je to dosť vysoké; tamhore tie
         bodliaky trčia hrozive a výstražne. Musel by to byť chlap, kto by si trúfal presadiť to na
         druhú stranu. I junec, čo aký smelý, zľakne sa bodliakov, iba keď ich len poňuchá, že
         rozdrapí na nich nohavice, a veru neraz i prusliak. Drôty, pravda, nevisia kadejako,
         lengajúc napríklad. Sú natiahnuté ani struny na cimbale, i jest kľúč, ktorým ich tak
         natiahnu. Aby mali sa čoho držať, pribijú ich klamričkami o kolíky, vsadené dosť hlboko do
         zeme, dvadsať metrov jeden od druhého. Nájdu sa i majitelia cele nedôverčiví, čo sa nechcú
         spoľahnúť na klamričku. Tá sa môže ohnúť, zlomiť alebo vyskočiť; ba i mráz, lagan, môže
         založiť na ňu svoje kliešte, menovite po dlhých dažďoch, keď je kolík napuchnutý od vody, a
         vytiahnuť ju ako nič. Títo prefíkaní majitelia prevliekajú drôt dierkami, čo sú vyvŕtané do
         tých kolíkov, ako keby niť vovliekol do ihly, a na každom druhom-treťom kolíku prejdú s ním
         okolo neho. Tak ostane v drôte stisnutý ako v sľučke. Aby medzi kolíkmi nelengali tie
         drôty, lebo sa behom času predsa akosi roztiahnu, ako každá vec, čo sa naťahuje priveľmi,
         sú šťangôčky
    <sup>
     [
     <a class="footnote" href="#ftn.id2505665" name="id2505665">
      12
     </a>
     ]
    </sup>
    na meter jedna od druhej pekne kolmo, symetricky postavené. Na tie je drôt tiež
         pribitý a neraz i prevlečený. Tie šťangy sú medzi drôtmi sťa piadlo, ktoré niektorá gazdiná
         vloží kohútovi do zobáka, keď mu ho najprv otvorí dokorán. S takou spravou kohút nijakovsky
         už nemôže zadierať do svojho suseda, tiež kohúta, a tak je v kurínci hneď pokoj, alebo i v
         susedstve. Treba len doložiť, že gazdiná nejde hľadať, ktorý je vina, ani by jej nepristalo
         ísť klásť prsty medzi dvere: ona jednoducho zapiadluje kohúta nie zo svojho dvora, ale
         rašdej zo susedinho.
   </p>
   <p>
    Dosť na tom, to všetko dovedna drží ani helvétska viera: kým sa kolíky nevykyvkajú alebo
         nevylámu a šťangôčky nerozštiepia a neodpadnú. No na to je ovčiar, aby prezeral ploty každý
         deň: aby kolík upevnil, alebo ho premenil, aby novú šťangôčku priplátal. On má na to bedliť
         vo dne a snívať o týchto veciach v noci. Sú to veci hlavné. Ak by on mal belmo na oku, na
         to je pán správca, aby mu ho sfúkol. I on musí prísť z času na čas do poľa a poprezerať
         čiary. Na to je postavený, aby takú chybu zbadal za horúca a dal ju napraviť. Ak sa pánu
         správcovi lení sadať na koňa, lebo na koni sa žalúdok sepká a môže sa i spustiť zo závesov:
         prichodí tu i tu sám pán majiteľ, keď je veľmi zlej vôle, a poprezerá tie svoje veci. Dá
         chlípať jednému i druhému dobrú hubovú polievku i s korením, až im vyjdú slzy do očú. Lebo
         recte, čo chcete, ale stojí pevne táto zásada, a tú nik nevykyvká: majiteľ sám si najlepším
         ovčiarom i pánom správcom.
   </p>
   <p>
    V kampe je veľký separatizmus. Každý hľadí mať svoje kampy pre seba, vlastne pre svoj
         statok, a nie pre všeobecné verejné používanie. Nato ich zadovážil, aby sa na nich pásol a
         tučnel jeho statok, a nie cudzí. Ani nikto zas nemá rád, aby mu statok chodil po návštevách
         po cudzích kampoch. Bolo by ho potom treba ísť zhľadávať, odrážať a vylučovať, a to je
         šipľavá, nepríjemná robota, skoro ako keď kapustu alebo šalát oberáš z húseníc.
   </p>
   <p>
    Pás dvadsať metrov šíre, čo je medzi oboma čiarami, sa považuje ako hradská cesta. Nech
         si nikto nemíva, že je to hradská na Šturec, alebo cez Brestovú: jednoducho pás poľa,
         ktorým sa prelieva celá premávka z jedného kraja na druhý. Tu prechodia jazdci a povozy; tu
         sa preháňa i statok v kŕdľoch a kŕdlikoch. Na tom páse kampa, na hradskej totiž, vyplnila
         sa stará kliatba: že totiž zarástli trávou stezky jeho, takže máločím je odchodný od
         okolitého poľa. No kliatba nemá tých hrozných následkov, ako keď zarastú chodníky, ktoré
         vedú do domu a sklepu kramárovho. Statok, keď sa poberá po nich, ide a či vlastne vlečie
         sa, postávajúc, obzerajúc sa, bľačiac, zhľadávajúc jahňa, alebo kmotru, alebo stratenú
         priateľku, a to sa vie, i popásajúc sa, a to najviac. I pri rozčúlení, nehodách a žalosti
         ovca a i druhý statok neprestáva pečovať o brucho. Keď prestane žrať a cele ovesí hlavu:
         nikdy nenie pre duševné bôle a žiale ako napríklad pri citlivom slávikovi, keď sa rozžiali,
         zatvorený v klietke, ale vždy pre telesné neduhy. Napríklad prežrie sklo alebo perie, a čo
         ja viem ešte, čo mu zaľahne v knihách. Tak i cestuje, popásajúc sa po hradskej, lebo, ako
         vieme, do cesty nenosí merindy. Čo mu treba, musí hľadať v ceste a i poskubáva neprestajne,
         kde vidí aký chĺpok. Keď po hradskej prejde viac takých kŕdľov jeden za druhým, ostane
         čistá a hladká: kŕdle, čo po nich idú potom, už poskubávajú menej, no tým viac bľačia.
   </p>
   <p>
    Cestu, vlastnú cestu pre povozy nevytiahli práve inžinieri z centrálnej kancelárie zo
         Santiaga. Vynašli ju pohoniči a najviac samé kone a voly, keď idú s karretami a vytláčajú
         koľaje, ktoré sa belejú v poli naďaleko.
   </p>
   <p>
    Tieto krásne polia majú majitelia alebo, už povedzme, veľkostatkári od rokov právom
         vlastníctva. Ľudia bohatí, ako otec Abrahám. Ako ceny idú, tu odkupná cena dala by sa temer
         za dva roky vyťažiť. I nelenili a vyťažili pekné sumy z týchto zemí. A čo je divné:
         bohatstvo sa neumenšuje; keď vyberáš z bane, naostatok neostane v nej nič. Zem je taká, že
         čím viac dáva, tým viac má, tým viac jej ostane na dávanie. V tomto prípade dáva hojne, ale
         sa i ona popráva; statok, čo z nej žije, zas ju popráva svojím trusom i svojím telom, ktoré
         ostane naostatok v zemi. I druh statku sa zlepšuje z roka na rok: napríklad teraz dáva viac
         vlny a lepšej akosti, tiež viac mäsa, než dával v predošlých rokoch.
   </p>
   <p>
    Treba i pripustiť, že ak sú bohatí, zasluhujú svojho bohatstva plným právom. Dosť sa oni
         najedli kobylieho mäsa, kým vybŕdli z ohromných ťažkostí prvých počiatkov. Tu nebolo
         ničoho, iba prázdna pampa; ešte horšie, keď sa premenila celá v hradskú a po nej sa
         preháňali húfy Indiánov na svojich koňoch, poľujúc na guanaka a pštrosa. Ciest nebolo,
         nebolo z čoho stavať domy, nebolo kde predávať vlnu a mäso. Viedli život pustovnícky, plný
         nepohodlia, práce a odriekania. Pozdejšie sa, pravda, všetko zmenilo. Premávka sa uviedla,
         mäso a vlna počala sa predávať obstojne. A dnes ujde sa i na dobrú pečienku, ba i na
         koláče. Tí, čo sa prestrašili prvých ťažkostí a dali sa na druhý, pohodlnejší a výnosnejší
         obchod, teraz sa škrabú za ušima a banujú.
   </p>
   <p>
    Okolo desiatej predpoludním sme sa odrazili od hradskej a vtiahli na podnik, kde sme
         mali prísť. Andrija vzbudil podivenie, priviazaný, ako bol, o Petisa chlapcovho. Sú vlastne
         dva podniky v susedstve: majú polohu trochu vysoko, súc vytisnuté medzi vrchy a po vrchoch.
         Je paša bujná a mäkká, vody hojné a zdravé. Statok tu veľmi chytro a snadno stučnie, i ten,
         čo zodral zuby a nemôže sa už na tvrdej paši popraviť. Škoda, že tá dobrota trvá iba cez
         leto. V zime padnú tu neraz veľké snehy a potrvajú i mesiace. Statok utratí, čo získal v
         lete, neraz sa nedočká jari. Musíme tu povedať, že statok tu sa nezatvára do ovčiarní na
         zimu; na senníky sa tiež nemôže spoliehať ako na našich stranách.
   </p>
   <p>
    Na vrchoch a i grúňoch je tu hora. Nie je to hora miešaná, lebo rastie v nej skoro iba
         jediný druh stromovia, ten, čo spisovali botaniku pokrstili menom fagus antarctica,
    <sup>
     [
     <a class="footnote" href="#ftn.id2505884" name="id2505884">
      13
     </a>
     ]
    </sup>
    a my by sme ho mohli volať južnopolárny buk. Je to teda bučina, ale zas nie je
         ako bučina. Rastie prihusto, prechádzka cez ňu nie je veľmi pohodlná. Sú to stromy akosi
         skrivené, ale sa nájdu i rovné ani svieca a vysoké ani jedľa. To na miestach, kde je nie
         húština. Kto chce mnoho, ujde sa mu obyčajne málo. Veľké a mocné svojou silou a veľkosťou,
         vyšvihli sa nad slabšie a spozdilejšie stromy, odobrali im slnce, koreňmi im vycicali
         dobrotu zeme, slovom, vykántrili slabšie susedstvo, už uschlo, zhnilo; svojou smrťou
         ustúpilo im miesto; porušeným telom, hnilobou popravilo zem, dodalo im potravy, aby sa ešte
         väčšmi vyšvihli. Je teda každý ten veľký strom vlastne nič iného, ako vrah a zhubca mnohých
         a mnohých slabých a neduživých, šíriac a tešiac sa nad svojou mohutnosťou a silou a smejúc
         sa nad záhubou slabých.
   </p>
   <p>
    Spodné konáre sú na týchto stromoch najviac suché. Vyzerá, že tento buk, keď ich raz
         vyhnal, nestará sa už o ne. Hľadí čím skôr vyhnať druhé, až ich je toľko, že nemôže ich
         všetky opatriť. Má lístie malé, až smiešne malé na taký dúži strom. Sú to skôr lupene než
         listy: lístie jelše napríklad je lopár v porovnaní s ním. Keď také lístie odpadne, zem sa
         veľmi z neho nepohnojí. Nešuchorí tiež pod stromami suché lístie, keď ideš po hore, ako v
         našej bučine. Zeleň mu ide akosi viac na žlto a vyzerá takto trochu mľandravá. Drevo mu
         nenie také hutné a tuhé, ako drevo nášho buka, ktorý, darmo je, mocný je ako buk. Pri
         horení nedáva tú horúčavu, čo náš buk; keby sme chceli vyberať figúry, povedali by sme, že
         ak je náš buk v zime hoden za dobrý kožuch, tento môžeš ceniť ako halienku, ale nie novú,
         skôr obnosenú, čo má už niti odhalené, tak že sa vidia sťa nite na zrebnom vreci.
   </p>
   <p>
    Nerád by mu tým všetkým, čo som o ňom povedal, stúpať do poctivosti. Lebo je on strom
         veľmi užitočný: dodáva dobré drevo k stavbe; dosky z neho sú prekrásne. Z nich môžeš
         vyrobiť, ak len vieš, náradie veľmi vkusné, a nie veru také ťažké, ako by vyšlo z našej
         bučiny. I na mocné stavby nie je najhoršie. Na pílach môžeš obdivovať kláty, ktorým sa
         načim pokloniť; vystanú z nich mostové trámy, ktoré znesú ťarchu i nákladných vozov a kamionov.
    <sup>
     [
     <a class="footnote" href="#ftn.id2505973" name="id2505973">
      14
     </a>
     ]
    </sup>
   </p>
   <p>
    Na podnikoch sme našli veľký ruch. Nie že by bolo vidno mnoho sveta na dvore,
         priestranstve pred staviskami, ale z veľkej pajty, ktorá je v ústraní, ozýva sa tuhé
         štekanie motora. Štekaním pomenovať najlepšie to neprestajné klepotanie a tlčenie. Je to
         temer také hlučné a krikľavé, ako keď pred našimi stajňami sa ozvú trepačky v jesenné
         večery. Okrem toho klepania čuť i mocné syčanie, sťaby si brúsil dvadsať-tridsať kôs alebo
         kosákov. Tá robota, ktorá sa tak neďaleko ozýva, je striženie, najdôležitejšia ročná robota
         na týchto stranách. Jej pôvaby a výhody môže oceniť najlepšie ten, kto bude za ostriženú
         vlnu čítať peniažky. Ako u nás gazda vďačne sa zimí na holohumnicí, keď sa mláti, a vďačne
         hlce prach spod vejačiek; bez reptania znáša, keď sa mu ôstie zabáda za golier; ani gazdiná
         nehundre, že zapadla prachom, keď cúdi zbožie na riečici. Vie, že sa to všetko vynahradí,
         keď bude čítať turáčky za to zbožie.
   </p>
   <p>
    Ovce sa tu strižú mechanickými nožnicami, hnanými tým štekotavým motorom. Robota vypadne
         veľmi úhľadná: ovca ostane naholo a nahladko, bez schodíkov, i to za otčenáš. Trápiť sa
         nesužuje mnoho, ale strachu vystáť vystojí veľkého. Kde by nie v takom pekelnom tlčení a
         syčaní!
   </p>
   <p>
    Ovce, čo sa strižú dneska ráno, dohnali včera večer ovčiari a zatvorili na noc do pajty,
         ako u nás korteši zatvárali voličov v tú noc pred volbou. No ovce nie tak preto, že by
         hádam utiekli, ako by vari tí voličia, ale iba zato, ak by pršalo. Mokrá vlna nedá sa
         strihať ani mechanickými nožnicami, iba by sa žuvala a ovcu by nemilosrdne kvákalo.
   </p>
   <p>
    Sú tu ovečky tučné, okrúhle ani války, na úrek, a to od hustej periny, čo nosia na sebe,
         a i od tučnoty. Pekný je veru pohľad: kŕdeľ takého podareného statku! Menovite keď je tvoj
         ten statok. Vlna je polojemná, dosť dlhá, dlhšia ako na našich birkách.
    <sup>
     [
     <a class="footnote" href="#ftn.id2506028" name="id2506028">
      15
     </a>
     ]
    </sup>
    Je to merino,
    <sup>
     [
     <a class="footnote" href="#ftn.id2578067" name="id2578067">
      16
     </a>
     ]
    </sup>
    pomiešané s druhými odrodami, ktorých je mnoho. Čisté merino nešikuje sa veľmi
         dobre na týchto stranách i pre dažde i pre zimu. No i táto polojemná vlna dobre sa predáva,
         tým viac, že jej ide o čosi menej na váhu.
   </p>
   <p>
    Na mäso je tento statok dobrý a výdatný. Škopce sú ani teľce, bujné a dobre urastené.
   </p>
   <p>
    Kto dohnal prvé ovce na tieto strany? Boli to prisťahovalci, v prvom rade Škóti, ktorí
         sú majstri v opatrovaní statku a zvlášte oviec. Prvé podniky mali na ostrovoch Falklandských
    <sup>
     [
     <a class="footnote" href="#ftn.id2578104" name="id2578104">
      17
     </a>
     ]
    </sup>
    a stadiaľ sa ovca rozšírila a rozliala po celej Patagónii. No i terajší
         statkári nie sú leniví. Vynakladajú rok po rok veľké peniaze na zakúpenie nových, jemných
         odrôd z Anglicka, ba až z Austrálie, aby svoje stáda popravili a zdokonalili.
   </p>
   <p>
    Obedovali sme veľmi dobre a chutne na susednom podniku a začali hneď robiť prípravy na
         ďalšiu cestu.
   </p>
   <p>
    Prípravy záležali v tom, že gazda rozkázal dohnať tropillu,
    <sup>
     [
     <a class="footnote" href="#ftn.id2578138" name="id2578138">
      18
     </a>
     ]
    </sup>
    všetky robotné kone, a vybral z nich, ktoré sa mu zdali najsúcejšie do cesty.
         Mal z čoho vyberať; bolo ich okolo sto, čo pod sedlo a čo pod chomút. Vybral z nich
         päťadvadsať; ostatné ostali na podniku. Na podniku má ostať i náš Andrija a na ďalšiu cestu
         budeme mať druhého, skúseného sprievodcu.
   </p>
   <p>
    Nám sa dostali dva krásne, vrané, vysoké kone, širokej, mohutnej hrudi. Menovite Oto, čo
         ide medzi ojcia, je kôň veľmi krásny. Lysne sa sťa zrkadlo, pohľad mu je ohnivý, nie
         divoký. Druhý, Martillo,
    <sup>
     [
     <a class="footnote" href="#ftn.id2578169" name="id2578169">
      19
     </a>
     ]
    </sup>
    nenie taký súmerný, ale je veľký tiež. Súc kostnatejší, čosi nezaokrúhleného,
         neokrôchaného sa vidí na ňom. Je pritom netrpezlivý a bezpochyby i durný.
   </p>
   <p>
    I na susednom podniku sa pripravujú na cestu; pán majiteľ sa vyberá do Punta Arenas.
         Zapriahol do sulky dva utešené koníky škoricovej farby, jednakej postavy. Majú po sebe
         fľaky biele, rozostavené tiež temer jednako. Bol to záprah veľmi neobyčajný, pár veľmi
         pekne zložený; vynímal sa utešene pod chomútom.
   </p>
   <p>
    My, z prvého vozíka, vysadli sme chytro, aby sa kone nenudili dlhým čakaním. Vysadovanie
         je temer výkon akrobatický: aby si koňa kde nepošteklil, alebo nestál dlho napretý na
         ojciach. No naša opatrnosť predsa neosožila mnoho. Martillovi sa pozdalo, že sme hádam mali
         vysadnúť ešte rýchlejšie. Fŕkal, metal sa, premínal nohami, kým sme nevysadli. A keď sme už
         boli hore a mali rušať, tu sa on postavil skoro horekoncom na zadné nohy a urobil ohromný
         skok napred. Oto ho nasledoval viac z nútenosti, urobiac pohyb čosi živší, no jeho
         umiernenosť nás nevytrhla; škoda už bola urobená. Martillo roztrhal pobočky.
   </p>
   <p>
    Reparácia na šťastie netrvala dlho: pre také príhody sú vždy ťahance v kasničke
         naporúdzi. My vysadli znova a sám pán sused chytil Martilla za uzdu, aby nám nevyparátil
         niečo takého ako prvej. Tak sme sa dostali z dvora bez ďalšej nehody. Keď sme sa za
         mostíkom odrazili na hradskú, náš gazda chcel ešte čosi povedať pánu susedovi; možno,
         odkázať dačo do Punta Arenas, a to sa vie, zastal. No práve v tej chvíli popri nás
         prehrmela tropilla, tých päťadvadsať koní, čo sme vydelili do cesty. Keko
    <sup>
     [
     <a class="footnote" href="#ftn.id2578241" name="id2578241">
      20
     </a>
     ]
    </sup>
    im je kazárom a vodcom. Preletel popri nás sťa vidina, trieliac za nimi.
   </p>
   <p>
    Keď sa vyhrnuli z hlavných vrát na slobodné pole, totiž na hradskú, dali sa na všetky
         strany, utvoriac vejár, akoby chcel každý svojou stranou. No Keko sa im nedá uchýliť,
         letiac okolo nich vo výcval, kým ich nezohnal dovedna. Rožky čiernej šatôčky, čo má okolo
         hrdla, plávajú mu skoro vodorovne popri ušiach: tak, ako pstruh, keď šibe proti prúdu,
         švihajúc chvostom. Keko krúti tatarcom nad hlavou, pukajúc, sťaby z pištole strieľal, kým
         kone nevzali čiaru rovnú, idúc jeden popri druhom, alebo jeden za druhým, ako sa patrí.
         Vzdor tomu je to cesta divoká, takto vo cvale, až zem temno dudnie.
   </p>
   <p>
    Medzi kŕdľom sa divne vynímajú dva mocné kone, obťažené batožinou; tá im visí z oboch
         strán popri bokoch, priviazaná o sedlo zvláštnej sústavy, opatrené hákmi a obrúčkami. Je
         popriväzovaná žinkami krížom-krážom vedenými, ako keď drotár stiahne cele rozsypaný hrniec
         umelou sieťou drôtovou. Závažie nedovoľuje koňom cválať, ako by im bolo najpohodlnejšie.
         Zaberajú dlhočizným trotom, majúc chrbát silne prehnutý, držiac i nohy čosi rozšírené,
         hádam aby nestratili rovnováhu. Batožina je síce priviazaná solídne, ale predsa len sa
         kníše z boka na bok, prekážajúc im v behu.
   </p>
   <p>
    Bolo ju načim naložiť na kone, lebo vo vozíkoch nemohla ostať. Nie tak pre ťarchu, ako
         pre nedostatok miesta. Veď i takto ledva sa zmestíme dvaja do tesného sedla, obložení, ako
         sme, kepeňmi a pokrývačmi.
   </p>
   <p>
    No nezbýva veľa času, aby sme mohli obdivovať výkony Keka a jeho tropilly. Kone sa nám
         zas veľmi znepokojili, a to väčšmi Oto. Hodil dva-tri razy nervózne hlavou z boka na bok,
         potrhol veľmi rozčúlene vozíkom, že sa pohne a počne rušať. Keď ani to neosožilo, začal
         cofkať a búchať sa do Martilla, ktorý tiež sa premína na mieste. Hrajú v nich žilky, len
         vytrhnúť sa z ruky a pustiť sa za tropillou, ktorá medzitým bola zašla za kopec, stratiac
         sa nám z očú. Nezbývalo, ako rozlúčiť sa v letku s pánom majiteľom susedného podniku,
         zaželať mu šťastnú cestu a popustiť koňom liace, aby nám čo nedodrúzgali.
   </p>
   <p>
    Oto sa dal do tuhého trotu, dvíhajúc hlavu, strihajúc ušima a vyzerajúc úzkostlive na
         všetky strany. Rehce, že sa naďaleko ozýva, v strachu, že sa kamaráti stratili naveky.
         Upokojil sa trochu, až keď ich zazrel znenazdania za prvou zákrutou cesty.
   </p>
   <p>
    Zľava nám bola úboč nevysoká a dosť úložitá, pokrytá preriedenou horou. Stromy stoja
         viac každý osebe; málokde vidno húštiny. Vyzerá to ako starý zanedbaný sad s ovocnými
         stromami, dosť hrčovitými, skrkvanými a neprečistenými. Mnoho suchých konárov vidno v
         korunách.
   </p>
   <p>
    Sprava je pampa, ktorá sa tiahne donekonečna v tú stranu a prestáva iba, už kde nebo sa
         skláňa k zemi. Za nami blyští sa kdesi za kopcami, pri samom nebasklone ohromné zrkadlo
         veľkej lagúny.
   </p>
   <p>
    Polia a polia a či skôr prielohy stelú sa kopcami a úbočiami, za nami a napravo. Pred
         nami sa dvíhajú, za nami znižujú sa ta až k lagúne. Na niektorých nížinách vidno fľaky
         tuhozelené: malé vegy,
    <sup>
     [
     <a class="footnote" href="#ftn.id2578392" name="id2578392">
      21
     </a>
     ]
    </sup>
    kde rastie tráva mäkká, lebo na týchto miestach ustavične presakuje vlaha. Tie
         miesta si obľubuje statok.
   </p>
   <p>
    Polia sa žltnú so svojou dosť vysokou trávou, šibajúcou chlpmi z akýchsi hrboľov, akoby
         hrúd. Tráva je práve v kvete; jej riasy sa obsypali kvietím, ako keď sa sype naša žitnačka
         alebo ovos a zakvitne. Kvet tejto trávy hrá silne na žlto: polia vyzerajú sťa zbožie, keď
         je hotové pod kosu. Polia sú, povedal by si, nekonečné lány pšenice a medzi nimi v údoliach
         lúky temnej, sýtej farby. Po týchto poliach, ale zvlášte po tých temnejších fľakoch pasú sa
         ovečky, roztratené a i vo väčších-menších skupinách. Každá temer so svojím jahniatkom,
         ktoré sú už hodne podrastené. Pri mnohých sa nájdu blizny. Vynímajú sa sťa kôpky alebo
         chlpy bielej bavlny, rozhádzanej poľom a po lúkach.
   </p>
   <p>
    Je to obraz patagónsky, a zas zdá sa byť, že nenie: že je skôr prenesený z druhých
         strán, s poľami obrobenými, ktoré čakajú na kosca a na žnicu. Podchvíľou načúvaš, že sa ti
         ohlási prepelica a jej odpovie chriašteľ; že ťa prekvapia tiahle piesne žníc a hrabáčok.
         Zdá sa ti, že sa spustíš cestou, tak o Jakube akosi, od Lišova a máš pred sebou celý bohatý
         kraj, pokrytý pšeničnými lány a kukuričnými poľami, až po samé Šahy…
   </p>
   <p>
    Neďaleko malej lagúny rozložili svoje stánky karreteri,
    <sup>
     [
     <a class="footnote" href="#ftn.id2578456" name="id2578456">
      22
     </a>
     ]
    </sup>
    zdejší furmani. Nuž obzrime si trochu lepšie týchto ľudí i ich riadiky; beztoho
         sa im blížime, musíme prejsť popri nich. Karrety sú patagónskej módy a i patagónskych
         rozmerov. Vyzerajú vozy veľmi starosvetské, a či skôr malo by sa povedať: stavby. Je
         rozdiel nemalý medzi našou taligou a touto tu ozrutou. Koleso by mohlo ísť do ktorejkoľvek
         dediny miesto palečného, a málo by mu chýbalo. Treba spomenúť, že mu nechybujú ani bahry,
         ani ráfy a ani spice. Hlavu má ako koleso, iba že je ohromná a ťažká.
   </p>
   <p>
    Sú tieto vozy a či karrety o dvoch kolesách. Majú drabinky mocné a hrubé; dno voza je
         zhlobené z hrubých dosák. Pod týmto dnom ide oje, ktoré je už naozajstný trám, skoro ako
         hrada, čo sa nachádza pod mostmi. Karreta, keď je vypriahnutá, ako teraz, leží na tom oji
         opretá. Hrúbka a sila oja zodpovedá len ťarche, ktorú musí niesť.
   </p>
   <p>
    Treba si to všetko obzrieť; máme pred sebou niečo veľmi ctihodného a prepotrebného, ako
         vidíme; temer jediný premávkový prostriedok týchto krajov, predurčený na prevoz tovaru a
         plodín zeme. Ide pomaly, ale iste: ak len môže byť čo istého, menovite na týchto stranách.
         Netreba si namýšľať, majúc na zreteli rozmery a masívnosť týchto mašín, že máte pred sebou
         niečo večného, že sa im nič stať nemôže. Žiaľbohu, je to nie tak. Koľko ráz nájdeme na
         cestách Patagónie zlomené karrety, teraz úplne dodrúzgané a doriadené. Vidno neraz i to oje
         zlomené, vzdor tomu, že vyzerá, akoby mohlo trvať, kým svet svetom bude. Os je z kutého
         železa hrúbky tých rohov, čo sú na krovoch, a predsa sa láme veľmi často: je iba jedna na
         celú tú fúru; ak kde sekne, sekne dokonale. No vzdor takýmto príhodám a nehodám cestuje
         dosť iste a zasluhuje náš obdiv a uznanie i pre svoje starosvetské zloženie a rozmery. Dosť
         ľahko, že na takýchto vozidlách sa redikali balvany, z ktorých sú stavané pyramídy, a možno
         i na chýrečnú babylónsku vežu na nich tiež vozili tehly. Tak sa zdá, že bola stavaná z
         tehál. Nadovšetko zasluhuje uznanie, že jej treba ďakovať za celý pokrok a blahobyt Magallanesa
    <sup>
     [
     <a class="footnote" href="#ftn.id2578526" name="id2578526">
      23
     </a>
     ]
    </sup>
    a Patagónie vôbec. Na takých karretách sa dovážalo náradie, ktoré je potrebné
         na podnikoch, už či v dome alebo poli. Na nich sa dopravila väčšina stavebného materiálu,
         ktorý sa neraz dováža zďaleka. Potravné články, ktorých, ako vidíme, tu nikto neseje ani
         nežne a samy tiež nemôžu doletieť z prístavu. Mnohé luxusné predmety a nástroje, ktoré
         môžete nájsť po podnikoch: gramofóny, fonografy, krásne pianá, motory na naftu a paru,
         porcelány a zrkadlá, záclony a obrazy — vôbec všetko, čo po podnikoch vidíte. Na nich sa
         vyvážajú do prístavov nesčíselné žoky dobre prešovanej vlny, zväzky koží, poukladaných
         jedna na druhú alebo poskladaných, ktoré potom už idú ďalej na svetové trhy. Málo ujde v
         jeden deň toto vozidlo, ale konečne predsa len príde prvej alebo neskoršie. Nikde ako v
         kampe sa nepotvrdzuje tak často stará, dobrá zásada: pomaly ďalej ujdeš. Karreta neraz
         dovezie i auto, ktoré zaviazlo v ceste a bolo by tam ostalo trčať do skonania sveta, keby
         sa nebola nad ním zmilovala a vytiahla ho zo závozu.
   </p>
   <p>
    Karreteri rozložili ohník medzi dvoma karretami. Roztiahli veľkú plachtu medzi ne, aby
         ich zastala od vetra, a tak v závetrí sedia pri ohníku a pečú svoju pečienku. Nie na ražni,
         ale na drúku, ako sa tu rečie. Mäso sa napichne na ražeň, ale ten sa nevrtí: zabodne sa do
         zeme pri samej vatre a obráti sa tu na jednu, tu na druhú stranu. Keď sa priškvarí zo
         všetkých strán, bárs je zdnuka i niečo krvavé, nastolí sa a je. Ba gauči, ako sa volajú
         obyvatelia pampy, idú tak ďaleko v záľube za šťavnatosťou pečienky, že mäso upečú v koži.
         Hovorí sa, že taká pečienka je veľmi chutná: ja nemôžem nič o nej povedať, lebo som jej
         nikdy nejedol.
   </p>
   <p>
    Ja sa priznávam, so závisťou som hľadel na týchto dobrých ľudí, ktorí tak spokojne
         sedia, čakajúc, kým sa pripraví večera. Sú jednoduchí, ale, povážiac vec lepšie, hádam
         najväčší páni, akých možno dnes vidieť. Jediná cecha a či sekta, ktorá nemá nad sebou
         tyrana, najväčšieho a neúprosného kráľa, vládcu a správcu všetkého, čo je na zemi i na
         oblohe. Ona toho tyrana neuznáva: smeje sa mu do očú a robí, čo chce, i proti nemu; jeho
         zákonov ona neuznáva: čas a jeho beh. Ona ho neberie do povahy, ktorý je všetkým tak
         vymeraný, a tak sa mi vidí, vymeraný nakrátko. Im je ho vždy nadostač. Majú ho dosť; práve
         toľko, koľko im ho treba. Im život neletí rýchle a pachtive, akoby sa nevedel už dočkať
         svojej méty a určenia; neletí v otrasoch a búrach, ale tečie pomaly, jednako, mohlo by sa
         povedať, slimačím krokom. A vždy dosiahne svoju métu sťa tá ich karreta; ide a príde
         kedy-tedy, ak v ceste neostane. Závidel som im mier duše a tela a nadovšetko slobodu, ktorá
         je väčšia tuná, než tam, kde sa sveta natislo husto.
   </p>
   <p>
    Vidiac tento tábor, zišla mi na um legenda, ktorá sa akosi rozšírila svetom, že vraj
         medzi týmito ľuďmi je dosť hodne aristokratov. Pohŕdli nádherou a prepychom kaštieľov a
         mestských palácov, dali sa na tento slobodný život, kde nemajú nad sebou tyrana — čas a
         druhé spoločenské ohľady. Pod skromným oblekom nosia hodvábne košele, popíjajú šampanské na
         takýchto zastávkach a keď sa im trafia hostia, pri ohníku, medzi vozmi.
   </p>
   <p>
    Takého aristokrata ja som nikde nevidel medzi karretermi. Ak sú kde, tu v južnej
         Patagónii nebudú. Trochu severnejšie, kde je podnebie príjemnejšie, snáď by im bolo lepšie
         žiť, ale i to pochybujem, že by ich tam veľa bolo.
   </p>
   <p>
    Medzi majiteľmi podnikov jesto i aristokratov; niektorí sú i správcami podnikov, pravda,
         rozsiahlejších. No tí všetko žijú skromne, ako iní ľudia, nosia sa ako i ostatní. Jesto v
         Patagónii, i to medzi robotníctvom, ľudí iných spoločenských tried: bývalých úradníkov i
         juristov a poslucháčov univerzity; žijú zamiešaní medzi druhými, cítia sa dobre ako ovčiari
         alebo správcovia.
   </p>
   <p>
    Povesti také skrsnú ľahko, ako i u nás povesti o aristokratických pannách, ktoré sa
         zamiešali medzi Cigánov a prijali ich obyčaje. Takýto život pokojný, jednoduchý,
         patriarchálny púta mnohých, čo ho nepoznajú zblízka, a okrášlia ho výtvormi svojej
         obrazotvornosti.
   </p>
   <p>
    Druhých nepriťahuje ani najmenej. Keď som gazdovi zdelil svoje myšlienky o tejto veci,
         on mi tiež nezatajil svoje.
   </p>
   <p>
    „Ja zas ho nepovažujem za bohviečo,“ odpovedal mi. „Mne sa zdajú tí ľudia ako trochu
         leniví. I nejdú medzi nich najlepší robotníci. Ja by umrel od nudy, keby ma prisilili
         chodiť za karretami. To sú také náhľady a každý má svoje: nemôžeme ich všetci mať jednaké.
         Tak by sme všetci chceli ísť za karretami, a bolo by ich priveľa a nemali by čo voziť. Nech
         idú tí, ktorým sa to páči.“
   </p>
   <p>
    Keď sme vyšli z kaňadúna, ako tu volajú takéto dlhé doliny a úžľabiny, tamhore sa nám
         ukázal vidiek lesnatý, do ktorého i naša cesta vchádza. No hory sú to preriedené, stromy
         ošarpané, skrivené, daktoré i popodhárané. Hôrka smutná akási, akoby stromy cliveli, že sú
         preriedené, osamelé: jeden nemôže zaštítiť druhého. Každý stojí osebe; bráni sa a odolieva
         vetru i záškodníkom, ktorí idú na ne sekerami. Stadiaľto ešte lepšie prezrieť náš kaňadún i
         polia, čo ležia za nami, až hen k lagúne. Vyzerá ako ohromná plocha zbožia, ktoré sa trochu
         vlní pod vánkom vetríka. Ja, ktorý na všetko prikladám len staré merťuky, ktoré som zabudol
         nechať kdesi doma a zadovážiť si nové: zase len vidím kraje, čo ležia tam kdesi ďaleko za
         oceánom, kde sa prestiera moc takýchto údolí s lánmi pšenice.
   </p>
   <p>
    A ono sú to iba pašienky: dobré a bujné, to je pravda; ale iba pašienky, ktoré, tak sa
         zdá, pašienkami i ostanú. Veď i načo chcieť všetko zabrať pre seba? I statok potrebuje krmu
         a priestoru; bolo by skrivodlivo vziať mu ho a vysúdiť ho i z tejto jeho ríše.
   </p>
   <p>
    Za vŕškom stojí strán cesty osamelý kopec a či skôr skala. Skoro ako Skala vo Vyšnom
         Kubíne, iba že táto je jedna, a nie dvojčatá ako kubínska. Nebudú po sobotách chodiť na
         túto panny zbierať cíperie a kašky, ako tam na tú, šuhajovi za klobúk a za pero do kostola.
         Na tejto cíperie nekvitne, a keby i kvitlo, mládenci a dievky museli by chodiť ďaleko. Je
         to skala ozajst osamelá, stojac tu ako na stráži medzi pašienkami.
   </p>
   <p>
    Spúšťame sa dolu brehom, o chvíľku sme na brehu rieky. Je opadnutá, lebo je leto: nemá
         sa voda odkiaľ brať. Ale v jar, keď sa rozpúšťajú snehy, rozlieva sa naďaleko. Svedčí o tom
         i koryto, ktoré siaha z tamtej strany ďaleko. Nebude tu ľahko brodiť, keď je rieka
         rozvodnená; nejeden, kto to proboval, zaplatil smelosť životom. Voda táto musí byť prudká,
         lebo koryto je zanesené zvariakmi a balvanmi. Potok je dnes hodne menší než Orava vyše
         Podzámku. Tropilla sa vovalila veľmi ochotne do vody, nájduc brod plytký. Voda siaha koňom
         ledva vyše kolien. O chvíľu i naše vozíky vtiahli do nej. Brodiac na druhú stranu, nám sa
         vidí, že vozíky idú hore vodou, kamsi dohora. Klam, ktorý vyvoláva voda, čo tečie prudko
         pod nami, ale nesiaha ani po hlavy kolies.
   </p>
   <p>
    Na strelenie od brehu je rozsiahly dom, prízemný, nevysoký, s verandou. Na jeho krove zo
         zinkových žliebkovaných tabiel je nápis tohoto domu: aby sa vedelo, kam máte ísť a
         nezablúdili ste hádam do druhého hostinca. Lebo, rozumie sa, táto budova je hostinec,
         pochvaľne známy naširoko a ďaleko. Pred ním je vozík, brat alebo možno strýc našim taligám:
         to sa vie, vypriahnutý, opretý na ojciach. Tie sú skrivené, ako i naše, trochu ako pipasár.
         Na verande stoja a prizerajú sa nám dvaja páni, z domu sa ozýva s ohromným hrmotom hlas
         akejsi hudobnej mašiny a či kasne s bubnami a ťapšami. Hrá starého známeho, ktorého sme
         dávno kedysi nechali doma, a tu zasa našli: Donau-Walzer!
    <sup>
     [
     <a class="footnote" href="#ftn.id2578835" name="id2578835">
      24
     </a>
     ]
    </sup>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505450" name="ftn.id2505450">
        10
       </a>
       ]
      </sup>
      <span class="emphasis">
       <em>
        potrer
       </em>
      </span>
      (zo špan. potrero) — ohradený pašienok koní
     </p>
    </div>
    <div class="footnote">
     <p>
      <sup>
       [
       <a class="para" href="#id2505476" name="ftn.id2505476">
        11
       </a>
       ]
      </sup>
      <span class="emphasis">
       <em>
        Chuzo
       </em>
      </span>
      (špan.) — mrcina; lenivý kôň
     </p>
    </div>
    <div class="footnote">
     <p>
      <sup>
       [
       <a class="para" href="#id2505665" name="ftn.id2505665">
        12
       </a>
       ]
      </sup>
      <span class="emphasis">
       <em>
        šťangôčka
       </em>
      </span>
      (z nem. Stange) — kolík
     </p>
    </div>
    <div class="footnote">
     <p>
      <sup>
       [
       <a class="para" href="#id2505884" name="ftn.id2505884">
        13
       </a>
       ]
      </sup>
      <span class="emphasis">
       <em>
        fagus antaretica
       </em>
      </span>
      (lat.) — buk
     </p>
    </div>
    <div class="footnote">
     <p>
      <sup>
       [
       <a class="para" href="#id2505973" name="ftn.id2505973">
        14
       </a>
       ]
      </sup>
      <span class="emphasis">
       <em>
        kamion
       </em>
      </span>
      (zo špan.) — nákladný voz
     </p>
    </div>
    <div class="footnote">
     <p>
      <sup>
       [
       <a class="para" href="#id2506028" name="ftn.id2506028">
        15
       </a>
       ]
      </sup>
      <span class="emphasis">
       <em>
        birka
       </em>
      </span>
      — druh krátkovlnnej ovce, jednoročná ovca
     </p>
    </div>
    <div class="footnote">
     <p>
      <sup>
       [
       <a class="para" href="#id2578067" name="ftn.id2578067">
        16
       </a>
       ]
      </sup>
      <span class="emphasis">
       <em>
        merino
       </em>
      </span>
      (špan.) — druh oviec, pôvodne španielskych, ktoré majú
               veľmi jemnú vlnu
     </p>
    </div>
    <div class="footnote">
     <p>
      <sup>
       [
       <a class="para" href="#id2578104" name="ftn.id2578104">
        17
       </a>
       ]
      </sup>
      <span class="emphasis">
       <em>
        ostrovy Falklandské
       </em>
      </span>
      — ostrovy v južnej časti Atlantického
               oceána, východne od Patagónie
     </p>
    </div>
    <div class="footnote">
     <p>
      <sup>
       [
       <a class="para" href="#id2578138" name="ftn.id2578138">
        18
       </a>
       ]
      </sup>
      <span class="emphasis">
       <em>
        tropilla
       </em>
      </span>
      (špan.) — stádo, črieda koní
     </p>
    </div>
    <div class="footnote">
     <p>
      <sup>
       [
       <a class="para" href="#id2578169" name="ftn.id2578169">
        19
       </a>
       ]
      </sup>
      <span class="emphasis">
       <em>
        Martillo
       </em>
      </span>
      (špan.) — meno koňa (doslovne kladivo)
     </p>
    </div>
    <div class="footnote">
     <p>
      <sup>
       [
       <a class="para" href="#id2578241" name="ftn.id2578241">
        20
       </a>
       ]
      </sup>
      <span class="emphasis">
       <em>
        Keko
       </em>
      </span>
      (z tal.) — František
     </p>
    </div>
    <div class="footnote">
     <p>
      <sup>
       [
       <a class="para" href="#id2578392" name="ftn.id2578392">
        21
       </a>
       ]
      </sup>
      <span class="emphasis">
       <em>
        vega
       </em>
      </span>
      (špan.) — niva, úrodný lán pôdy
     </p>
    </div>
    <div class="footnote">
     <p>
      <sup>
       [
       <a class="para" href="#id2578456" name="ftn.id2578456">
        22
       </a>
       ]
      </sup>
      <span class="emphasis">
       <em>
        karreter
       </em>
      </span>
      (zo špan. carreter) — povozník na dvojkolesovom
               vozíku (carreta)
     </p>
    </div>
    <div class="footnote">
     <p>
      <sup>
       [
       <a class="para" href="#id2578526" name="ftn.id2578526">
        23
       </a>
       ]
      </sup>
      <span class="emphasis">
       <em>
        Magalanes
       </em>
      </span>
      — Magallanesova úžina, prieliv na juhu Južnej
               Ameriky medzi pevninou a Ohňovou zemou
     </p>
    </div>
    <div class="footnote">
     <p>
      <sup>
       [
       <a class="para" href="#id2578835" name="ftn.id2578835">
        24
       </a>
       ]
      </sup>
      <span class="emphasis">
       <em>
        „Donau Walzer“
       </em>
      </span>
      (nem.) — Dunajský valčík; pravdepodobne valčík
               Johanna Straussa Na krásnom modrom Dunaji
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578853">
       </a>
       3. Čím ďalej ideš, viacej skusuješ
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vypriahli sme kone a vpustili ich do potrera. Prvá povinnosť opatrného pocestného a
         uznanlivého: opatriť hoviadka, ako to i zasluhujú. Aká pohodlnosť mať ich na týchto
         stranách! Nestaráš sa o ne. Vo dne ťahajú alebo ťa nosia; v noci sa pasú, starajúc sa,
         chúďatá, samy o seba. Nežiadajú za svoju prácu a ustávanie ničoho, iba trochu slušnosti a
         trpezlivosti. A koľko ráz i toho mála sa im nedostáva!
   </p>
   <p>
    Keď boli už kone v poriadku, obrátili sme sa k našim blížnym, ľuďom totiž. Pán hostinský
         nás prijal vľúdne, úslužne, sťaby to bolo niekde v Rakúsku, v daktorom výletnom mieste
         alebo kúpeli. Konečne vľúdnosť a úslužnosť nestoja peňazí, a pridajúc ju ako spoločnicu k
         účtu, nikdy neškodí, skôr osoží, a to vari viac tomu, ktorý ju preukazuje, než tomu
         druhému, ktorý ju prijíma.
   </p>
   <p>
    Pán hostinský má i obchod so všakovým tovarom. V obchode sa nachodí gramofón a vysoká
         kasňa, čo to robila ten nesmierny hurt, keď sme sa blížili k tomuto príbytku. Tá ti hneď
         spustí Donau-Walzer, len jej vhoď čauču
    <sup>
     [
     <a class="footnote" href="#ftn.id2578905" name="id2578905">
      25
     </a>
     ]
    </sup>
    do nenásytného pažeráka; beztoho nie je to toľký peniaz: čílsky dvadsiatnik, čo
         je švagor nášmu poctivému šestáku, ktorý, žiaľ, tak často a prečasto stáva sa posledným…
         Nuž tak veru! V platnosti je stará solídna zásada: zadarmo ani pánu bohu neslúžime. A
         druhá, ešte solídnejšia: darmodaj umrel, narodil sa kúpsi. A tretia trochu mäkšia, ale
         figliarska: dneska za peniaze a zajtra darmo. Našlo by sa ich vari i viacej, ale na kamp je
         dosť i týchto.
   </p>
   <p>
    Páni, čo sme ich tu našli, sú trochu naši známi z mesta a v kampe hostia veľmi vítaní.
         Idú prezerať vlnu: koľko jej bude, aká je akosť a podobné podrobnosti. To je ako predihra
         toho deja, ktorý sa odohrá potom pri tichosti, v ústraní pisárne a v dvoranách bánk: kúpy a
         odpredaja vlny. Ich šľapaje takrečeno vysypané sú šelingami, ba i krásnymi žltými funtmi,
         čo rozsievajú po Patagónii za tie produkty.
   </p>
   <p>
    Ich návšteva tuná podobá sa teda ako vajce vajcu tej návšteve pani kmotry, ktorá ide s
         veľkou ostražitosťou do domu budúcej mladuchy na priepačky. Ako prídu, už šípia, čo tu
         hľadá, hľadia jej zalepiť oči a často ich i oslepiť, utraktujú a uhostia ju i obmäkčia
         hriatym dobre omedoveným a škoricou a korením dokonale okoreneným: ukážu jej všetko, akoby
         náhodou a nechtiac, ale v najväčšej sláve a pekne okrášlené. Neraz jej ukážu i tú straku na
         kole — a hlúpy, čo kúpi: nech sa potom už škrabe za ušima. Týmto pánom tiež bude k službe
         všetko, čo sa nájde najlepšieho po podnikoch: i hostenie i podchytávanie. Ale oni sú
         precibrení: idú rovno k hŕbe, čo je v pajte, kde je vlna a tam už dobre prezerajú,
         vyšetrujú vlákna: aké sú, rozťahujú ich, či sú dlhé alebo krátke; krútia ich do nitky: či
         je mocná, a či pri tom skrúcaní spotí sa tukom, čo je v nej skrytý a mal by v takom stisku
         sa pojaviť, a ktovie, ktoré ešte iné veci!
   </p>
   <p>
    Zajtra zavčas rána sa poberajú ďalej; čas je peniaz a musí sa sporiť a robota je dlhá a
         veľká, čo im prejde cez ruky.
   </p>
   <p>
    Večera bola veľmi veselá v tejto spoločnosti a odbavila sa hrachovou polievkou: jedlo
         veľmi neobyčajné na týchto stranách. Ja som chlípal vďačne hrachovú múčku v polievke, a
         ešte by bol radšej dobrého hrachu spišského s krúpami, ktorých tu, žiaľ, nevidno. Boli i
         druhé jedlá, ktoré sa akosi vymkli z rámca, v ktorom sa hýbu obyčaje kampa a obyčaje v
         tunajších domácnostiach. Mojim spoločníkom bolo by sa zas skôr páčilo dačo, čo by sa bolo
         ponášalo na kuchyňu dalmatínsku, ktorej jedlá majú svoju dobrú chuť a sú pritom záživné. No
         nechybovali pečené rebierka, a to s novými zemiakmi podhrebenými spod vňati akosi ukradomky
         v záhrade, čo je zaraz pri dome, a špenátová kašička, dobre pripravená.
   </p>
   <p>
    Hovoriť o čistote, pečlivej obsluhe bolo by skoro urážkou tohto domu. Dom, ako i väčšina
         hostincov tu po kampe, tým všetkým sa honosí.
   </p>
   <p>
    Dom tento, ako i druhé, stavaný je z ľahkého materiálu, hádam i priľahkého. Laty
         nasadené kolmo, lebo rohmi sa to nemôže menovať: na tých latách pribité doštičky, často z
         rozpakovaných kisní, pekne vodorovne, medzi ktorými sa veľmi nehľadí, či neostanú azda i
         špáry. Zvonku sa to vyfutruje zinkovými plochami, obyčajne nie hladkými, ale žliebkovanými
         — ktoré sú trvácnejšie — na obranu od dažďov. Povala, dosť tenké doštice so žliebkom a či
         pahom z jednej strany, aby jedna do druhej dobre zapadli, ako my keď šindľom pobíjame domy,
         vbíjajúc ich dobre do pahov. Podlaha, dosky niečo hrubšie, no tiež so špárami. Steny
         zdnuka, to sa už vie, sú zalepené papierom, ktorý pokryje nedostatky a špáry. Po podlahe
         linóleum, ak ho dostaneš, alebo i kože. V lete je to hej. Ale v zime, keď prikvitneš sem
         uzimený alebo premoknutý až do kože! Dnu sa tisne zima všetkými tými špárami, že sa musíš
         triasť. Ak zakúriš do piecky, zima sa tisne ešte väčšmi: urobí sa ti vetrík v izbe i z
         bokov a veru i od spodku. V zime tu musí byť kepsky,
    <sup>
     [
     <a class="footnote" href="#ftn.id2579056" name="id2579056">
      26
     </a>
     ]
    </sup>
    keď nametie snehu a potom pritiahne, ako bolo predošlej zimy. Tu ti je jediný
         útulok posteľ, ktorá je čistá, mäkká, pohodlná, lákajúc na leňošenie a vylihovanie. Moja
         síce má miesto jednej nohy, čo je vyrazená, podloženú kisňu: ale to neprekáža, aby si spal
         ako v oleji. V kampe sa spí cele ináč než v meste: čo ustatosť, čo zas zdravé povetrie
         napomáhajú spánok, ktorý neruší nič, lebo panuje sviatočná tichosť, prerušená len
         zvieracími hlasy: bľačaním odkiaľsi zďaleka, kde-tu brechotom psa.
   </p>
   <p>
    Gazda vstal zavčasu a odjazdil na susedný podnik. My ostali medzitým v hostinci s
         batožinou a vozíkmi. Deň sa nám minul; sami sme nevedeli, kam sa podel.
   </p>
   <p>
    Bola prechádzka k rieke. Je vždy zaujímavé pozerať na vodu, ako tečie, ak nemáš inej
         roboty. Pripomína ti mnohé veci. Trochu tvoj vlastný život, ktorý tiež plynie ako rieka:
         raz ticho a pokojne, indy sa hne prudko, rúti sa búrno z kameňa na kameň. Voda priťahuje.
         Rozčúlení, znechutení, ustatí utiekame sa k nej; nazeráme sa v jej hladine, alebo sledujeme
         jej tok. Myseľ sa utíši, duša uspokojí a osvieži. Tečie neprestajne, a predsa sa
         nevyčerpáva: žriedla sa nezatvárajú. Vylievajú z tajov svojich hlbín nové a zas nové vlny;
         tie tečú a už sa nevracajú, ale sa vždy obnovujú. Život tečie a uniká; nedá sa zastaviť a
         už nijako vrátiť, naraziť opätne k žriedlam. Uniká a mizne jeden; zamení ho druhý, vyhodený
         z hlbín neznámych na javisko života, kým nezanikne a nezhasne i on. Tok je prirodzený,
         podriadený zákonu nutnosti; ním nieto hádky a poprávky. Život podlieha tiež neúprosným
         zákonom: plynie dľa nich od žriedla, kým sa nevleje do mora.
   </p>
   <p>
    Jej tok je ako tok dejín, ktoré tiež sa nezastavia; plynú svojou cestou, nevracajú sa;
         veď tiež podliehajú neúprosným zákonom. Nemenia svojho koryta, majú zvraty a zákruty, ale
         nevychodia z neho. Nieto ani v nich náhody a nedôslednosti, ani pretrhnutia. Doba vyteká z
         tej, čo predišla, a poberá sa, kde je jej určenie.
   </p>
   <p>
    Vyšli sme do dúbravy, ktorá je neďaleko domu. Je v nej čosi preriedeného stromovia;
         bučina, to sa rozumie „roble“,
    <sup>
     [
     <a class="footnote" href="#ftn.id2579141" name="id2579141">
      27
     </a>
     ]
    </sup>
    ako sa tuná buk volá. Tráva je tu na div, iste pre tú záštitu stromovia a
         kriakov; je ani v nejakom dobrom sade. Kriaky sú vlastne tiež bučina; vyhúkli ako pochabé z
         pňov poobtínaných a, žiaľ, i obhorených a bútľavých. Pne so smrteľnými ranami, určené na
         vyhynutie, posošili sa; okrášlili sa zasa mladou zeleňou, bujnými výhonkami pokryli svoje
         otvorené rany. Tešiac sa, že je i to obnova, príliv nového života, nový vzrast a rozkvet. A
         ono je to iba šaľba a klam. Nové výhonky nemajú života: sú na pni vyknísanom a bútľavom;
         neobnovia ho, ale uvädnú a uschnú, keď on podľahne svojmu osudu a vyvalí sa naveky.
   </p>
   <p>
    Dúbrava sa tak neobnovuje. Staré musí vyhynúť, byť vyčistené. Nech v zemi nič nezavadzia
         novej priesade. Má sa ošetrovať a riadiť, brániť a polievať, kým sa prijme, zdužie a
         rozzelená.
   </p>
   <p>
    Tráva tu nie je ako tráva pampy: je mäkká a šťavnatá. Čo za paša kravám napríklad!
   </p>
   <p>
    Pohľad na toto pekné miesto predsa vyvoláva tieň smútku: podchvíľou nadapíš sa na kostru
         s rohmi — tu vola, hrubými a mocnými; tu kravy, čosi tenšími a menšími. Belie sa taká
         kostra spomedzi trávy a bujnej chrastiny: lebo sú kostry biele, čisté, akoby vypraté, a čo
         je hlavné, bez kúska mäsa alebo kožtičky.
   </p>
   <p>
    Pochádzajú z lichvy, čo lanskej jesene prišla prezimovať; mala dúbrava i vlani trávu, na
         div. Predkladali si, že lichve bude tuná dobre, paše koľko sa jej ráči, i záštity od vetrov
         v chrasti, že keď sa vráti na jar, voly budú súce do roboty a kravy pod mlieko. A tu aký
         pád znezrady! Z kŕdľa, čo dohnali v jeseni, máločo ostalo; temer všetko tu ľahlo od hladu a
         vysilenia.
   </p>
   <p>
    Potrer, čo mal byť kŕdľu útočišťom a záchranou, stal sa mu cmiterom. To stalo sa tak, že
         napadlo mnoho snehu, akého oddávna nebývalo na týchto stranách. Za snehom neprišli dažde a
         slota, ako obyčajne býva, ale krásna pohoda, ktorá trvala až do jari: vo dne skvelé slnce,
         belasé nebo, až teplo o poludní, v noci tuhé mrazy. Sneh neokopnel, ale premenil sa pomaly
         v ľadovú kôru, tvrdú sťa oceľ.
   </p>
   <p>
    Vôl patagónsky nezľakne sa veľmi, keď napadne snehu, ani nezúfa. Radšej sa dobíja do
         paše paprčkami, rozhadzujúc sneh, vyhrabávajúc pašu. On neopovrhuje životom, ale si ho
         cení. Ak je nie hladký, predsa je dar boží. Vyhrabávanie ujde, kým je sneh mäkký; zoderú sa
         síce paprčky trochu, ba až do krvi, ak to dlhšie trvá, ale sa dohrabú paše. Ak je sneh nie
         privysoký, spásajú sa dlhé byle a kočiane, čo z neho trčia ešte, čo sú i tvrdé a nechutné.
         No keď je vysoký, že nič nevykukuje z neho, a tvrdý, nepomáhajú už ani paprčky. A stvrdnúť
         musí, keď sa vo dne sneh rozpúšťa a nasiakne vodou a voda v noci znovu zmrzne. Snehový
         závoj premení sa tak v tvrdú ľadovú kôru. Nastane hladovanie, a ak to trvá dlho, ako
         lanskej zimy, škoda nevystane. Vyhynú kŕdle lichvy a i oviec. Vôl sa hľadí ešte prechovať
         haluzinou, ale roble má drevo prisuché, zádrhľavé, lístie nepatrné; drobné triesočky, čo
         hľadí prežrieť, narobia mnoho škody a osohu nedonesú žiadneho.
   </p>
   <p>
    Je zvláštne, že ovca môže odolieť hladu väčšmi než lichva. Vydrží dlhšie: dočká sa času,
         ako hus klasu, odmäku, čo rozpustí kôru ľadovú, rozmláti ju na kusy, keď lichva už dávno
         podľahla.
   </p>
   <p>
    Šťastie, že takéto zimy neprichodia často: každých desať rokov priemerne. No nezastihnú
         ani vtedy celú Patagóniu odrazu, vždy ostanú i kraje, kde bola zima mierna a priaznivá:
         straty sú nie skoro nikdy všeobecné, obmedzujú sa na kraje a pásy krajov. Sú citlivé také
         straty, to je isté, tomu totiž, koho potkajú; no zas sa vynahradia, a ľahko: pampa je
         nevyčerpateľná. Je ako sama príroda: tu i tu raní, ale zasa nájde balzamu do rán, zahojí
         ich skoro, vynahradiac škodu nastokrát.
   </p>
   <p>
    Nad dúbravou je roveň, ktorá sa ťahá naďaleko, s dobrou pašou, hoc i nie mäkkou, ako je
         tam. Na rovni sa rozkladá dosť rozsiahla lagúna, na ktorej je i čosi vodného vtáctva. Čím
         sa jej viac blížime, tým väčšmi ožíva a plní sa vtáctvom. Ono sa odkiaľsi, a iste z pažite,
         hrnie na ňu kŕdľami. Keď sme prišli blízko, ostatní jej obyvatelia, čo sa kdesi oneskorili,
         skáču ešte do vody. Teraz už hmýri sa na nej celé stádo divých kačiek, kváčuc práve tak ako
         domáce.
   </p>
   <p>
    Rozdelené sú v kŕdliky väčšie-menšie; každá rodina ho tvorí osebe a všetky rodiny spolu
         kvákajúcu, hašterivú obec. Obec ozajstná so spoločnou pašou a vodou; paša na prežitie, voda
         na pitie, na zábavu a útulok. Každá rodina má skoro to isté vodné právo: každá z toho
         povrchu vody zaberá toľko, ako i ostatné rodiny. Všetkým jednaký spôsob života, čo vari
         nenie ani veľmi cieľuprimerane, lebo tú istú vodu pijú a tú istú zas využívajú na plávanie,
         zábavu a bývanie. Zdá sa im, že jej nieto dosť, akoby bola trochu malá pre toľkých. Pažite
         je toľko, koľko by bolo nadostač na pašu; paše by mal mať každý, koľko mu je dostatok. Ale
         čím jej je viac, tým väčšmi sa im máli a každá rodina by ju najradšej hádam celú pre seba,
         ako i tú vodu lagúny. To isté slnce ich hreje, ale to je nedobre. Každý by ho rád mať iba
         pre seba; druhý nech sa vtiahne do tmy. Ten istý patagónec
    <sup>
     [
     <a class="footnote" href="#ftn.id2579346" name="id2579346">
      28
     </a>
     ]
    </sup>
    na nich duje, ale bolo by lepšie, keby chcel duť iba susedovi. Majú i tú istú
         reč, v ktorej sa dobre dorozumievajú, ale nevedia iné, ako sa v nej hádať, jeden s druhým
         hrýzť. V šatstve nieto rozdielu. Tá istá šedá kabanica pre všetkých. Pravda, káčeri majú
         okolo hrdla pekný čierny obojok; a čo je ešte krajšie, pekné ohnuté pierka nad chvostom,
         čierne ani žúžoľ, až hrajú hodne do modra. Aby tá nádhera bola onakvejšia a klala väčšmi
         oči, pri nich zaraz sú biele pásiky. Počet tých pásikov je u všetkých ten istý, aby ani v
         tom nebolo stupnice. Pani matky sú skromne oblečené v svojich šerých hábikoch; ani zďaleka
         nezdajú sa tak pyšné ako káčery. Nemajú goliera, ale zato podajedna dala sa za módou a
         postavila si na hlavu chochlík; tým sa pýši pred kamarátkami, keď sa jej na hlave trasie.
         Ale ani toto usporiadanie v šatstve nenie, ako sa patrí. Načo sú naostatok susedovi šaty?
         Nebolo by rozumnejšie, aby bol nahý vonkoncom ako koleno, vypĺznutý, alebo ešte skôr
         ošklbaný z peria a i z páperia. A skutočne, hádžu sa jeden na druhého, menovite kačice. Keď
         sa hodí, ide susede zobákom rovno na chvost, či by ho nemohla vyšklbnúť jedným trhnutím
         spolu i s koreňom.
   </p>
   <p>
    Je obec to nespokojná a zvadlivá. Káčer letí do hlavy druhému káčerovi; kačka utrčí pysk
         do druhej kačky, a zvlášte na jej chvost; utrčí pysk do mláďatka, ak sa v nevinnosti
         pomýlilo a priblížilo k jej kŕdliku a keď ono umĺklo, kričiac úzkostne a zvíriac vodu, ona
         pyšne kváče, drží pysk ešte vždy otrčený v tú stranu a otriasa bystro tým chvostom zo
         strany na stranu.
   </p>
   <p>
    Povedzme doprosta, čo je to medzi nimi. Je zvada pre vodu, pažiť, slnce, vzduch, háby,
         pre všetko, čo majú, čo jeden druhému nežičí. Čo by chcel, aby on mal a druhý nemal. Tak sa
         zdá, tú zvadu mohla by utíšiť slušnosť a žičlivosť, ak by na nejaký spôsob chcela vplávať
         medzi nich. Ale ona stojí stranou a díva sa s úsmevom na to hmýrenie, na tú večnú
         trmu-vrmu.
   </p>
   <p>
    Medzi tou kvákajúcou háveďou sú dvaja-traja káčery ako vajdovia:
    <sup>
     [
     <a class="footnote" href="#ftn.id2579422" name="id2579422">
      29
     </a>
     ]
    </sup>
    hádam úradskí. Plávajú pyšne, hrdlom dohora; mnoho nekvákajú, ale vždy idú, kde
         je najviac tej hávede. Ako sa blížia, tak sa robí ulica pred nimi. Všetko sa uhýba na
         stranu, vystupuje z cesty. Na nich nikto sa neopováži ani pozrieť, každý radšej utečie od
         nich. Ale ako musia nechať tie ulice pred nimi, medzi ulicami sa urobí ešte viac stisku:
         tí, čo sú v ňom a bližšie jeden druhému, ešte sa väčšmi rozpajedia, väčšmi sa hryzú, ale
         iba medzi sebou. Boja sa dať do tých, pre ktorých sa vlastne urobil taký stisk a keby sa
         hodili všetci na nich, mohli by ich rozniesť na kusy. No tak sa zdá, k tým, čo si dajú
         robiť ulice pred sebou, načim mať zdvorilosti, úcty, ba i strachu: nevedia žartu a strach
         tiež je dobrý. Je zručnejšie vyvŕšiť sa na susedovi; prečo sa má tisnúť a tlačiť, kde je i
         bez neho husto, hoc i beží pred zobákom, čo je ako štipec, a či skôr ako kliešte.
   </p>
   <p>
    Veď je slušné a potrebné uctiť si a vážiť mocného, urobiť mu ulicu ak treba, stisnúť sa
         poriadne, kadiaľ prechodí, lebo on má moc a vie sa vyvŕšiť. Seberovného, to je už inšie;
         toho treba ďobnúť. Slabšieho už najlepšie roztrhať.
   </p>
   <p>
    A odrazu veľká tichosť. Všetka tá zberba zhmyrela, a to spoločne, veľmi svorne. Tak ich
         je husto, že sa jedna kačka prevŕha na druhú. Mláďatá sa tiež zmiešali, už by ich ľahko
         nevylúčil, čie je ktoré. Z tamtej strany je vo vode hneď pri samom brehu akoby hora
         trstiny: dlhé listy sťa hora trčali dohora, iba že každý je prehnutý ku koncu, akoby
         prevesený. Všetka tá háveď zmizla v tej hore, i ti mocní sa sponáhľali, neplávali veľmi
         hrdo ani pomaly, veslovali tak tuho, že vo vode ostala za nimi brázda. Akoby sa to
         svedčilo, takáto svornosť a znášanlivosť v obci; tichosť a slušnosť, tichosť už nadovšetko.
         Ani šašina sa nehýbe, akoby to všetko, čo je v nej, bolo mŕtve, alebo práve upečené na
         pekáči. Čo je to za premena neslýchaná, nevidená!
   </p>
   <p>
    Pridalo sa mi obzrieť sa dookola, a nevidím ničoho nič. Nuž na lagúne nieto čo vyzerať
         ani vidieť, obzerám sa trochu lepšie. Pri tom obzeraní pridalo sa mi zočiť vtáka, čo akoby
         visí nad lagúnou, pradie veľmi pekne, ale sa nehýbe z miesta. Áno, krahulec sa kdesi vzal a
         visí nad lagúnou; vyzerá, čo by si bolo vybrať; či by sa nenašlo čo súceho, tučného. Alebo
         že nevidí ničoho, lebo šašina je veľmi hustá; alebo že sa mu nevyplatilo unúvať, lebo snáď
         nebolo veľkej objedze tamdolu; možno, videl nás tu blízko a, majúc dobrý nos, zaňuchal, že
         mám vo vrecku revolver, hoc ani nie je nabitý, už či bolo to alebo to, hodil sa kamsi
         stranou a zmizol o chvíľu z obzoru.
   </p>
   <p>
    V šašine sa urobil pohyb veľký a kvákanie, až sa rozliehalo, hryzenie a naháňanie. Celá
         slávna obec sa rozletela po lagúne, a už sa podelil chotár zasa medzi rodiny, každá so
         svojím káčerom a svojou kačkou. Tí mocní zas plávajú, kde je najhustejšie.
   </p>
   <p>
    Nebezpečenstvo zmizlo, život obce vpadol do obvyklej koľaje. Bude sa v nej hýbať, kým
         nepremenia povahu, nenadobudnú si trochu znášanlivosti, ba žičlivosti a ústupčivosti. Alebo
         ak už nie premieňať povahu, nuž čakať, kým zasa nezapradie nad ich obcou krahulec.
   </p>
   <p>
    Báť sa boja i nás. Odteperili sa na stred lagúny na náš príchod. Myslia bez otázky, že
         sú už tam bezpeční, že sa im nemôže tam už nič urobiť. Zato sa i začali hrýzť horšie medzi
         sebou, veď im je tak naozaj dosť tesno a ešte tí traja tam plávajú, robiac tie ulice v
         stisku. Na nás medzitým zabudli, i že sme na príčine toho stisku. Hľadia sa pomstiť na
         nepriateľovi, hryzúc sa vždy len medzi sebou, dojedajúc a trasúc chvostmi.
   </p>
   <p>
    Z tamtej strany lagúny je tiež kŕdeľ, asi sto kajken.
    <sup>
     [
     <a class="footnote" href="#ftn.id2579583" name="id2579583">
      30
     </a>
     ]
    </sup>
    Vták veľmi významný, i veľkosťou i druhými zvláštnosťami, niečo menší od husi,
         ale väčší od kury, asi dobrý štajerský kapún. Má plávacie blany, ale radšej sa drží pažite
         než vody. Okolo mesta ich je už málo. Tam sa veľmi poľuje na ne; zato umkli do kampa, ďalej
         od mesta. Tu si ich už nikto nevšíma; preto ich i vídať na hajná. Sú farby popolavej a v
         kampe, keď sú na pažiti, nezbadať ich hneď. Keď podletia, zaškrečia skoro ako straka; keď
         sú v povetrí, kŕdeľ sa zabelie, lebo spodok krídel je cele biely. Ich mäso je chutné ako
         slepačie. Ostatne sliepka na pampe nie je tak chutná ako kajkena. Že sa im dá pokoj a ich
         mäso sa neje, pripísať sa môže veľkej hojnosti, čo vládne v kampe. Keby boli obyvatelia
         potrební, išli by veru číhať na ne, zadovážiť si takú znamenitú pečienku. No oni majú dosť
         druhej a chutnejšej, ku ktorej prídu bez námahy: výtečnej baraniny.
   </p>
   <p>
    Že by boli na veľký osoh statkárovi, nemôže sa povedať. V tom sú nie veľmi odchodné od
         kačice. Vysedáva to vtáča na pažiti, aspoň ju depčí, ak ju nestačí spásť. Kajkena i kačica
         popasú hodne trávy majiteľovi, ktorý nemá osohu z týchto hostí, nedostáva ani len nájomného
         poplatku za pašu. Ako okrasa kampa a obveselenie mysle sú tiež pridrahí títo hostia.
   </p>
   <p>
    Na kolíkoch drôtových ohrád vídať podchvíľou, ako sedí, sťa nejaká stráž, veľký vták. On
         je už hodne väčší od husi. Je popolavej farby, nie bárs veľmi elegantný, ani skvelého
         kroja. Má po krídlach žltkavé škvrny, ako murár biele po modrej blúze, keď sa zafŕka
         vápnom. Zobák mu je krivý a mohutný, pazúry má zahnuté a veľmi ostré. Dľa všetkého toho a
         potom vôbec dľa celého výzoru musí to byť akiste vták-dravec. Oči pozerajú ukrutne, ale
         pritom akosi smutne a hrajú tuho do žlta.
   </p>
   <p>
    Tento chovanec nekonečnej pampy sa volá „karrančo“
    <sup>
     [
     <a class="footnote" href="#ftn.id2579660" name="id2579660">
      31
     </a>
     ]
    </sup>
    (carrancho); bude z tej istej rodiny, ktorá sa v starom zákone označovala
         všeobecným menom krkavec; jeho náklonnosti, spôsob života a pomer k prírode je ten istý,
         ako u starodávneho krkavca. Pre nás je hlavné vedieť, že je to zdravotný komisár pampy:
         čistí ju od zdochlín a všetkého, čo by mohlo kaziť povetrie, šíriť smrad a napomáhať
         nákazlivé nemoci. Je pravda, že tú povinnosť neplní bezplatne a bezžistne.
   </p>
   <p>
    On z toho žije a tučnie, smradľavé látky považuje za lakoty a rád sa na nich hostí. Jeho
         záujem je, aby takých látok, čo sú na obtiaž, ba škodu druhým živočíchom a vtákom, nikdy
         neubúdalo, ale skôr bolo ustavične v hojnosti.
   </p>
   <p>
    Po tohoročnej zime bolo rozosiate po kampoch veľké množstvo zdochlín; mal teda mnoho
         roboty, a ako sme videli, odbavil ju dobre a veľmi rýchle. On je tiež spokojný so svojou
         žatvou; preletuje si z kolíka na kolík, akoby odpočívajúc a zažívajúc, čo všetko musel užiť
         v posledné časy. Lieta veľmi pomaly, akosi trúchlive a nemotorne, možno preto, že krídlam,
         hoc sú široké a dlhé, zaváži iste jeho telo. Je akiste i ozrutné a toho roku i veľmi tučné
         po toľkých slávnych hostinách.
   </p>
   <p>
    Títo, čo tu preletujú, hoc i nie vysoko, mali na hlave očistiť okolie hostinca od
         zdochlín tých volov a kráv, čo padli tejto zimy v dúbrave. Nebyť ich dobre zriadenej
         činnosti, mrciny by boli ostali vystavené vplyvu počasia i dneska, a my dneska ktovie či by
         sme sa boli mohli prechádzať po okolí, kochať sa jeho pohľadom, rozvažovať, čo sme videli a
         vdychovať čistý vzduch poľa. Ja myslím, boli by sme museli zatvoriť sa do jedálne a možno,
         že i tam by nás bol navštívil ohavný smrad zdochlín, ktorý zahnať by nezahnalo ani
         vyhrávanie na hudobnej kasni, ale iba hádam smrad ešte ostrejší ukypeného mlieka.
         Obyvatelia kampa by boli prinútení snáď uchýliť sa inam, azda do vysokých kampov, kým by
         ten smrad boli rozniesli vetry a vysušili mŕtvoly. Chytili sa do vychudnutých a vycivených
         mŕtvol a na tejto chudej objedzi sa vytučili, že ich veľké krídla majú sa čo trepať, aby
         ich uniesli. Oni sú tí obratní preparátori, čo nechali kostry volov a kráv tak pekne
         očistené, vkusné, ani čo by ich preparoval dáky anatomický ústav. Nezanechali na nich ani
         mrvy mäsa, obtrhali šľachy a zväzy, akoby nožíkom a štipcami. A ako chytro! Za niekoľko dní
         z mŕtvol neostala iba vybielená kostra, a to v tej polohe, v akej ostala vo veľkom ostatnom
         zápase so smrťou. Zdá sa ti rozoznať ešte násilné pohyby na tých kostiach, v ktorých
         zmeraveli po poslednom smrteľnom kŕči.
   </p>
   <p>
    Šťastie, že títo dravci sú nie upriamení na živé mäso. Pri ich veľkej sile a toľkom
         počte mohli by sa opovážiť i do teľaťa alebo ovce. Do nej ešte ľahšie; ona by bola pred
         nimi vlastne bezbranná. No karrančo má pevné zásady: strom nachýlený nevyvalíš, jablko
         nezrelé neodtrhneš. Čakaj, kým sa vyvalí sám, kým ovocie dozreje a odpadne samo. Čaká
         trpezlive, nehádže sa na korisť, kým sa hýbe a dáva znaky života. V tejto veci je veľmi
         obozretný a plný ohľadov. Ak má inde začatú robotu, radšej ide tú skončiť, do čerstvej
         mŕtvoly sa nedá. Radšej počká, kým nastanú veľmi zjavné príznaky porušenia. Ak to robí z
         ohľadu na svoju obeť, to by bolo veľmi pekné od neho. Ak to robí len preto, že mu taká
         hostina lepšie chutí, kde je i zápach, nemáme ho tiež prečo haniť: nás oslobodil od toho,
         čo by nám bolo na obtiaž a čo on má rád.
   </p>
   <p>
    Už akokoľvek, nie je veľmi príjemná vec zdržiavať sa tuná dlho. Nad žltkavou vodou
         lagúny, rozbrázdenou kačicami, ihrajú kŕdle komárov, v stĺpoch hore-dolu; vyzerá to ich
         vystupovanie a zostupovanie, ako keď akrobat pochytí misu gúľ, vyhadzuje ich dohora, v
         letku chytá a vyhadzuje znovu. Nejeden sa oddelí od stĺpa a zanôti nám okolo uší. Horšie sú
         tie, čo nepískajú. Tie štípu bez muziky.
   </p>
   <p>
    Najhoršie je, že sú veľmi malé: skoro sa nemôžeš od nich otriasť, ani vypomstiť na nich
         by si sa nemohol ľahko. Štípnutia ani nebadať v okamihu, keď sa stalo: len pozdejšie ťa
         počne páliť. Ale komár tento, neviem prečo, ostane ležať na mieste veľmi dlho: leňoší, kde
         sa bol dobre nacical. Skoro vždy ho zastihneš na tom mieste, kde ťa ujedol. Špenie nie je
         po ňom nikdy také pálčivé, ako keď ťa uštipne komár z Neretvy,
    <sup>
     [
     <a class="footnote" href="#ftn.id2579798" name="id2579798">
      32
     </a>
     ]
    </sup>
    Solina, vôbec kde v Dalmácii. Opuchnúť opuchne na takom mieste, ale iba trochu.
         Iba keď sa akosť nahradí množstvom, keď je tých uštipnutí priveľa, vtedy i opucheľ vyjde
         dosť podarená.
   </p>
   <p>
    Pre mňa a tých, čo sme v kampe noví hostia, sú títo obyvatelia pampy veľké prekvapenie,
         nález veľmi zvláštny. Odkedy som v Punta Arenas, komára som nevidel; skoro som i zabudol
         naň a jeho výkony. V Punta Arenas ich vôbec nevídať. Na tomto mieste, čo len mimochodom, je
         slušné a zaujímavé doložiť, že ani múch nebývalo. Ale tie sa, žiaľbohu, nasťahovali
         skadiaľsi; v letných mesiacoch sa ich nájdu pekné rôjiky. Čo je ešte zaujímavejšie, môže sa
         tvrdiť cele určite, že v celom meste nenájde sa jednej blchy, ani ploštice. Punta Arenas má
         alebo výsadu v tom ohľade, alebo zvláštne šťastie, že prisťahovalcov tohoto druhu ešte sa
         do nej nedostalo.
   </p>
   <p>
    Náš pán hostinský bude trochu podivín. Vo dvore má v domci líšku skrotenú, krotká je
         aspoň dotiaľ, kým sa jej nezblížiš. Keď vidí, že pristupuješ k nej, začne veľmi rozčúlene
         štekať; očima by ťa zožrala, ako zazerá s nenávisťou. Okrem líšky má niekoľko kajken, tie
         si vykračujú cele nepredpojate po dvore, šútoriac sťa babuľky. Dajú sa ľahko chytiť; sú
         vôbec prítulnejšie od sliepok. Sliepky sú trochu zdivené na týchto miestach. Má i krotkého
         pštrosa; ten si chodí okolo domu a po dvore sťa dáky dozorca. Nakukne tu i tu do samého
         obchodu, snáď aby sa presvedčil, či je všetko v poriadku. Nehodno sa mu veľmi zbližovať:
         letí zobákom zaraz do každého opovážlivca.
   </p>
   <p>
    Nie je ľahko si vysvetliť, čo môže držať tohto pštrosa a kajkeny v dome a vo dvore, čo
         ich vábi, prečo neutečú? Nebolo by im ďaleko, ani nesnadno: majú kamp, svoju ozajstnú
         otčinu, pod nosom, v nej slobodu neohraničenú. Majú tam známych, priateľov a rodinu;
         ovzdušie, ktoré jedine môže vyhovieť ich náklonnostiam a pudom. Sú tu z materiálnych
         ohľadov, prilákaní do otroctva mastnými hrncami, ktoré im pán hostinský predkladá každý
         deň? Hostinský im nedáva nikdy ničoho, iba ak odpadkov zo stola, a tých tiež nemôže byť
         mnoho. O svoj krm musia sa obzerať samy, hľadať si ho po okolí, na ten istý spôsob ako iní,
         ktorí si nažívajú na slobode. Ich prebývanie tu v dome a vo dvore je cele nezištné; dá sa
         vysvetliť len priateľstvom k osamelému domu a jeho majiteľovi, tiež osamelému.
   </p>
   <p>
    Má i pekného veľkého psa hrdzavej farby, ktorý je veľmi mocný. Urobil mu riad na
         priahanie ako koňovi, s chomútikom a uzdou. Priaha ho do malého vozíka, čo urobili zo
         starej kisne na piskľavých kolieskach. Keď ho gazda zapriahne, dá mu kartičku za obojok,
         pes odíde sám do blízkeho podniku, odviezť objednaný tovar, alebo dovezie stadiaľ baraninu
         a vôbec čo mu naložia do vozíka. Lístok odovzdá a či skôr dá si ho vziať z obojka, a keď
         vykonal robotu, vráti sa zas do hostinca.
   </p>
   <p>
    Pes ten sa nestará o nikoho; je pokojný a veľmi rozvažitý, ale i neprístupný. Nemá rád,
         keď ho kto hladí; prilákať sa nedá ani slovami, ba ani darmi. Táto zdržanlivosť mu
         neprekáža byť medzi svetom. Ale hostí nepúšťa z očú, všade ich doprevádza. Iste si myslí,
         že opatrnosti nezbýva, ak i nebadať pri nich na prvý pohľad nič podozrivého, čert nespí.
         Mohli by sa vkradnúť zlí ľudia, ba i zbojníci do domu, preoblečení za statočných
         pocestných.
   </p>
   <p>
    Nuž vidno: pán hostinský trávi svoj slobodný čas čo môže lepšie. Krotí a cvičí zvieratá,
         obrába záhradu, ako kedysi Dioklecián, a nezanedbáva pritom svoje záujmy.
   </p>
   <p>
    Na druhý deň ráno o pol siedmej sme už boli pripravení na cestu. Z hostinca, vlastne z
         obchodu hrmia zas zvuky Donau-Walzera s bubnami a ťapšami do tichej pampy. Keď sme
         vykročili na verandu, pán hostinský sňal nám fotografie veľmi zručne a zhotovil ich zaraz
         pred našimi očima. To ako protiváha účtu, ktorý nám predložil za chovu a hospodu.
   </p>
   <p>
    Mali sme zas Otu a Martilla. Keď gazda zacmukol na nich v znak, že ideme rušať, Oto
         trhol, ako sa patrí na koňa rozvažitého. Martillo sa zas postavil hore koncom a urobil svoj
         skok ako včera. Na šťastie, škody nebolo; neroztrhol ani pobočky ani liace. A už sme
         zaberali cestou, vyprevádzaní veľkým psom až hore nad samú dúbravu, lebo tadiaľ sa ide
         ďalej.
   </p>
   <p>
    Bola to najprv roveň a potom svahy, ale veľmi rozložené; prešli sme popri smutnom,
         osamelom hostinci hneď pri samej hradskej a onedlho popri skupine domov: podnik, ale
         osamelý, tichý; zdalo sa, že v ňom niet živej duše.
   </p>
   <p>
    Pozdejšie sme sa počali spúšťať pomaly údolím dlhočizným, kde cesta ide rovno, akoby ju
         bol vytiahol pravítkom popri potoku, nedajúc sa mýliť jeho nesčíselnými zákrutami. Bolo mu
         ich ľahko vyrobiť do takej zeme, snáď z púhej samopaše. Je to zem hlboká a mäkká. Z
         kratochvíle najskôr, lebo, nemajúc súrnej roboty, netečie, ale sa vlečie, akoby naschvál
         rozťahoval cestu, lebo sa mu iste nechce opustiť toto krásne údolie. Brehy sú vysoké; ťažko
         povedať, načo sú mu také, lebo vody nesie ozaj dosť málo; vyjedené sú a podkopané
         potmehúdsky. Na mnohých miestach sú úšusty urobené; na iných sú pripravené potuteľne ako
         pasca; čakajú, aby kto stúpil na také podkopané miesto, a ohromný kaval zeme ušustne sa pod
         neopatrným do potoka.
   </p>
   <p>
    Na týchto brehoch, kebys‘ bol v tej veci vedomec, mohol by si vyšetrovať a prezerať
         zloženie a útvar našej matky-zeme: akú má kôru, aké vrstvy ukladá ona jedna na druhú, sťa
         mater, keď do truhly svojej dievky naukladá koncov plátna a novej bielizne, čo pripravila,
         keď prídu dievke po rúcho. Voda sama urobila ten prierez, akoby ho chcela ukázať zjavne
         očiam, ktoré môžu vidieť, keď pozerajú. Tak ti ukáže pán majster svoje kože, čo predáva na
         výkladnom jarmoku, že tiež urobí do nich taký zárez, aby si videl vlastným okom, či sú
         vyrobené podľa pravidiel cechu a či len tak očistom, či vydržia, alebo sa počnú rušať z
         krajov, akoby boli zo zrebí.
   </p>
   <p>
    I z mravného stanoviska je toto údolie veľmi pozoruhodné a treba ho iba pochváliť. Keby
         si sa chcel odslúžiť, ako je už obyčaj, svojmu blížnemu, ktorý by bol hádam priveľmi hádzal
         do teba chlebom, nemohol bys‘ to ani tuná urobiť pri najlepšej vôli. V tejto požehnanej
         úžľabine nenájdeš kúska kameňa. A čo je ešte divnejšie, nevidíš mu stopy ani na tom
         priereze kôry zemskej, čo potok urobil a stavia ti pred oči. V tej veci je tu skoro ako v
         chotári drženickom.
   </p>
   <p>
    Zabudol som medzitým upozorniť, že sme my vlastne už na území druhej republiky,
         Argentíny. Na týchto stranách nieto síce stĺpov, čo označujú hranice, ale musia byť niekde
         kopce, čo sme hádam nezočili, ak sme prešli kdesi popri nich. Treba ostatne vedieť, že táto
         cesta nás povedie raz jedným územím a raz druhým: sme na rozhraní dvoch krásnych krajín. Sú
         to krajiny nielen krásne a bohaté, ale i priateľské. Nažívajú medzi sebou v stálom pokoji,
         v dobrom priateľstve, alebo azda skorej bratstve. To je tiež bohatstvo, a veľké, priateľská
         priazeň so susedom. Môžeš prechodiť z jednej do druhej, nielen tu, ale kdekoľvek, bez
         prekážky. Ani veľmi nepobadáš, že si prišiel do druhej krajiny. Tak býva iba medzi dobrými
         susedmi.
   </p>
   <p>
    Hranica na týchto stranách ide priamou, rovnou čiarou, cez hory a doly, ako príde,
         nevyberajúc. Cesta zas hľadá príhodné miesta, kde je priechod najľahší: nájde ho teda raz z
         tej a raz z druhej strany hranice. Je to zvláštny prípad: diplomacia pri vymeriavaní
         hranice išla rovnou cestou a priamo. Kto robil zákruty, boli páni inžinieri, čo vymeriavali
         cestu, totiž koníky a voly, ktoré túto cestu prekliesnili.
   </p>
   <p>
    Na brehoch tohoto požehnaného potoka sú pašienky prekrásne. Ale komárov je tu toľko, že
         by sa nebol nikdy nazdal, že ich môže byť toľko na jednom mieste. Nad koňmi sa roja v
         stĺpoch a tisnú sa im do očú a nozdier. Nás štípu ustavične, koho viac, koho menej.
         Poniektorí si ovili do tylov hlavu, vyzerajú sťa krásavice z Východu. Ja kúrim tuho,
         zaháňajúc oblak oblakom. Ale myslím, bolo by lepšie podkúriť v celej doline „buhačom“,
    <sup>
     [
     <a class="footnote" href="#ftn.id2580129" name="id2580129">
      33
     </a>
     ]
    </sup>
    svetoznáma rastlina, ktorá tak krásne sa darí v Dalmácii. Jej prášok ničí hmyz,
         nech je už akýkoľvek, i samé blchy. Preto ho i volajú tým prostonárodným, ale významným
         menom.
   </p>
   <p>
    Prišli sme na miesto, kde by sme mali prejsť rieku. Tu je konečne kúsok, kde brehy
         potoka nie sú podomleté a vysoké. Tropilla sa hodila do vody bez váhania, logajúc dychtive,
         lebo je horúčava veľká. I Oto sa trhal a hádzal, aby čím skôr vošiel do nej. Iba že nám
         prichodilo zosadnúť. Lepšie si obzrieť také miesto prvej, než pozde, kadiaľ má prejsť, na
         každý pád prvej, než vojdeš do potoka. Tento tu nie je široký, ani hlboký: toľký asi ako
         Zázrivka. Na tomto kúsku sú brehy celkom plytké. Nebolo by teda ťažko vytiahnuť také ľahké
         vozíky po nich. Tá plytkosť je asi na kúsku, koľko ho môže zaujať dosť široká cesta pre
         vozík: pod ním a nad ním brehy sú už podmúlené a vysoké. Ale čo osoží plytkosť, keď práve
         na tom kúsku je naváľaného kamenia, že sotva sa dá cezeň prejsť. Sú to i balvany, i veľké
         okrúhle skaly, došutrované semka boh sám vie odkiaľ. Z okolia nepochádzajú; tu nablízku
         skália nieto. Donáša ho rieka a dovaľká až sem. Keď sa rozvodní a naplní brehy až dohora,
         že sa prelieva na okolité zeme. Toto kamenie je sem dovaľkané zo samej Cordillery,
    <sup>
     [
     <a class="footnote" href="#ftn.id2580182" name="id2580182">
      34
     </a>
     ]
    </sup>
    cesta teda ďaleká. Zato sú balvany otlčené skoro naokrúhlo, po hranách a
         plochách pečlive vyhladené. Na vozíkoch ostali sami pohoničia a pohli sa opatrne,
         obchádzajúc balvany a väčšie skaly, ako sa dá. Úbohé vozíky obracajú sa sem a ta, zošívajúc
         cestu; miesty preskakujú po skalách, div, ako sa nedolámali na kusy. Na miestach sa hojdali
         a tackali z boka na bok, a my pozeráme a čakáme podchvíľou, či sa neprevalia. Naostatok
         prešli bez pohromy, ďakovať obratnosti pohoničov: gazdu a Keka. On vsadol do druhého vozíka
         miesto druhého pohoniča, čo sa tu zľakol a nechcel sa pustiť na takú cestu. No ďakovať
         najväčšmi krotkosti a poslušnosti koní, čo treba vyzdvihnúť na pochvalu Ota a menovite
         Martilla.
   </p>
   <p>
    Taký je brod teraz, keď sú cesty najlepšie a rieka opadnutá na najnižší stupeň, ako to
         býva vždy vprostred leta. Čo bude na jar, keď je na vrchole sily, keď sa naplnia tieto
         vysoké brehy až do kraja, ba nebudú stačiť, aby sa voda nepreliala, ako sa prelieva z
         preplnenej nádoby? Jazdec sa musí hodiť do vody, ktorá tečie prudko, možno i nesie balvany
         a kamene, stromy a pne; hodí sa, lebo mu je tu najľahšie vojsť do vody. Ale čo, ak ho prúd
         ponesie len dvadsať metrov nižšie? Kôň nebude mať kde vystúpiť na breh, lebo je podmytý a
         nohám neposkytne opory. V tom páde by bol kôň nesený dolu vodou, kým by nenašiel brehov
         plytkejších. Ak by ich mal nájsť, musel by vydržať dlhé plávanie. To by nebolo ťažké, ak by
         ho nezastihla druhá nehoda: napríklad náraz na peň alebo strom alebo úraz od skál, čo voda
         vždy šutruje. V takom páde i jazdec by zle prešiel, hoc by bol i chýrny plavec. Preplávať
         priamo na druhý breh sa nedá takou prudkou vodou. Pri tomto brode jazdec má iba dvadsať
         metrov šíre, kde môže ešte zastihnúť plytké miesto: a to je veľmi málo. Kôň musí byť
         znamenitý, mocný plavec, aby mohol prejsť pod takým uhlom na druhú stranu.
   </p>
   <p>
    My z vozíkov nemohli sme prejsť potok na vozíkoch; dostali sme sa na druhú stranu cele
         ľahko. Nad brodom hneď neďaleko je most. Urobil ho podnik pre svoje stáda, aby sa mohli
         preháňať z jednej strany na druhú i v taký čas, keď sú vody vysoké. V také časy prichodí
         neraz vykonávať roboty veľmi naliehavé, ktoré by sa nedali urobiť bez takýchto priechodov.
         Preháňať zoslabený statok po zime, s malými jahňaty po takej vode rovnalo by sa hotovej
         skaze. Nie div, že podnik vystavil pre také príležitosti tento nákladný most, ktorý je
         bezpečný a preukazuje neoceniteľné služby.
   </p>
   <p>
    Most obyčajný by na takej vode nevydržal ani jeden rok; odniesla by ho prvá povodeň.
         Zato si podnik vystavil most, ktorý je vysoko nad vodou a nemá pilierov. Visí na oceľových
         kábloch, vysoko v povetrí. Káble sú dosť ďaleko vsadené do zeme mimo dosahu vody, idú na
         druhú stranu ponad vodu, preložené na mocných stĺpoch bukových, dosť vysokých. Tie stĺpy
         držia teda ťarchu káblov, ale nesú i ťarchu celého mostu nielen keď je prázdny, ale i keď
         je v úžitku. Tieto stĺpy z roble majú dosť sily, aby vydržali také zaťaženie. Sú ozaj
         obrovské, hrubé a zdravé.
   </p>
   <p>
    Pomostiny sú z polien, okresaných čo z hrubšieho. Most nemá iného zábradlia, ako drôtenú
         sieť na oboch stranách. Je dosť vysoká, aby ju statok nepreskočil v strachu a zúfaní;
         nebolo by sa čo diviť, keby i poskákal do potoka. I takto priechod cez tento most nie je so
         statkom veľmi ľahký. Voly a junce, keď sa raz po veľkej robote naženú naň, začnú sa tisnúť
         v jednej hŕbe, socajú sa, hádžu sem a tam, v rozčúlení sa i kolú. Niektorý sa postaví
         priekom, zavrie cestu, takže sa utvorí hrča. Keď príde statok nad vodu, ktorá pod ním hučí,
         že až ohlušuje, keď sa nájde v tej ohromnej výšave, keď sa mu most, teda podlaha začne pod
         nohami knísať a hojdať z boka na bok: nie div, ak sa bude duriť, a že by i skočil dolu,
         vidiac pod sebou takú priepasť a takú hrúzu. Veď je to nie statok zo stajne, ale cele divý.
         Takýto most má chybu, že sa uhýba zhora nadol a zas i kolíše z boka na bok. Je síce
         zauzdený mocne bočnými káblami k jednej i druhej strane na oba brehy, ale to predsa
         nepomáha. Keď po ňom stúpaš trochu tuhšie, kníše sa a hojdá i podskakuje. To sa stáva, keď
         kráča človek, ten vie a hľadí prispôsobiť chôdzu pohyblivej pôde: čo si počne statok, keď
         príde v čriede, ktorá sa socia a nič nehľadí, iba sa dostať čím prv na druhú stranu?
   </p>
   <p>
    Na poludnie sme nenašli hostinca, ako by malo byť dľa zákona pampy, došli sme zato na
         podnik veľmi krásny a rozsiahly. Domy a staviská podniku sú pohodlné a bohaté. Náš príchod
         neuviedol nikoho do rozpakov, hoc nás bola kopa. Tropilla sa vohnala do korralov
    <sup>
     [
     <a class="footnote" href="#ftn.id2580354" name="id2580354">
      35
     </a>
     ]
    </sup>
    lichvy. Boli sme vôbec tu prijatí nielen veľmi pohostinne, ale i srdečne, a to
         od personálu. Zastihli sme doma iba pána správcu.
   </p>
   <p>
    Po obede sme prepriahli naše kone; Oto a Martillo išli medzi tropillu. Cestu sme mali
         krásnu, zas vŕškami a údoliami; trošičku sa tu išlo do vrchu. Všade sme videli krásne
         trávnaté pašienky, bujné vegy popri rieke, až do podniku, ku ktorému prislúchajú tieto
         bohaté polia.
   </p>
   <p>
    Je pri podniku i hostinec, v ktorom sme mali zosadnúť. No z toho nebolo nič. Stretli sme
         sa s pánom statkárom, vlastne prenajímateľom tohoto dôležitého podniku; on nás prinútil,
         aby sme zakerovali do jeho dvora.
   </p>
   <p>
    Vstúpili sme do domu. Je to vlastne skôr vila než dom, vystavená i vkusne i solídne, ale
         z ľahkého materiálu; iba že nie dľa módy kampa. V izbách nieto nalepeného papieru po
         stenách; steny sú futrované smrekovými doskami, sťa v starosvetských drevených domoch na
         našich stranách. Také dosky, keď sa napustia olejom, zachovajú krásnu prirodzenú farbu do
         červena a šíria po dome milú vôňu smoly, ktorá tak lahodí. Vzdor ľahkému materiálu, taký
         dom ujde i v zime. Udržuje i teplo, lebo špár nieto medzi doskami.
   </p>
   <p>
    I tu je robota v plnom prúde. Z pajty sa čuje tlkot motora a syčanie nožníc. Pred pajtou
         v malých cárkoch sa už trasú ovečky ostrižené: trasú sa trochu od zimy, lebo prišli
         znezrady o teplý kožuch; ostrižené sú pri samej koži. Trasú sa možno ešte väčšmi od
         vystáteho strachu. Staviská sú pohodlné a priestranné. Vidno, že podnik je starý, že patrí
         majiteľovi, ktorý nehľadí na nakládky, keď ide o pohodlie a cieľuprimeranosť. Kúpeľ je
         zariadený z cementu, nákladok veľký, pre vzdialenosť, z ktorej treba dovážať materiál
         beztoho už drahý. Ale taká stavba už nepotrebuje opráv, má veľké výhody pri robote a usporí
         i útrov pri kúpaní. Vidíme, i v Patagónii je platná stará dobrá skúsenosť, že kto chce
         sporiť, neľutuje nákladkov na veci potrebné. Dobrý gazda má byť štedrý, aby nemusel mrhať
         peniaze na poprávanie pri stavbách; druhými slovami: k sporivosti sa ide cestou štedrosti.
   </p>
   <p>
    Pridomová záhrada, novozaložená, je rozsiahla, opatrená vodou a krásne obrobená. I v nej
         sa vypláca robota a nákladky. Má hojnosť zeleniny; šalát veľmi bujný, už sa skladá do
         hlávok, kapusta ich už tiež zaväzuje. A má ešte hodne stihu do zimy. Zemiaky sú pekné ani
         ruta; cvikla, kaleráb, hrach sa daria a sľubujú veľkú úrodu.
   </p>
   <p>
    Patagónska pôda je vôbec veľmi úrodná. Daria sa zemiaky, burgyňa, repa, vôbec plodiny
         tohoto druhu, ako málokde. Siatiny sú na div, kde je vody dostatok; pôda odpláca štedre
         prácu roľníka. Keby taká pôda bola v Hruštíne alebo v Terchovej, nebolo by nikdy hladu; náš
         dobrý, pracovitý ľud obrábal by ju ako záhradu; švábky by bolo na celý rok, i pálenici by
         sa ušlo na špiritus. Bedlil by doma a pracoval, nemusel by sa ponevierať po cudzom svete na
         zárobky, mrhať svoju pilnosť a svoje sily v cudzej práci. Patagónii čo chybuje, sú
         pracovité ruky. Punta Arenas má skoro tú istú polohu a podnebie, ako tento podnik, i pôdu
         takú úrodnú, a predsa dováža zemiaky z Chiloé,
    <sup>
     [
     <a class="footnote" href="#ftn.id2580487" name="id2580487">
      36
     </a>
     ]
    </sup>
    platí za vrece dvadsaťpäť i viac pesos, čo je práve toľko frankov.
   </p>
   <p>
    V ostatné roky ide sa urobiť pokrok: začali sa i tam pestovať záhrady a zelenina. No to
         je všetko málo, zelenina je ešte vždy veľmi drahá, tá, čo sa vypestuje, nestačí pre
         obyvateľstvo. Práca v záhradách sa platí veľmi draho, no svet má na iných stranách mnoho
         zárobku. Ten sa mu zdá možno lepším, než čo by zarobil pri záhradníčení.
   </p>
   <p>
    Kapusta sa darí v Punta Arenas lepšie než kdekoľvek v Dolnej Orave: hlavy sú väčšie,
         menej roboty okolo hriad. A predsa kyslá kapusta sa považuje ako prepych, lebo sa nedorába.
         Nevedia ju dorobiť i tlačiť. Kyslá kapusta sa dováža z Valdivie,
    <sup>
     [
     <a class="footnote" href="#ftn.id2580555" name="id2580555">
      38
     </a>
     ]
    </sup>
    kde ju tamojší Nemci pripravujú a vyvážajú do Punta Arenas, ba i do stredných
         severných Chíl. A tam všade by sa kapusta darila ako vo Valdivii. Pracovití Nemci,
         obrábaním pôdy zbohatlí, vyvážajú na všetky strany výtečné jablká, maslo vyprážané, ale
         veľmi presolené, prasacinu zaúdenú, šunky, klobásy, a to všetko presolené. Za tieto články
         z Punta Arenas vychodí veľký peniaz, ktorý by tam mohol ostať; ba za tie isté články, čo by
         sa dali vyvážať, dochodiť z druhých krajov.
   </p>
   <p>
    Ostatne teraz sa dováža aspoň z Valdivie, teda z Chile; peniaze ostávajú predsa v
         krajine. Nie tak dávno ešte kyslú kapustu sme dostávali v sudoch rovno z Hamburgu. Čo by si
         počala rodina Oravca, keby musela kupovať kapustu v Amerike a platiť za funt kyslej dve
         koruny, alebo dva franky, a za funt zemiakov pol franka? Lebo švábka by dochodila z Nemecka
         a doprava by jej zodvihla cenu dovysoka. Iste len majetní ľudia mohli by si dovoliť prepych
         jedávať švábku s kapustou.
   </p>
   <p>
    Ako zvláštnosť musím spomenúť, že v Punta Arenas sa nepestuje ani cibuľa, hoci sa jej
         spotrebuje na vagóny a vagóny do roka. Obyvatelia radi cibuľu do jedál, a skutočne bez nej
         ťažko sa zaobísť kuchárke: jedlá sú nechutné a suchopárne. Ktosi kedysi proboval ju zasiať
         a či zasadiť, a nevydarila sa mu; od tých čias záhradníci sú presvedčení, že podnebie Punta
         Arenas je vonkoncom neprajné cibuli a darobné by bolo mrhať čas a robotu na také márne
         pokusy; že sú na prekážke mrazy a či vetry a či čo. Iní sa žalujú, že cibuľa narastie malá,
         ale povedať nemôžem, či tú malú, čo voláme orešec, probovali vysadiť v nasledujúcu jar. Je
         v tej veci ťažko zistiť, čo sa stalo a ako sa stalo, že sa taká chybná mienka mohla tak
         hlboko zakoreniť. A ktovie, či v celej veci nenie iba nedorozumenie alebo i nevedomosť, ako
         zaobchodiť s cibuľou, ako ju siať, prezimovať a presádzať v nasledujúcu jar. Kde sa darí
         hrášok a cvikla, prečo by sa nedarila cibuľa? Veď v Orave, kde je veru veľmi tuhá zima a
         pôda zlá, cibuľa narastie veľmi pekná a tuhá. Do Punta Arenas sa cibuľa dováža, a síce z
         Portugalska.
   </p>
   <p>
    V Chiliach rastie a darí sa síce výtečne, lenže portugalská je menšia, tvrdá, veľmi
         trváca. Dlhý transport vydrží lepšie, než čílska krátku cestu z Valparaisa
    <sup>
     [
     <a class="footnote" href="#ftn.id2580638" name="id2580638">
      39
     </a>
     ]
    </sup>
    do Punta Arenas. Čílska je bujná, veľmi šťavnatá a sladká, asi ako cibuľa z Apulie;
    <sup>
     [
     <a class="footnote" href="#ftn.id2580654" name="id2580654">
      40
     </a>
     ]
    </sup>
    môže sa jesť i surová, no skutočne ľahko hnije, ak je zle opatrená, i kľuje
         ľahko. Preto kupci radšej majú do činenia s portugalskou. No keď nastane porucha v
         paroplavbe, neraz sa stane, že mesto ostane bez cibule; alebo ak jej je niekde trochu, musí
         sa platiť ako nejaké vzácne ovocie.
   </p>
   <p>
    Toľko i stačí, aby sme poukázali, aké divné pomery môže v kraji vytvoriť nedostatok
         robotných rúk. Vedie k vyvážaniu peňazí do iných krajov, k oškodeniu kraja. Vedie k
         drahote, lebo sa všetko dováža zvonku a kupuje za hotový peniaz. Vyvinie sa také
         hospodárstvo, ktoré náš ľud veľmi dobre označuje výrokom žartovným, ale v ktorom je mnoho
         pravdy: čo na nôž, to za groš.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578905" name="ftn.id2578905">
        25
       </a>
       ]
      </sup>
      <span class="emphasis">
       <em>
        čauča
       </em>
      </span>
      (zo špan. chaucha) — drobný kovový peniaz, 20
               centavov
     </p>
    </div>
    <div class="footnote">
     <p>
      <sup>
       [
       <a class="para" href="#id2579056" name="ftn.id2579056">
        26
       </a>
       ]
      </sup>
      <span class="emphasis">
       <em>
        kepsky
       </em>
      </span>
      (náreč.) — škaredo, nepekne
     </p>
    </div>
    <div class="footnote">
     <p>
      <sup>
       [
       <a class="para" href="#id2579141" name="ftn.id2579141">
        27
       </a>
       ]
      </sup>
      <span class="emphasis">
       <em>
        roble
       </em>
      </span>
      (špan.) — dub
     </p>
    </div>
    <div class="footnote">
     <p>
      <sup>
       [
       <a class="para" href="#id2579346" name="ftn.id2579346">
        28
       </a>
       ]
      </sup>
      <span class="emphasis">
       <em>
        patagónec
       </em>
      </span>
      — názov vetra v Patagónii
     </p>
    </div>
    <div class="footnote">
     <p>
      <sup>
       [
       <a class="para" href="#id2579422" name="ftn.id2579422">
        29
       </a>
       ]
      </sup>
      <span class="emphasis">
       <em>
        vajda
       </em>
      </span>
      — vodca kočovných Cigáňov
     </p>
    </div>
    <div class="footnote">
     <p>
      <sup>
       [
       <a class="para" href="#id2579583" name="ftn.id2579583">
        30
       </a>
       ]
      </sup>
      <span class="emphasis">
       <em>
        kajkena
       </em>
      </span>
      (zo špan.) — kačka magalanská (Anas
               magellanica)
     </p>
    </div>
    <div class="footnote">
     <p>
      <sup>
       [
       <a class="para" href="#id2579660" name="ftn.id2579660">
        31
       </a>
       ]
      </sup>
      <span class="emphasis">
       <em>
        karrančo
       </em>
      </span>
      (zo špan. carrancho) — dravý vták (lat. Polyborus
               brasiliensis), ktorý žije na rovinách Južnej Ameriky. Je pestro sfarbený, lieta i
               blízko ľudských príbytkov. Živí sa aj zdochlinami.
     </p>
    </div>
    <div class="footnote">
     <p>
      <sup>
       [
       <a class="para" href="#id2579798" name="ftn.id2579798">
        32
       </a>
       ]
      </sup>
      <span class="emphasis">
       <em>
        Neretva, Solin
       </em>
      </span>
      — Neretva, hlavná rieka v Hercegovine. Jej
               údolie tvorí cestu od Jadranu do vnútrozemia; Solin, osada v Dalmácii, severovýchodne
               od Splitu, na mieste starého rímskeho mesta Salona, správneho a kultúrneho strediska,
               ktoré bolo zničené vpádom Avarov začiatkom 7. storočia. O kultúrnej úrovni Salony v
               antickej a ranokresťanskej epoche svedčia vykopávky, ktoré roku 1883 začal robiť
               archeológ Fr. Bulić.
     </p>
    </div>
    <div class="footnote">
     <p>
      <sup>
       [
       <a class="para" href="#id2580129" name="ftn.id2580129">
        33
       </a>
       ]
      </sup>
      <span class="emphasis">
       <em>
        buhač
       </em>
      </span>
      (chorv.) — rastlina „králik cinerariolistý“ (lat.
               Chrysanthemum cinerariaefolium)
     </p>
    </div>
    <div class="footnote">
     <p>
      <sup>
       [
       <a class="para" href="#id2580182" name="ftn.id2580182">
        34
       </a>
       ]
      </sup>
      <span class="emphasis">
       <em>
        Cordillera
       </em>
      </span>
      — Kordillery, najdlhšie pohorie sveta, ktoré sa
               tiahne celou Amerikou
     </p>
    </div>
    <div class="footnote">
     <p>
      <sup>
       [
       <a class="para" href="#id2580354" name="ftn.id2580354">
        35
       </a>
       ]
      </sup>
      <span class="emphasis">
       <em>
        korral
       </em>
      </span>
      (zo špan. corral) — dvor, ohrada
     </p>
    </div>
    <div class="footnote">
     <p>
      <sup>
       [
       <a class="para" href="#id2580487" name="ftn.id2580487">
        36
       </a>
       ]
      </sup>
      <span class="emphasis">
       <em>
        Chiloé
       </em>
      </span>
      — veľký ostrov pri Chile oddelený od pevniny
               prieplavom Chacao a Golfom Ancund a Corcoralo. Mierne a vlhké podnebie umožňuje
               pestovať zemiaky, zeleninu a ovos. Chová sa na ňom dobytok a lovia ryby. Pôvodnými
               obyvateľmi boli Huiličovia zo skupiny arakuánskych Indiánov,
      <sup>
       [
       <a class="footnote" href="#ftn.id2580503" name="id2580503">
        36
       </a>
       ]
      </sup>
      teraz Chiloti, miešanci pôvodného obyvateľstva s belochmi.
     </p>
    </div>
    <div class="footnote">
     <p>
      <sup>
       [
       <a class="para" href="#id2580487" name="ftn.id2580487">
        3636
       </a>
       ]
      </sup>
      <span class="emphasis">
       <em>
        Arakuáni
       </em>
      </span>
      — Araukani, čílski Indiáni medzi Biobio a
                     Calle-calle. Boli bojovní, medzi Indiánmi mali jediní demokratickú vládu.
                     Nemali formulované zákony, ale prísnu disciplínu pod vplyvom tradície. Úporne
                     sa bránili cudzej nadvláde.
     </p>
    </div>
    <div class="footnote">
     <p>
      <sup>
       [
       <a class="para" href="#id2580555" name="ftn.id2580555">
        38
       </a>
       ]
      </sup>
      <span class="emphasis">
       <em>
        Valdivia
       </em>
      </span>
      — provincia v južnej časti republiky Chile, ležiaca
               medzi Andami, ktoré ju oddeľujú od Argentíny, a Tichým oceánom. Má veľa nemeckých
               obyvateľov.
     </p>
    </div>
    <div class="footnote">
     <p>
      <sup>
       [
       <a class="para" href="#id2580638" name="ftn.id2580638">
        39
       </a>
       ]
      </sup>
      <span class="emphasis">
       <em>
        Valparaiso
       </em>
      </span>
      — juhoamerické priemyselné mesto a prístav na
               západnom pobreží strednej Chile pri Tichom oceáne
     </p>
    </div>
    <div class="footnote">
     <p>
      <sup>
       [
       <a class="para" href="#id2580654" name="ftn.id2580654">
        40
       </a>
       ]
      </sup>
      <span class="emphasis">
       <em>
        Apulia
       </em>
      </span>
      (tal.) — taliansky kraj pri Adriatickom mori, odkiaľ
               sa vyvážalo ovocie a zelenina
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580695">
       </a>
       4. Kde sa rado chodí, tam nevodí sa vždy najlepšie
      </h2>
     </div>
    </div>
   </div>
   <p>
   </p>
   <p>
   </p>
   <p>
    O pol deviatej pohli sme sa konečne. Opustili sme skvelý podnik trochu pozde, proti
         našej obyčaji; lež zato nech nikto nedá vinu nám, ale skôr našim hostiteľom. Zadržali nás
         dlho pri veľmi dlhých raňajkách.
   </p>
   <p>
    Pred hostincom sme prešli, ani sa neohlásili v ňom. Áno, tiež proti obyčajam a zákonom.
         Ale či sme my vina, že sme len toť jedli, a to ako sa patrí do cesty? A piť z rána sa
         nesluší tým menej, lebo dneska je Štedrý deň. Po iných krajoch napríklad v tento deň dievky
         ani nejedia, aby boli pekné. My budeme síce jesť, snáď i piť, ale zas nie bez poriadku. Nuž
         tak sa stalo, že sme prebehli popred hostinec a ani sa v ňom neohlásili.
   </p>
   <p>
    Tu už je ozajstná hradská. Vedie do prístavu, ktorý je neďaleko: asi päť hodín cesty.
         Táto už áno, je hradská, veľmi pekná, ako tá, čo ide do Pukanca alebo Levíc. Chyba je v
         tom, že sa nemôže naprávať: skália nieto ešte ani tu, aspoň ho nepozorovať nikde. A cesty
         treba vysýpať; v zime, keď namokne a potom sa umiesi, musí tu byť dosť ťažká cesta.
   </p>
   <p>
    Napravo vidno potok, čo tečie asi v tú stranu, kam ide naša cesta. Hodil sa tam popod
         akési stráne, čo tiež poberajú sa jedna za druhou v tú stranu, kam i my. Vďačne by sme ich
         odviezli, ale sami viete, že ich nemáme kde usadiť. Idú, sťa susedy, keď ciepkajú jedna za
         druhou chodníkom cez siatiny, pekne zelené, už skoro do kolena, nosiac každá dvojačky a
         misky, lebo je zavčasu a chlapi robia v hore. Vyvaľujú pne a kálajú ich klinom; načim do
         klinov hlušiť kyjanicami, lebo i klin by sa rozkálal na triesočky v tejto robote, keby doň
         začali hlušiť obuchom. A ubrala sa každá, podajedna i dobre podkasaná; to im nehodno mať za
         zle, lebo konečne sú samy, medzi sebou. Nevidno nikde naokolo chlapa, ani parobka, aby
         vyvaľoval oči: ako idú a čo idú. Ísť so sukňami, ako po dedine, tuná by sa nevyplatilo. Nad
         ránom bolo zmrholilo a na siatinách visí rosa; keby ju pozmetali sukňami, jedna každá by
         prišla do hory ucundraná a mokrá. Nuž zato idú i rad-radom, kde je voda zo siatin strasená,
         rad-radom ako ovečky, keď si idú prťou, popásajúc sa pomaly.
   </p>
   <p>
    I tieto stráne sa tak pobrali, rad-radom, jedna za druhou, popri potoku, nechceli by sa
         veru v ňom zmočiť.
   </p>
   <p>
    Tá z nich, čo je, hľa, proti nám, je akosi veľmi, veľmi známa. Je pod ňou jelšina: bárs
         by sa nechcel zabožiť. Bučina, keď je pri vode, bárs má lístie nepatrné, začne sa ponášať
         takto zďaleka veľmi na jelšinu. Ale čo je už isté, ako amen, medzi tou ako jelšinou je i
         vrbina; celkom malá okolo vody a poďalej i stromy strapatých šedivých vŕb, dúže a vysoké;
         odrážajú sa svojou žltkastou zeleňou v korunách, čo trčia dohora sťa kystky. V tôni tohto
         sadu na brehu rieky sú rozložené staviská. To vám je nižný mlyn, ako sa ide doň cez lavice
         ponad vodu a pod rukou žŕdka, aby si sa mal čoho držať, ak by sa ti tou lavicou hlava
         zakrútila a ty mal spadnúť do vody.
   </p>
   <p>
    Zamúčený pán majster možno i vyjde so zapekačkou v zuboch, kožená zástera prehnutá na
         stranu a podpätá, na tú lavičku vyzerať, čo to letia za vozíky dolu cestou do Vyšného
         Kubína, a ešte ženú sebou hádam všetky kone z dediny, že azda bude jarmok na ne niekde v
         Trstenej, alebo hen v Dunajci; chcel by pribedliť, či ten kŕdeľ nepotrieli zase lúkami. Sú
         čajsi na kosení, bol by hriech od boha umiesiť tú trávičku, alebo ju popásť nemilobohu. A
         mohli by i vtrhnúť do kapustných hriad, vylámať kapustu, čo už ide zaväzovať hlavy. Takáto
         čeliadka nemá boha pri sebe, nehľadí, či neurobí škody, a tobôž ak kŕdeľ nešikujú chlapi na
         mieste, ale hádam pačrevi kadejakí…
   </p>
   <p>
    Nuž nieto tu pána majstra, ani jeho mlyna. Je to podnik so všetkými staviskami. Čo
         vyzerá ako budova mlyna, je pajta na striženie.
   </p>
   <p>
    Pod týmto podnikom na dva alebo tri hony sme sa my odrazili z hradskej cesty a obrátili
         sa rovno k tým pani kmotrám. Šťastie, že tu sa pretrhol ich rad, takže na tom mieste ostala
         prázdnina a či ako široká brána medzi tou reťazou strání, ktorou sa ide do bočného
         kaňadúna. Odrazili sme sa doň, pohrdli starú dobrú zásadu, ktorá naúča: pre chodník cesty
         neopúšťaj. Lebo sme naozaj z našej dobrej cesty padli na chodníky, vychodené od statku, a
         to najviac od oviec. Ale človek je raz taký: ustavične premýšľa, kadiaľ mu je bližšie,
         kadiaľ lepšie, a hľadá akúsi novú cestu. Keď sa ide do Revúcej, jeden ide na Vernár a
         Telgárt, Muráň a Dlhú Lúku, druhému sa lepšie vidí na Boce, Čertovicu, Brezno, Polhoru a
         Tisovec, a tretí do Brezna miesto na Boce ide na Bystricu. Jeden to všetko premení a odrazí
         sa akýmisi chodníkmi a ide na Heľpu. A naostatok všetci prídu: jeden prv, druhý pozdejšie,
         lebo, ako sme videli, tadiaľ alebo inodiaľ: všetky cesty u nás idú do Revúcej, kde hriala
         pahreba osvety a svietila naďaleko.
   </p>
   <p>
    Keď sme sa hodili v túto stranu pod samými stráňami, čo sa boli rozstúpili, aby nám
         medzi sebou dovolili priechod: prichodilo nám najprv prebrodiť potok. Prešli sme ho ľahko;
         ale do pol poludnia sme prechodili neviem už sám koľko ráz jeden prítok tohoto potoka. Ale
         to nám nič neuškodilo; je žabe po brucho. V jar by ja nechcel tuná brodiť po ňom: tento
         potôčik, čo by teraz nezdolel hnať ani mlyn v Pribyši, v jar je postrachom pocestných.
         Predošlej zimy utopil sa v ňom akýsi šuhaj, nemôžuc sa mu kôň vyškriabať z vody, lebo brehy
         boli všade podomleté. Mŕtve telo našli po dvoch mesiacoch jedno desať kilometrov pod
         miestom, kde sa to nešťastie prihodilo. Pozor na tiché vody! Podmývajú brehy.
   </p>
   <p>
    Tento kamp je skvelejší a bujnejší než všetky, ktorými sme dosiaľ prešli. Tráva na div
         vysoká a hustá; kde by toľkú trávu stačil statok spásť? Tam hnije predlanská pod lanskou,
         slúžiac za hnojivo zemi a tráve, čo má prísť na jej miesto. Tráva pampy nevyzerá ako tráva
         na lúkach. Steblá nie že by boli hádam prihrubé, ako slamové napríklad; nie, sú dosť tenké,
         ale musia byť ostré. Statok na pampe dosť skoro poderie si zuby. Mne sa zdajú i trochu
         suché. Taká tráva musí presedať statku, ako presedával suchý predlanský oštiepok, čo sa bol
         ten hosť na salaši podobral obriadiť za ten čas, kým valach, čo bol v tej veci veľký
         majster, obletí poľanu, lámajúc kolesá. Hneď na prvom záhryze, čo vzal do úst podnikavý
         hosť, bol by sa iste zadávil, keby nebol z neho polovicu vypľul na dlaň. Suchý oštiepok sa
         mu rozsýpal v ústach, nebolo toľko sliny, aby sa mohol rozmiesiť a prežrieť. I tak sa
         stalo, že stávku prehral, a to veľmi smiešne: valach bol už pri salaši, keď ten ešte s tým
         prvým kusom sa dávil.
   </p>
   <p>
    Pažite vlastne nieto, tráva pod nohou ti nelahodí, ako hrubý koberec. Steblá sú ostré a
         drsné, a keď do trávy ľahneš, pichá ťa sťa osti. Tráva rastie v chumáčoch, chlpoch, tvoriac
         akési kopce. Chôdza po nej je veľmi namáhavá. Prevŕhaš sa po tých kopcoch, menovite keď sa
         ti podošvy vyhladia, čo sa zaraz stane; do briežku sa potom už kĺžeš sťa po ľade, ledva
         môžeš pokročiť od strachu, že padneš na nos.
   </p>
   <p>
    Medzi týmito chlpmi starej trávy zelenie sa tohoročná. Statok vypása len túto mladú, kým
         ju má; pohŕda lanskou. Tá mu chutí iba pred jarou, keď okopneli snehy, keď je statok
         vyhladnutý po zimnom pôste. Vtedy mu chutí hocičo, i haluz, alebo prútie starého košíka. I
         statok je ako ten Cigán, čo vyberal z misy najprv halušky, na ktorých bolo hodne bryndze:
         keď sa tie minuli, ušli i tie, čo na nich bryndze nebolo. Ostatne môže byť, že tráva táto
         ostrá a suchá pod snehom a potom pri odmäku obmäkne trochu a nenie taká presedavá a suchá
         ako teraz, keď ju suší slnce a vietor.
   </p>
   <p>
    Nesmieme zabudnúť, že sme v Patagónii, že tu dujú vetry veľmi tuhé a stále. Tie
         vytrhávajú útle rastlinstvo, zanesú ho do čertovej matere i so zemou, ak sa neutúlilo do
         závetria. A to závetrie sa nachodí práve medzi tými chlpmi. Tie majú korene mohutné a
         rozšírené, nedajú sa stadiaľto vysúdiť tak ľahko, ani zem odniesť.
   </p>
   <p>
    Musím uznať, že ríša rastlinstva nenie tu veľmi rozmanitá. Tu je iba tráva a zase tráva.
         J. Ľ. Holuby,
    <sup>
     [
     <a class="footnote" href="#ftn.id2581016" name="id2581016">
      41
     </a>
     ]
    </sup>
    myslím, darmo by sa sem unúval, iba ak by sa mu zažiadalo prezrieť si kraj. Ale
         tým ľuďom, keď zavesia tú bľachovú kapsu na plece, všade je pekne, lebo hľadia najviac po
         zemi: prezerajú, kutajú, či by nenašli niečo nového. Pekné sú im i modranské blatá, len
         nech nájdu v nich belasú záružlinu, alebo čiernu ľaliu. Kvietia tu málo vidno; ak kde chlp
         malvy akejsi, akýsi biely zvonec, ba i pekný ranunkul na mokrých miestach, cele taký, ako u
         nás. Údolia a úbočiny majú to isté rastlinstvo. Na temene niektorých väčších kopcov a
         brehov sú fľaky hory. Všade len náš priateľ, roble, patagónsky buk. No stromov veľkých tu
         nevídať; všetko zakrpatené; vo vrcholcoch zelené, ale na spodku konáre napospol suché.
   </p>
   <p>
    Vidno, buk stratil vôľu ukázať sa v celej svojej sláve a mohutnosti na týchto miestach,
         kde ho ešte ponechali z milosrdenstva a či skôr vypočítavosti, aby mali čím kúriť. Keď ste
         ma vyhnali z lepších miest, kde je zem tučnejšia, aby vám bolo kde pásť a ja vám i z tohoto
         vyhnanca ustúpim a majte si svoju zem holú, myslí si buk a nechce prisporiť k svojej
         postave, ale iba tak živorí.
   </p>
   <p>
    V poli a lese nieto života, čo bys’ očakával. Spevu vtáctva nečuješ, ani hvizd drozda.
         Kukučka ti nezakuká, škovránok nespieva, ani len vrabce nečvirikajú. Ďateľ nevyšetruje po
         pňoch, či nebude v nich črviak, ako keď klopká doktor po prsiach chorého, či nenájde v nich
         chorobu. Nieto bzukotu včiel, ba ani drnčania čmeliaka, ani zajedania múch a ovadov, alebo
         napadania od osy. Ani komárov už nieto; je im tu trochu vetrno, učupili sa kamsi.
   </p>
   <p>
    Iba vidno hajná kajken. Je ich tu hádam viac, než v celej Orave husí. Hovejú si pohodlne
         v tráve, a keď sa im trochu zblížiš, vyletia so škrekom, pokážuc biele vytučené bruchá.
         Kŕdle malých, čo nemajú pier, aby mohli lietať, súc ešte vo vlnených kabankách, hmýria sa
         po tráve, keď im matere uletia neverne a zbabele. Kryjú sa, kde a ako môžu. No a kde-tu i
         karrančo sa lenivo vznesie, zahúpe sa vo vzduchu, zatrepe zúfale krídlami. No spamätá sa;
         robota mu je namáhavá: radšej padne ťažkopádne na daktorý konár alebo utkvie na daktorom
         kolíku, rozhliadajúc sa, kde sa čo robí. Orol sa tiež pokáže často. No i on sadá len na
         konáre alebo kolíky: nejde hľadať sedadla, čo by mu lepšie pristalo. Spohodlnel i on akosi
         tuná, ťaží sa mu vyhľadávať výšavy a prezerať stadiaľ nízky, malý svet…
   </p>
   <p>
    Dostali sme sa na sedlo a spúšťame sa zas v dolinu. Keď sme ju prešli priekom, vošli sme
         do kaňadúna. Hore ním ideme napred a veru i trošku dovrchu. Zanedlho sa nám ukáže skupina
         veľkolepých stavísk: sú natreté na žlto, rámy dvier a oblokov na bielo. Je to podnik veľmi
         bohatý a vzorne zavedený. No my nemáme v ňom čo hľadať: pretrielili sme skoro popod samé
         obloky krásneho panského domu bez ohlásenia sa alebo zastávky. V ňom sme tiež nezazreli
         nikoho; iba čo nás psi, dľa povinnosti, prijali hrozným brechaním a zase vyprevádzali.
   </p>
   <p>
    Boli sme my rúča výprava. Najprv sa valí tropilla; okolo nej ešte vždy neúnavne cvála
         Keko; rožky šatôčky letia mu popri ušiach a tatarec v ruke. Upriamil sa na Petisa, že ho
         vyobšíva poriadne. Tento fagan neprestajne sa odráža od tropilly a hľadá svoje vlastné
         cesty. Je to všetečnosť a či ctižiadosť uňho; toto vyhľadávanie nových ciest a smerov? A či
         Keko zas má právo vyhľadávať, aby išlo všetko tou istou cestou, jeden ako druhý? On nevidí
         tu spôsobu, aby sa mohli hľadať a vymýšľať nové cesty; nechce na to ani márniť času, treba
         rušať hoc i starými a vychodenými. No Petiso zas len v inú stranu a Keko za ním… Ale Petisa
         ťažko prištipnúť. Je maličký; prevlečie sa všade v tom stisku kŕdľa, skryje sa pred Kekom
         medzi druhými koňmi. Chvíľku trtúľa s nimi spoločne, aby sa zas odrazil a vyzeral tie nové
         smery. Ostatne tropilla nám narástla. Z päťadvadsiatich jazdných a ťažných koní prišli sme
         na rovných tridsať.
   </p>
   <p>
    Prírastok pochodí stadiaľ, že pán prenajímateľ podniku, kde sme nocovali, pobral sa tiež
         s nami. Má čosi pokonávať na jednom mieste, ktoré i nám padá do cesty. Možno, dielo bolo by
         sa dalo i odložiť, ale pán prenajímateľ chcel nás trochu doprevádzať, z dobrej vôle a
         priateľstva, na kuse cesty. Na tento výlet sa mu pripojila i pani.
   </p>
   <p>
    Nám táto spoločnosť bola veľmi milá a osožná. Oni znali lepšie túto cestu než my; mali
         známostí a priateľstvá v okolí ako susedia. Ich koč šiel popredku, ich povoz je už ozajstný
         koč, veľmi pekná, pohodlná brička o štyroch kolesách. V nej sú zapriahnuté tri kone, všetky
         jednakej srsti, skoro pomarančovej farby, hrivy a dlhé chvosty svetložlté. Na čele majú
         biele lampáše. Bol to krásny, ako i neobyčajný záprah. Kone veľké, pekne urastené, s malými
         kopytami a tenkými nohami. Po ľadviech a bedrách jabĺčka na lesknúcej sa srsti. V tropille
         šli ešte tri také kone na prepriahnutie a dva pejky pod sedlo. Brička má oje iba jedno, po
         jednom koňovi z každej strany, a tretí na folge.
    <sup>
     [
     <a class="footnote" href="#ftn.id2581210" name="id2581210">
      42
     </a>
     ]
    </sup>
    Dupot toľkých koní, hrmot vozíkov je čosi veľmi rušivého v tichosti kampa. Nie
         div, že smečka psov na podniku sa vrhla proti nám s pekelným brechotom. To ešte väčšmi
         zvyšuje hurt, ktorý nás doprevádza.
   </p>
   <p>
    Z kaňadúna vyšli sme zas na lazy. Otvoril sa nám nový kraj. Vrchy a údolia a pred nami
         zas dlhá úžľabina, ktorá stúpa hodne do vrchu, až na temä. To tiež má dosť chlpatú šticu
         hory.
   </p>
   <p>
    Keď sme sa spustili do úžľabiny a začali sa poberať dohora, za zákrutou cesty sa nám
         otvorila akási pazucha: tamhore, skoro pod samou šticou. V nej sa zabelel dom, okolo neho
         šerejú sa druhé staviská. Ani čo by sme boli na holiach dakde. Zdalo sa mi akosi, že ideme
         na Vaskovo, kde Dubovci majú svoje lúky, spúšťajú kiarmi svoje sená v batohoch, tiež takto
         nadol. Iba že tu pod hoľou nieto hory, a žiaľ, netečie bystrá, čistá Zázrivka. Nevidno
         znikadiaľ hroziť nám nešeredné bralá a bašty starého nevľúdneho Rozsutca.
   </p>
   <p>
    Cesta sa dvíha dosť strmo k tomu domu tam v grúni, sťaby to bolo niekde u Katreňákov. Je
         to už dom ozajstný, murovaný a vybielený, nuž ozajstný kaštieľ. Zriedkavosť na týchto
         stranách.
   </p>
   <p>
    Keď sa tropilla začala blížiť k domu, vyšiel sa dívať na ňu kŕdeľ detí; druhá
         zriedkavosť. Za deťmi vyšli i odrastení, vylákaní iste tým dupotom a hrmotom. Keď podišli
         naše vozíky, slušnosť nakladala nám pristaviť sa a pozdraviť majiteľov. A už neostalo
         druhé, ako vohnať tropillu do korrala, vystúpiť z povozov a vojsť do domu. Beztoho bolo pol
         dvanástej, a hneď i rozhodnuté, že nás zadržia na obed v tomto podniku.
   </p>
   <p>
    Pán majiteľ žije si tu v pokoji a utiahnutosti obyčajne čiastku roka, keď sú hlavné
         práce v behu. Zimu, keď sa roboty odtisnú a kamp je už nie taký veselý, trávi v meste.
   </p>
   <p>
    Priestranný dom hemží sa detvou; všetko zurvalci podnikaví a odhodlaní, urastení a
         zdraví ani dubce. Chlapec, čo ide s nami, skamarátil sa zaraz s nimi. Medzi deťmi ide to
         ľahšie, než medzi nami, kde sú ohľady, opatrnosť, obozretnosť, ustálené mravy a spôsoby a
         nadovšetko hádam i to sebectvo, ktoré kope priekopy medzi ľuďmi. Panie sa tiež spriatelili
         ľahko. Vypytujú sa mamy tejto pätory: ako si dá rady s toľkými deťmi, a tak ďaleko od
         mesta, od apatieky a od doktora. A pani si pochvaľuje, že dosiaľ, chvalabohu, doktora
         neunúvala kvôli šarvancom. „Ani raz neochoreli na taký spôsob,“ doložila s uspokojením.
   </p>
   <p>
    Jeden z hostí mienil, že kde nieto doktora, nieto ani choroby.
   </p>
   <p>
    To sa vie, i táto mienka bola pretriasaná trochu dôkladnejšie. Tým, čo sú kynožitelia
         chorôb, vždy sa ujde pri takýchto rozhovoroch. Posudzujú sa neraz ostro, a čo tajiť, i tuná
         sa im vytýka všeličo. Nie sú dosť rozhodní a energickí v zápasoch s nepriateľom
         človečenstva, s chorobou totiž. Treba ich tisnúť do rozhodného boja, a neraz vyjdú z neho s
         prebitou hlavou. Nie sú v tej robote šikovní, nemajú sa do nej odhodlane, neraz im vypadne,
         ako by sa nepatrilo. Dľa týchto mienok vyzerá, že človečenstvo by žilo dlhšie, keby títo
         nekazili, čo naprávať nemôžu. Nuž mohlo sa im čkať veru všetkým v to poludnie, práve na
         Štedrý deň.
   </p>
   <p>
    Z tých uvažovaní a posudzovaní na tú i druhú stranu vysvitlo, že i takéto cúdenie má
         svoje dobré stránky, lebo dobré, rýdze zrno ostane na riečici a zadky a kúkole padnú i s
         plevelou na holohumnicu a pohodia sa hydine alebo sa obaria kravám do sečky, alebo práve,
         prepytujem — ošípaným.
   </p>
   <p>
    A tie zrná zdravé a rýdze boli tieto. Život v prírode je jednoduchý, preto hovie
         zdraviu, väčšmi veru než roztopašný život v mestách a, žiaľbohu, i mestečkách, ba i
         dedinách. Chova je jednoduchá a čerstvá; vie sa, odkiaľ pochodí a z čoho sa pripravuje.
         Nemôže dať vzniku chorobám, ktoré sa vodia rúče za ruku s opilstvom a obžerstvom, čo i
         Pavol apoštol bol kedysi videl pri kresťanoch,
    <sup>
     [
     <a class="footnote" href="#ftn.id2581388" name="id2581388">
      43
     </a>
     ]
    </sup>
    a bol by videl i inde, keby bol z Kréty mohol urobiť väčšiu cestu po Starom i
         Novom svete.
   </p>
   <p>
    V samote nieto škodlivých stykov s rozširovateľmi klebiet a ani s nosičmi mikróbov:
         semä, z ktorého vzchodí pekná siatina. Z klebiet choroby spoločenské a občianske: ako
         bitky, pračky, nadávky, luhaniny a špintanie a z mikróbov zas vybúšia a šíria sa choroby
         nákazlivé a epidemické. Tu takých chorôb vôbec nieto. Z nich, ako z mohutného žriedla,
         vyviera celá povodeň chorôb, ktoré idú s nimi alebo za nimi z priateľstva a kamarátstva a
         bičujú prestrašené a zbedované človečenstvo.
   </p>
   <p>
    Tu choroba najviac ak vykvitne z nehody alebo nešťastia. Človek spadne z koňa, zlomí si
         nohu alebo ruku. Chlapec pidliká zybákom a poreže si ruku. Druhý ide do korrala alebo
         košiara duriť ovce, a baran ho búši, alebo ho ľahko i zhodí, keď chce naň vysadnúť a jazdiť
         na ňom ako na Petisovi. Ak ho nezhodí, teda ho aspoň poriadne dochráme, cválajúc s ním
         popri samej ohrade košiara, kde mu udelí buchnát každý kolík. Vôl ho štuchne alebo pripučí,
         alebo ho žrebec kopne. Inde sa napchá až po vidličku, ak je čo chutného na stole, a pochytí
         ho žrenie v bruchu.
   </p>
   <p>
    V takých a podobných nehodách a pádoch sa vždy skoro nájde pomoci v dome. Zlomenina sa
         napraví a, čo je najhlavnejšie, natiahne sa, hoc chorý ziape a kope okolo seba. Škoda, že
         nemajú tuná toho kolesa a či hriadeľa, na ktorý u nás navíjajú žinku, ktorou sa vyťahovala
         zlomená noha. Riadik to bol obratný a prešli pri ňom driemoty a mdloby tomu, koho
         naťahovali. Zlomenina obviaže sa i tu do tabličiek, dľa prastarého zákona a obyčaje. Nechá
         sa v nich, kým nezrastie a nezletuje sa, čo sa bolo urobilo z jedného dvoje. A zakaždým sa
         zrastie, už tak alebo tak.
   </p>
   <p>
    Nájdu sa i pri tejto robote, čo hľadajú tiež nové cesty a smery. Jeden pán správca
         podniku bol pokĺzol na ľade a padol i s koňom tak nešťastne, že mu jedna noha prišla pod
         koňa a zlomila sa. Obe píštele medzi kolenom a členkami zlomili sa temer vo dvoje a noha by
         bola sväte celembala, keby nebola bývala stiahnutá v tvrdých podkolenných sárach, ako ich
         jazdci nosia, menovite v zime, na obranu od sloty a snehu. Keď ho zniesli na podnik,
         doktora nebolo naporúdzi, ale kuchár sa vyznal nie najhoršie i v tejto robote. Napravil
         nohu ako svedčí; vyrovnať ju nebolo ťažko. Doštičky sa mu okúňal priložiť, pánu správcovi,
         ako hocjakému odkundesovi. Chcel mu urobiť obväz i krajší, i umelejší, i modernejší a i
         veľmi pevný a cieľuprimeraný. Kedysi bol počul, že také nohy sa dávajú do gypsu. Gypsu na
         podniku nebolo, ale bolo múky. Umiesil cesta: nie veľmi hustého a ani nie veľmi riedkeho, a
         do toho cesta zamuroval zlomenú nohu. Bolo dobre, kým to nestvrdlo. Obväz bol pevný a tvrdý
         ako kameň. Ale keď cesto vyschlo, čo sa stalo chytro — noha zlomená páli, horí a suší veľmi
         taký obklad — keď teda vyschlo, museli ho zas rozbíjať, a to všakovak, i obuchom hádam,
         noha bola stisnutá ako v kliešťach. Pán správca jačal, akoby ho na nože brali, bárs mu
         dávali i tuhého, aby sa potúžil. Tento operátor pri tejto novej metóde pochybil, že nevzal
         do ohľadu vlastnosti cesta a gypsu. Gyps sa roztiahne pri stvrdnutí, cesto sa zbehne a
         stisne: čo môže gyps vyliečiť, cesto môže pokaziť ešte horšie. Lebo nech pán správca veľmi
         nekričí a nedá nohu vyslobodiť z cesta, bol by hádam i o ňu prišiel v tom preši.
   </p>
   <p>
    Na odreninu alebo opucheľ sa položí balzamu, volajú ho „católico“,
    <sup>
     [
     <a class="footnote" href="#ftn.id2581534" name="id2581534">
      44
     </a>
     ]
    </sup>
    preto že je vo všeobecnom úžitku. Je to balzam peruánsky.
    <sup>
     [
     <a class="footnote" href="#ftn.id2581546" name="id2581546">
      45
     </a>
     ]
    </sup>
    On sa prikladá i na tie rany, ktoré neskúsení jazdci si nadobudnú pri prvých
         pokusoch, ktoré najradšej zataja, keď môžu, považujúc ich za rany, dôležité a boľavé síce,
         ale nie príhodné, aby sa nimi chlúbili a vystavovali ich na obdiv sveta. V týchto pádoch
         pomôže dosť dobre i arnika,
    <sup>
     [
     <a class="footnote" href="#ftn.id2581569" name="id2581569">
      46
     </a>
     ]
    </sup>
    tiež liek veľmi starodávny. Ak je rana už do krvi, namaže sa jódovou tinktúrou.
         Tá hryzie a páli, ale i vyhryzie z rany, čo nepatrí do nej, ako pes vyhryzie borsuka z
         diery. Keď príde na takú ranu, preberie i raneného, ak by bol náhodou omdlel.
   </p>
   <p>
    Keď ťa zduje od prejedenia napríklad, tu ti môže byť na dobrej pomoci „palma Cristi“;
    <sup>
     [
     <a class="footnote" href="#ftn.id2581595" name="id2581595">
      47
     </a>
     ]
    </sup>
    to, čo my voláme repcový olej. Ten pootvára pozapchávané chodby a po stenaní a
         jajkaní poskytne cele iste úľavy.
   </p>
   <p>
    Ak by ťa v kostiach lámalo, alebo v boku klalo, napríklad od prechladnutia alebo
         zmoknutia, tam ti je na kisne v každom obchode po kampe „Elimann’s Embrocation“.
    <sup>
     [
     <a class="footnote" href="#ftn.id2581619" name="id2581619">
      48
     </a>
     ]
    </sup>
    Je to veľmi dobre premiešaná zloženina okovitky,
    <sup>
     [
     <a class="footnote" href="#ftn.id2581632" name="id2581632">
      49
     </a>
     ]
    </sup>
    chrenu, horčice, korenia a druhých podobných ešte prvkov. Natrieš ňou údy,
         ktoré ťa bolia, alebo sa nechcú rozohriať, a rozhoríš sa ako v pahrebe a zajtra si ľahký
         ako vták. Tento prostriedok bol vynájdený vlastne pre statok a zvlášte pre kone. Kôň je i
         na fľaši na etikete. Ním mu natrú opucheľ, ba i rany; tu ani kôň nelení, ale skáče, keď mu
         to príde do živého. Jesú ľudia, čo túto miešaninu i užijú: nebolo by slušné, aby sa dávalo
         iba koňom, čo je najlepšieho. Napríklad, keď im je čo na žalúdku. No nedáva sa na lyžice,
         ale iba na kvapky. Dobrého vraj mnoho nebýva.
   </p>
   <p>
    Toto bol tak rozhovor medzi paniami za pohostinným stolom pána majiteľa tohoto podniku.
         Či prišla reč i na slúžky, nevedel by povedať. Ale iste nevystala, lebo je to i tu otázka
         dosť pálčivá pri takýchto schôdzkach a venuje sa jej vždy pozornosť; hľadí sa pretriasať
         veľmi dopodrobna. Ale ak sa pretriasala, mnoho času sa už na ňu neušlo. Obed bol totiž
         priobsažný a dlhý, a nám bol čas priveľmi vymeraný. Náš hostiteľ nám síce navrhol, aby sme
         ostali tu dlhšie, lebo je Štedrý deň, cestovanie vo sviatky nie je veľmi v obyčaji, a tak
         by bolo najlepšie hádam stráviť tu Vianoce a ostať napríklad do Troch kráľov. V tom prípade
         by sa bolo mohlo pretriasať a rozlúštiť mnoho všakových tých otázok. Panie by sa boli hádam
         odhrýzali, ale naostatok, ktovie, či by si neboli rozmysleli, kvôli tým všakovým otázkam.
         Ani chlapec nemal nič proti tomu, ba čakal dychtive na zvolenie starších. No tí na taký
         návrh nemohli odpovedať druhé, ako ďakovať dobrému domácemu pánovi. Hlavný dôvod ich
         vzpierania bol ten, že cesta je veľmi súrna a nedá sa odkladať do budúceho roku. Keď raz
         ísť, že vraj lepšie ísť dneska ako zajtra. Tak sme teda po obede navštívili tropillu v
         korrale, ohradenom veľmi solídne stĺpmi dosť vysokými, vsadenými ako svedčí do zeme a
         vodorovnými latami a či skôr rohmi, pribitými o tie stĺpy. Kone treba premeniť, aby všetky
         mali svoj podiel na robote, ako i na odpočívaní, alebo aspoň tej slobode, že môžu s
         tropillou bežať.
   </p>
   <p>
    Oto vypadol a zapriahli miesto neho Chuza, krotké hoviadko, ako mu i ukazuje meno, chuzo
         — leňoch, ktoré by ani muche neublížilo. A miesto Martilla tiež krotkého škoricového. Bolo
         to veľké šťastie, že sa táto premena tu stala.
   </p>
   <p>
    Nádejná mládež tiež nezaháľala medzitým. Chlapec so svojimi novými priateľmi zmocnil sa
         Petisa a vzdor kriku Keka rúče ho osedlali spoločne. Na tú robotu dozeral chlapec, ktorý
         bol primalý a nemohol dočiahnuť všade, ale vedel, ako sa sedlá, a bol vážený ako znalec v
         týchto veciach. Ináče ako by mohol byť šťastným majiteľom takého cifrovaného koníka a veľmi
         pekného sedla, uzdy vybíjanej gombičkami a ovešanej strapcami a kystkami? Ktorýsi krstný
         otec ho bol na túto cestu obdaroval týmito potrebnosťami, čo sa mame nie veľmi páčilo.
         Šarvanci mali oči nechať od divu a závisti nad tými mnohými spiežovými prackami, gombíkmi,
         klinčekmi a obrúčkami, čo viseli na sedle na lesklej bliaške okolo sedla. Petiso, akoby bol
         cítil svoju slávu, premína sa, pohadzuje hlavou s tými kystkami a fáborci, akoby ledva
         čakal dať sa do cvalu.
   </p>
   <p>
    Chlapec vyhral proces proti Kekovi; dovolili mu pokračovať v ceste na koni.
         Popriťahovali mu sedlo a uzdu zabezpečili, aby sa nezošmykla. Náš priateľ, čo nás
         sprevádza, tiež ostal sám vo svojej bričke: jeho pani dala si tiež osedlať koňa, že pôjde i
         ona v sedle.
   </p>
   <p>
    Náš hostiteľ sa nám tiež pripojil, má tiež čosi pokonávať v susedstve. Bude nás
         doprevádzať iba na malom kúsku, na inej strane kampa má tou istou cestou čosi pokonávať. A
         tak ide nás pekná hŕba dovrchu, kde je hora, čo na vozíkoch, čo na koňoch.
   </p>
   <p>
    Pán majiteľ podniku jazdí krásneho vranca, vysokého a ohnivého, ktorému len tak sršia
         iskry z očú. Vytrhol by výcval, keby ho nezadržiavala solídna uzda; takto mu nezbýva, iba
         aby ju hrýzol a hádzal okolo seba kusy bielej peny a ide si cifrovane bokom, drobnými
         krôčkami. Zato sedlo nie je ani zďaleka tak cifrované ako chlapcovo. Je iba skromné „bastos“,
    <sup>
     [
     <a class="footnote" href="#ftn.id2581786" name="id2581786">
      50
     </a>
     ]
    </sup>
    pozostávajúce zo systému pokrývačov, prestretých pod širokým, remenným pásom.
         Na ňom sú z oboch strán chrbtovej kosti dlhé valcovité podušky, aby sa mäkšie sedelo a
         chrbtová kosť neomínala, ak by trčala spod pokrývok. To zas pokryté je plsteným koberčekom,
         na ňom zas je prestretá pekne vyrobená svinská koža. Je svinská koža napodiv ohebná, pekná
         a trvalá. To všetko je zas previazané popod brucho koňa remeňom.
   </p>
   <p>
    Na takom sedle sa sedí veľmi naširoko. Strmene sa spustia nakrátko, takže ti kolená
         trčia temer nad sedadlo. Elegantné to nenie, ani sedlo, ani sedenie. Ak si neskúsený,
         nabiješ úbohého koňa po ľadviech; ty tiež nepochodíš najlepšie. Iste ti bude po takej jazde
         prichodiť na druhý a tretí deň odpočívať a prikladať už spomenutý balzam na ctihodné rany.
         Ale vzdor tomu „bastos“ sú tuná veľmi v úžitku. Majú výhodu, a veľkú, že jazdec má i sedlo
         a na noc zas posteľ, ak by ho noc prikvačila niekde v kampe. Je v ňom hodne tých
         pokrývadiel a koberčekov.
   </p>
   <p>
    Cestou dovrchu hurhaj a hurt našej spoločnosti vyduril ovce na tomto kuse kampa. Čakajú
         v ňom na striženie. Viac sa kotúľali než bežali do tej hory. Ťažké rúno sa na nich pritom
         vozilo.
   </p>
   <p>
    Spustili sme sa z vrchu kaňadúnom s prekrásnou pašou. Ovce a jahňatá v skupinách dívajú
         sa na nás. Dobre im je tu v tráve do brucha. A predsa bľačia; nepáči sa im, že ich prehnali
         nič po nič do druhého kampa, kým ich ostrižú a privedú do poriadku. Ovca ľúbi svoj domov,
         miesto, kde stále prebýva. Ak ju preženieš na iné, čo by mala v ňom trávy i do brucha,
         cneje si, hľadí sa vrátiť, odkiaľ prišla. Bude obchodiť okolo čiary, ak dajedna klamrička
         odpadla alebo šťangička sa zlomila, vocvíka sa medzi drôty a hľadí sa prebiť na druhú
         stranu. Neraz trvá mesiace, kým privykne na nové bydlisko.
   </p>
   <p>
    Nepovodilo sa nám veľmi dobre na tomto kuse cesty. Cesty tu vlastne nieto, iba čo sú
         chodníky, a i to viac prte ako chodníky; držia sa úboče, a úboče dosť strmej. Vozíky sa
         nahybujú, menovite naše na dvoch, a tak vysokých kolesách. My, čo sme v nich, nachyľujeme
         sa v protivnú stranu, na stranu úboče. No i tak sa udržuje rovnováha veľmi neistá. Vozíky
         na vysokých kolesách, dobrá vec je, kde sú blatá; na takýchto miestach sú potuteľné. Len
         chvíľka nepozoru, a hľa, jeden z nich drgol horným kolesom o neveľkú skalu, podskočil i
         odskočil čosi, a už sa prevalil nabok. Tí, čo v ňom sedia, vyleteli jeden ponad druhého,
         ale na šťastie nič sa im nestalo ani jednému, ani druhému. A bolo by bývalo na čom sa
         udrieť i hlavy poprebíjať. Práve na tom mieste bolo všade skálie. Šťastie, že bol Chuzo a
         na folge škoricový, dvaja priatelia, jeden krotkejší od druhého. Chuzo zastal, keď videl,
         že je zle, bárs ojcia ho pri vyvrátení vozíka tuho búšili do boku. Jeho rozvažitosť
         zachránila cestovateľov od veľkého nešťastia; rozvažitosť, pre ktorú býval práve tak často
         podceňovaný. Pre ňu dostal i meno nie práve najkrajšie, ktorým ho ľudia označili. Ostatne
         táto cnosť ani u ľudí sa neoceňuje veľmi. Neraz sa považuje za nerozhodnosť, ba i
         zbabelosť. Pohonič trímal liace vytrvale v ruke, vlastne mal ich okrútené okolo ruky. Čo by
         sa bolo mohlo stať, nech je v ojciach hrdý Oto a pri ňom jašo Martillo? Boli by pohoniča
         najmenej povláčili po grúni, práve pre tie liace, okrútené okolo ruky, a ľahučký vozík by
         boli vliekli tiež za sebou a dodrúzgali na kusy.
   </p>
   <p>
    Takto sa nestalo nikomu nič. Cestovatelia sa zrepetili, vozík sme zas postavili na nohy,
         vlastne na kolesá; lebo tiež neutrpel najmenšej škody a po tejto nehode dali sme sa zas na
         cestu.
   </p>
   <p>
    Onedlho sme vkročili do Chile, hneď pri najbližšej ohrade, na ktorej sme mali bránu. Tu
         už bola roveň a i cesta poriadna, vychodená. Onedlho sme zazreli pekné staviská podniku, ku
         ktorému prináležia tieto polia v peknej polohe a bohaté na pašu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581016" name="ftn.id2581016">
        41
       </a>
       ]
      </sup>
      <span class="emphasis">
       <em>
        J. Ľ. Holuby
       </em>
      </span>
      — Jozef Ľudovít Holuby (1836 — 1923), slovenský
               botanik a národopisec
     </p>
    </div>
    <div class="footnote">
     <p>
      <sup>
       [
       <a class="para" href="#id2581210" name="ftn.id2581210">
        42
       </a>
       ]
      </sup>
      <span class="emphasis">
       <em>
        folga
       </em>
      </span>
      (náreč.) — kôl, ktorým sa priťahuje reťaz na voze,
               štipák
     </p>
    </div>
    <div class="footnote">
     <p>
      <sup>
       [
       <a class="para" href="#id2581388" name="ftn.id2581388">
        43
       </a>
       ]
      </sup>
      <span class="emphasis">
       <em>
        s opilstvom a obžerstvom, čo apoštol Pavol bol kedysi videl pri
                  kresťanoch
       </em>
      </span>
      — apoštol Pavol často karhá vo svojich listoch opilstvo a
               obžerstvo (List Rimanom 3, 13; List Eferanom 5, 18)
     </p>
    </div>
    <div class="footnote">
     <p>
      <sup>
       [
       <a class="para" href="#id2581534" name="ftn.id2581534">
        44
       </a>
       ]
      </sup>
      <span class="emphasis">
       <em>
        católico
       </em>
      </span>
      (zo špan. católico) — pravý
     </p>
    </div>
    <div class="footnote">
     <p>
      <sup>
       [
       <a class="para" href="#id2581546" name="ftn.id2581546">
        45
       </a>
       ]
      </sup>
      <span class="emphasis">
       <em>
        peruánsky balzam
       </em>
      </span>
      — liečebný prípravok z hnedočervenej živice
               juhoamerického stromu, ktorý rastie najmä v San Salvadore
     </p>
    </div>
    <div class="footnote">
     <p>
      <sup>
       [
       <a class="para" href="#id2581569" name="ftn.id2581569">
        46
       </a>
       ]
      </sup>
      <span class="emphasis">
       <em>
        arnika
       </em>
      </span>
      — liečivá rastlina (lat. Arnica montana)
     </p>
    </div>
    <div class="footnote">
     <p>
      <sup>
       [
       <a class="para" href="#id2581595" name="ftn.id2581595">
        47
       </a>
       ]
      </sup>
      <span class="emphasis">
       <em>
        palma Cristi
       </em>
      </span>
      (lat.) — Kristova dlaň, liečivý olej
     </p>
    </div>
    <div class="footnote">
     <p>
      <sup>
       [
       <a class="para" href="#id2581619" name="ftn.id2581619">
        48
       </a>
       ]
      </sup>
      <span class="emphasis">
       <em>
        „Elimanns Embrocation“
       </em>
      </span>
      (angl.) — Elimannov prípravok na
               vtieranie
     </p>
    </div>
    <div class="footnote">
     <p>
      <sup>
       [
       <a class="para" href="#id2581632" name="ftn.id2581632">
        49
       </a>
       ]
      </sup>
      <span class="emphasis">
       <em>
        okovitka
       </em>
      </span>
      — lieh
     </p>
    </div>
    <div class="footnote">
     <p>
      <sup>
       [
       <a class="para" href="#id2581786" name="ftn.id2581786">
        50
       </a>
       ]
      </sup>
      <span class="emphasis">
       <em>
        bastos
       </em>
      </span>
      (špan.) — hrubé sedlo
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2581933">
       </a>
       5. Hostinec v kampe a okolo neho
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vyšli sme zas na hradskú cestu, ktorú sme boli opustili dneska ráno, dajúc sa chodníkmi,
         aby sme si skrátili cestu. Tá cesta medzitým nelenila. Urobila veľkú okľuku k moru, vlastne
         k prístavu na tom mori, obrátila sa stadiaľ v tieto strany, na sever trochu. A my, hľa, sme
         zas na nej, a už sa jej budeme držať na tejto púti. Je to hradská veľmi vychodená, vcelku
         dosť dobre držaná. V túto čiastku roka je veľmi dobrá, lebo je suchá, bez bahien a
         močiarov. Len keby prachu nebolo na nej toľko! Hoci sa kone držia pažite, lebo tá viac
         lahodí ich nepodkovaným kopytám, predsa dvíhajú oblaky prachu, ktoré padajú na nás, úbohých
         pocestných, že ledva vidíme jeden druhého v tom kundole. Záprahy nám už dobre ochabli,
         vlečú sa dosť nechutne, no tropilla trieli veselo pašienkami, trochu suchopárnymi.
   </p>
   <p>
    O hodnú chvíľu predstavila sa nám z kundola, akoby bola razom zo zeme vyrástla,
         rozčapená budova, či skôr stavisko veľmi rozsiahle, záležiace z hlavnej budovy a dakoľkých
         príveskov. Prívesky boli k nej behom času pristavované. Krov na hlavnej budove dosť strmý,
         na príveskoch má spád nepatrný. Na najnovších už temer vodorovný. Celá stavba upomína na
         kvočku, sediacu na kurčatách s rozšírenými krídlami. Okolo nej druhé stavby menších a
         najmenších rozmerov.
   </p>
   <p>
    Dvor priestranný, ba ohromný, plný hnoja nakopeného v hŕbkach i rozneseného na všetky
         strany. Nech sú ešte dva-tri stohy slamy kde na záhumní, myslel bys’, že si na daktorej
         zemianskej kúrii na našom Slovensku. Tým viac, že i tu chodia kŕdliky a zasa kŕdliky
         kurčiat, ciepkajúc a vystíhajúc čosi od kvočiek, i kŕdliky kačeniec s dotyčnými kvočkami,
         ktoré zas zúfalo kvokajú okolo barín. Väčšia hydina sa zbeháva, domŕzajúc a pýtajúc čosi,
         čo všetko väčšmi pripomína na spomenutú už kúriu.
   </p>
   <p>
    Čo ťa prekvapí, je množstvo koní, všetko osedlaných a popriväzovaných o žrde a či skôr
         trámiky, z ktorých je každý preložený na dva stĺpiky, vsadené do zeme, a solídne pribitý o
         ne.
   </p>
   <p>
    Je to ozajstný snem patagónskych koníkov; snem, kde sa nerozhadzujú a nekričia, ale cele
         pokojne stoja jeden pri druhom. Nejeden podtiahol zadnú nohu, sklopil hlavu a podriemkáva
         pokojne, pričom sa mu otrasie tu i tu ovisnutá spodná gamba. Druhé, menej ospalé, sa
         zhovárajú, hryzkajú sa vzájomne po šiji a okolo hrivy. Patagónsky koník je obraz, symbol
         dobroty, krotkosti a trpezlivosti. Bez reptania, hržania a rehtania, bez potrhávania
         ohlávkou vydrží hodiny a hodiny, takto stojac a vyčkávajúc, ba i celý deň, nepýtajúc sa, čo
         robí jeho pán a kazár: či sa takto nudí alebo zabáva, či je sám alebo s priateľmi, či je
         hladný a smädný, alebo sýty a presiaknutý vlahami a výparmi nápojov…
   </p>
   <p>
    I kôň má svoju osobnosť. Nenie to síce nič nového, ale neškodí to potvrdiť. V tomto
         konskom zhromaždení mohol by si ľahko určovať indivíduá ako botanik svoje byliny. Uvidíš na
         prvý pohľad, že kôň nenie ako kôň. Každý má niečo zvláštneho už sám v sebe. No tuná, kde
         majú na sebe sedlo a čo k nemu prináleží, tu môžeš ich ľahko roztriediť, nielen čo do
         spoločenského postavenia a významu, ale i čo do národnosti a štátnej prípadnosti.
         Nezabudnime, že sme na rozhraní dvoch štátov a či republík, Chile a Argentíny.
   </p>
   <p>
    Kôň čílsky je podkasaný, ostrihaný dokonale. Chvost má krátky, vyše kolien; hrivu tiež
         ostriženú nakrátko. Sedlo čílske je obité bliaškami, gombíkmi, ovešané obrúčkami, ktoré ak
         sú nie v upotrebení a ostanú naprázdno, hrkajú na ňom. To všetko je z lesklej mosadze. Uzda
         je vybitá gombičkami, ovešaná strapcami jemne vystriženej kože, kystkami tiež z remenných
         strapcov. Strmene má drevené, umele vyrezávané, predstavujú tu krpec ohromných rozmerov,
         taký široký, aby doň vošla čižma i s najširším pyskom. Krpec je okrášlený všakovým
         vyrezávaním. Neraz sa končí taký strmeň rylom; preto sa i také strmene volajú prasacou
         hlavou; dosť neúctivé, ale je pravda. Taký strmeň podobá sa trochu tej hlave.
   </p>
   <p>
    Argentínsky kôň má chvost dlhý, skoro po päty, hrivu tiež vlajúcu vo vetre. Uzda je
         obyčajne jednoduchá, aspoň v porovnaní s čílskou. Sedlo užívajú „bastos“, zložené z veľa
         prikrývadiel. To isté sedlo majú radi i gauči, cudzinci: prisťahovalci z cudzích krajín,
         ktorí na pampe ostali v práci a prispôsobili sa jej spôsobu života. A je veľmi príhodné.
         Kôň nosí jazdcovi nielen sedlo, mäkké a pohodlné — kto vie na ňom sedieť — v čas potreby a
         núdze i posteľ, ktorá sa dá rozložiť, kdekoľvek ťa noc prikvačí. Strmene na týchto sedlách
         sú kruhy z dreva, potiahnuté červeným remeňom, cifrované klinčekmi. Do toho strmeňa už sa
         nesprace ktorákoľvek noha, len málo obutých nôh v čižmách môže do nich sa zmestiť. Je to
         strmeň pre tých gaučov, čo majú veľmi malú nohu, ako ich je mnoho, a tiež tých, čo nenosia
         čižmy, ale pančušky o mäkkej podošve. Do strmeňa zakvačí sa iba veľký palec a nie celá
         noha.
   </p>
   <p>
    Kone pod anglickým sedlom, zvlášť ak má z jednej strany puzdro a revolver a z druhej
         kapsičku na fajčivo alebo na tľapkastú fľašku koňaku a whisky, prináleží iste už osobnosti
         vynikavejšej, nie obyčajnému gaučovi. Taký kôň neraz nosí osobnosť úradskú, vyššej alebo
         nižšej stupnice. Snáď samého pána subdelegáta
    <sup>
     [
     <a class="footnote" href="#ftn.id2582145" name="id2582145">
      51
     </a>
     ]
    </sup>
    alebo „juez de paz“,
    <sup>
     [
     <a class="footnote" href="#ftn.id2582156" name="id2582156">
      52
     </a>
     ]
    </sup>
    alebo hádam pána správcu niektorého značnejšieho podniku, ak nebude náhodou
         samého pána majiteľa. Ale ak by si videl niekde také sedlo veľmi nové, neobnosené, vtedy
         pozeraj naň už s nedôverou. Môže prináležať osobe, ktorá neznamená mnoho na týchto
         stranách, alebo hádam sa tu poneviera iba náhodou. Takí ľudia vyberú sa obyčajne do kampa
         vystrojení veľkým aparátom, hľadia na všetkých stranách vzbudiť dojem neohrozených gaučov:
         ľudí skúsených a zvyknutých životu v kampe a jeho útrapám a biedam; ľudí, ktorí sa neľakajú
         nebezpečia a počasia a vystroja sa takými sedlami a inými potrebami a nepotrebnosťami a
         oblečú sa prehnane dľa módy kampa do jazdeckých nohavíc s povojmi medzi kolenami a
         členkami, ale vždy na spôsob, že hneď padajú každému do oka, vzbudzujú smiech a vtipy
         ozajstných gaučov. Tí neveľmi radi takýchto votrelcov. Sú to obyčajne obchodní cestujúci,
         núkajúci svoj tovar, agenti obchodných domov, kupovatelia vlny a kde-tu ovšem i takí
         zriedkaví vtáci ako ja, ktorých sem pritiahla číra zvedavosť. Idú, kam ich náhoda alebo
         nehoda zaveje po kampe.
   </p>
   <p>
    Naše kone vohnal Keko rovno do korrala. Mohli by sa ešte pomiešať s cudzími, bolo by ich
         ťažko vylúčiť; čert nespí, mohli by sa i pobiť s nimi, lebo sú cestou trochu rozihrané.
         Všetko príhody, ktorým je najlepšie vyhnúť, keď si na ceste, medzi cudzím svetom. Nevieš,
         čo ťa kde čaká.
   </p>
   <p>
    Panie sa priblížili k domu, kde na prahu, tak sa zdá, čaká ich domáca pani. Odviedla ich
         do bočnej hneď od vchodu. Nám mužským nebolo by svedčno vkrádať sa takto do domu; vstúpili
         sme do hlavnej izby, do takzvaného „despaču“.
    <sup>
     [
     <a class="footnote" href="#ftn.id2582222" name="id2582222">
      53
     </a>
     ]
    </sup>
    Je to miestnosť, kde je všetko dovedna: sklep, krám, sklad, obchod a kantína,
         alebo, ako by sme my riekli, šenkáreň, kde sa čapujú nápoje. Miestnosť priestranná, ktorej
         steny sú zaujaté policami.
   </p>
   <p>
    Na policiach šatstvo a bielizeň, zložené, alebo i v paklíkoch a škatuliach; obuv a odev,
         čo môže potrebovať taký obyvateľ pampy. I povala je upotrebená ako sklad tovarov. Z klincov
         a hákov visia všakové uzdy, ohlávky, strmene rozličných podôb a systémov, tiež i
         rozdielnych rozmerov; remene, remenčeky a ťahance, ktorými môžeš priviazať na sedlo kepeň, lac
    <sup>
     [
     <a class="footnote" href="#ftn.id2582253" name="id2582253">
      54
     </a>
     ]
    </sup>
    a druhé potrebnosti, čo máš so sebou niesť: ako napríklad kapsu alebo i
         prikrývadlo. Mnoho sa môže na sedlo popriväzovať a koník to všetko ponesie; príslovie
         vraví: Kto nosí, neprosí. Čiapky najdivnejších podôb; pásy s kešeňami naokolo: na hodinky,
         patróny a, to sa vie, i peniaze, zvlášte července. No, odpusťte, tu sú července biele,
         nezovú sa drobné ale vuelta,
    <sup>
     [
     <a class="footnote" href="#ftn.id2582276" name="id2582276">
      55
     </a>
     ]
    </sup>
    výdavok, čo asi znamená tú istú vec, čo drobné.
   </p>
   <p>
    Košele biele, parádne, ale i skromné farbisté; golieriky škrobené i mäkké; kravaty a
         tiež i hodvábne šatky, ktoré môžu odmeniť v práci golieriky a kravaty, pokrývajú všetko, i
         samú náprsenku: veľmi pohodlný kúsok v kampe, keď nemáš na sebe košele veľmi čistej. Čižmy,
         topánky, pantofle a či skôr pančušky z bielej látky a či plátna, čo ich tu zovú alpargates:
         obuv španielskeho pôvodu, ktorú sem móda zaviala. V kampe sa upotrebujú často, menovite
         okolo domu. Hrnce z liatiny i ľahšieho kovu, zdnuka vygliedené dokonale na bielo. Kým sa
         glieda neopukne v ohni a neodpadne pri tuhom škvarení na veľkom plameni, sú dobré, ale ak
         sa opukne, škrípe tuho na pečienke, že ťa prechodí mráz chrbtom, keď takú pečienku žuješ.
   </p>
   <p>
    Tetery, nádoby to ako krbka, iba že krbka je z hrnčiarskej hliny a tetera z kovu; krbka
         má hrdlo dosť tesné, tetera nemá hrdla, ale má široký otvor a naň sa môže položiť pokrývka
         veľmi dobre priliehajúca s gombíkom hore na klenutí. Krbka má ucho zboku, tetera ho má na
         oblúk, ako u nás kotlíky. Z krbky môžeš súkať hrdlom a pálenka ti spieva glo-glo-glo, z
         tetery, kde je najbruchatejšia, vystupuje rúrka nakrivená do S, končiaca sa do pyšteka. Tou
         sa z nádoby vylieva, sťa keď leješ z kanvice. Dobre si zachovaj, čo je tetera; upotrebuje
         sa v kampe podchvíľou; bez nej nehodno sa ani vybrať do cesty. Upotrebuje sa: tu ako
         kotlík, iba že nie zavesený, ale pristavený k ohňu, alebo na plochu sporáka, zas ako krčah,
         ba i ako šálka. V nej takrečeno nikdy nesmie prestať voda vrieť. Veď kto môže tušiť, kedy
         ťa nadíde vôľa vypiť či čiernu alebo bielu kávu, šálku čaju alebo práve mate?
   </p>
   <p>
    Taniere a misky, varechy, vidličky a stolové nože. Ale i nože dosť obstojné vo futráloch
         a či pošve, v ktorej zas je na strane tenká pošvička a v nej valcovitá oslička, lenže nie z
         brúseného kameňa, ale z ocele. Bez tohoto riadika gauč sa nepohne z domu. Zastrčí si ho za
         pás, a to od zadku, na samých ľadviech. Iba čo je gauč pokazený, natresnutý novými módami,
         že obúva čižmy so sárami, ten ho zastrčí za sáru, ako u nás páni mäsiari. Gauč má rád túto
         zbraň a či nástroj a my, úbohí pocestní, ktorí po prvý raz vidíme takéto obyčaje, bočíme od
         tejto veci, bojac sa, že sa gauč vytasí i s týmto argumentom pri dákej hádke.
   </p>
   <p>
    Drevené fajky o krátkom pipasárku, že si môžeš ľahko obariť ústa, skoro tak dokonale ako
         našou zapekačkou, keď z nej prvý dym nevinne vtiahneš do úst, miesto vyfúknuť ho von.
         Vyrobené sú v Anglicku a bohviekde ešte, hádam v Nemecku, ale vždy, aspoň ako sa tvrdí,
         vyrobené z norvéžskej kosodreviny. Paklíky tabaku Univerzal,
    <sup>
     [
     <a class="footnote" href="#ftn.id2582396" name="id2582396">
      56
     </a>
     ]
    </sup>
    lacné fajčivo obyčajných ľudí, z dohánov južnoamerických. Z nich verabože ani
         jeden si nestačil dosiaľ vydobyť svetové meno na veľkom tabakovom trhu. I bľachové pušky,
         zatvorené hermeticky, s anglickým dohánom. To sú zas všakové miešaniny, ako Craven mixture,
    <sup>
     [
     <a class="footnote" href="#ftn.id2582416" name="id2582416">
      57
     </a>
     ]
    </sup>
    Navy cut, Phillips mixture, všetko druhy tuhé, že sa ti čká od nich, a
         šťavnaté, že vo fajočke zaraz chrchle a vrie, z rúročky ti vteká do úst chutný mok, od
         ktorého by sa i močkárovi zakrútila hlava. Mok tento vyhryzie nielen všetky zárodky chorôb,
         ale i zlieni jazyk donaha. Aspoň mu je potom už jedno, či naň vložíš čokoládový bonbón,
         alebo struk čílskeho ají, čo je nič iného, ako dobrá segedínska paprika.
   </p>
   <p>
    Ale konečne nerobíme inventár tohoto obchodu. Dosť, keď povieme, že tu môžeš nájsť
         všetkého po troche až do umývadla, z ktorého tiež všetko vystane v núdzi; vahan na miesenie
         chleba, nádoba na umývanie šalátu a druhej zeleniny. Nuž a neraz pre potreby kuchynské a
         kuchárske vo dne a ráno pre potreby, ako poukazuje meno jeho a pod ktorým sa predáva v
         obchodoch.
   </p>
   <p>
    Cigarety sa predávajú v knižočkách, šestnásť-dvadsať v každej, položené rad-radom, sťa
         patróny v ich torbici, len ich vyberať a fajčiť. Knižočky sú v paklíkoch, po dvadsaťpäť v
         každom paklíku. Fajčí sa najviac marka „43“ Piccardo i Cía
    <sup>
     [
     <a class="footnote" href="#ftn.id2582465" name="id2582465">
      58
     </a>
     ]
    </sup>
    Buenos Aires. Každá knižočka má papierik, na ktorý treba bedliť: keď nazbieraš
         takých kartičiek neviem koľko tisíc, máš právo na odmenu, na akýsi žreb. Na taký žreb môžeš
         vyhrať dačo, keď je ťah tej lutrie, napríklad pekný biliard, ktorý takému gaučovi v pampe
         môže preukázať veľmi dobré služby, alebo i moderné piano.
   </p>
   <p>
    Ale už naozaj dosť vyratovania. Nie je ani svedčné prísť do sklepu vyratovať, aký je v
         ňom tovar, prehrebať sa v ňom, prezerať ho kus za kusom, robiť ku každému nechutné poznámky
         a naostatok nekúpiť ničoho. Nech rečie kto chce, čo chce, obyčaj je to nesvedčná, v kampe
         ju veľmi neradi po takýchto obchodoch.
   </p>
   <p>
    Radšej odbavme, po čo sme prišli, a hybajme. To sa vie, že je tu hlavne dlhočizný stôl,
         pult, „moštrador“,
    <sup>
     [
     <a class="footnote" href="#ftn.id2582507" name="id2582507">
      59
     </a>
     ]
    </sup>
    ako sa tu volá, kde sa kladie tovar, ktorý sa predáva. Ten prehrádza celú túto
         miestnosť na dve čiastky. Jednu veľkú, kde sa my nachodíme i všetok prvej už vyrátaný a
         ocenený tovar a i ten, čo sme zabudli vyrátať a oceniť, a kde nachodí sa ešte dosť druhého
         sveta okrem nás. Druhú, mnoho ráz menšiu, kde sa nachodí a pohybuje človek v bielej
         plátennej kytli, podobnej tým plášťom, čo nosíme na železniciach a cestách, aby sa nám šaty
         nezababrali od prachu a nečistoty.
   </p>
   <p>
    Na toho človeka sa upierajú oči všetkých tu prítomných. Pohybuje sa vážne, ani veľmi
         chytro, ani veľmi lenivo. Ak mu kto čo rečie, rozkáže totiž, on odpovie zakaždým „ol rait“
    <sup>
     [
     <a class="footnote" href="#ftn.id2582538" name="id2582538">
      60
     </a>
     ]
    </sup>
    a delí, čo sa objednalo, po stole a či pulte, obtiahnutom zinkovým oblečením.
         Mramor predsa nemožno sem teperiť na toľký stôl.
   </p>
   <p>
    Pred stolom jedni stoja; druhí, čo možno prišli prvej, zabezpečili si výhodu, že môžu
         sedieť na vysokých stoličkách a či taburetoch s rozčaperenými nohami, ako čižmárova
         trojnoha. Stolička musí byť pevná a bezpečná, na nej má cele spoľahlive posedieť si i hosť,
         ktorému snáď od dlhého prisluhovania a sedenia pred týmto stolom začala i zem tancovať pod
         nohami, alebo i knísať sa sťa hojdačka.
   </p>
   <p>
    Vyutiera stôl zakaždým, to je pravda, bielym vechtíkom. Rozkladá poháre a shopy
    <sup>
     [
     <a class="footnote" href="#ftn.id2582573" name="id2582573">
      61
     </a>
     ]
    </sup>
    alebo už krígle a v nich tekutina žltkastá. Tá nenie síce plzenské, ale farbou
         sa naň ponáša; nám aspoň preukazuje tie isté služby, aké vám tam v Antipódoch
    <sup>
     [
     <a class="footnote" href="#ftn.id2582588" name="id2582588">
      62
     </a>
     ]
    </sup>
    kdesi preukazuje prazdroj mnohovážny a všetkej cti hodný. Pred niektorými sú
         menšie poháriky. V nich je žltkavý mok vermútu, marky talianskej, alebo čosi tmavší, pôvodu
         francúzskeho. V iných pohároch je bezfarebná tekutina ako vodička, ale čo akú nevinnú
         tvárnosť má, nie je to voda. Je to whisky old Smuggler;
    <sup>
     [
     <a class="footnote" href="#ftn.id2582609" name="id2582609">
      63
     </a>
     ]
    </sup>
    tá už nejedného gauča presmuglovala, alebo po slovensky: hodila pod stôl, alebo
         ak sa vám tak lepšie ľúbi, pod pult. Má tú istú povinnosť, čo naša besnica: v zime hriať, v
         lete chladiť; je teda na čase vlastne vo všetky čiastky roku.
   </p>
   <p>
    No máš tu i fľašky s peknými etiketami, vycifrované zlatom a striebrom. Fľašky so
         sladkými likéry: chartreuse, benedictine
    <sup>
     [
     <a class="footnote" href="#ftn.id2582636" name="id2582636">
      64
     </a>
     ]
    </sup>
    a pravidelná fľaša, fundador, národnosti španielskej; ten je i sladký ako
         benediktín, i tuhý ako koňak.
   </p>
   <p>
    I tu sa zdravká salud
    <sup>
     [
     <a class="footnote" href="#ftn.id2582662" name="id2582662">
      65
     </a>
     ]
    </sup>
    a odpovedá sa zas len salud. Vyzerá to veľmi suchopárne, nie ako u nás, kde
         máme dva spôsoby. Zavdá sa na zdravie a odpovedá sa cele svedčne a poriadne: na dobrý
         úžitok. Poháriky, shopy a kalíšky sa vyprázdnia temer razom, v svornosti a bratstve. Je to
         až dojemné a tklivé. A tu zas druhý hosť kývne, na toho, čo prisluhuje za pultom v tej
         kytli, rúchu to služobnosti; nosí ho len vtedy, keď sa stáva sluhom všetkých, teda i
         najnepatrnejšieho hosťa. Ten sa začne vypytovať hostí, jedného za druhým, čo si rozkáže: či
         to, čo vypil a či, kvôli premene, preleje si niečo druhého. Je dvoje prísloví a obe dobré,
         čoho si treba povšimnúť. Jedno vraví: kvôli novej ceste starej neopúšťaj, druhé: varietas delectat.
    <sup>
     [
     <a class="footnote" href="#ftn.id2582700" name="id2582700">
      66
     </a>
     ]
    </sup>
    Jedno odporúča stálosť v konaní, to druhé protivu toho, premenu totiž. Tu už
         nezbýva, iba aby každý rozhodoval dľa svojich zásad, a už povie, čo si rozkáže. Každý si
         rozkáže niečo a na svoj spôsob. Nezasvätený a neskúsený, čambon,
    <sup>
     [
     <a class="footnote" href="#ftn.id2582719" name="id2582719">
      67
     </a>
     ]
    </sup>
    ako sa tu rečie, čo by znamenalo balek,
    <sup>
     [
     <a class="footnote" href="#ftn.id2582730" name="id2582730">
      68
     </a>
     ]
    </sup>
    vypáli rovno, čo chce, pomenuje vec jej ozajstným menom, bez okrasy a okolkov:
         whisky alebo benediktín. Zasvätenec tejto vedy, čo sa tu lepšie vyzná, povie len krátko,
         alebo udá v zdarnej narážke, čo by si prial. Napríklad alianc:
    <sup>
     [
     <a class="footnote" href="#ftn.id2582748" name="id2582748">
      69
     </a>
     ]
    </sup>
    ten v kytli už vie, že sa tu mieša napoly vermút taliansky s francúzskym.
         Doplňujú na ten spôsob jeden druhému vlastnosti a výhody, alebo saur,
    <sup>
     [
     <a class="footnote" href="#ftn.id2582763" name="id2582763">
      70
     </a>
     ]
    </sup>
    čím sa zas rozumie miešanina whisky a citrónového moku. Ponáša sa to veľmi na
         ostrú kapustnicu, čo sa niekde dáva chlípať nad ránom, aby postavila na nohy takých, čo sa
         cez noc prihlboko nazreli na dno pintovky. Nájdu sa i druhé podobné výrazy, napr. torpedo,
         miešanina šampane s bitterom;
    <sup>
     [
     <a class="footnote" href="#ftn.id2582783" name="id2582783">
      71
     </a>
     ]
    </sup>
    podľa druhých znalcov s inými šťavami, najviac trpkými alebo štipľavými, a s
         whisky a sódou a ešte druhé prídavky. Nie si ich ľahko všetky zachovať. Ten v kytli zná
         mnohé tajné recepty: čo a s čím sa mieša a koľko priliať z ktorej fľaše.
   </p>
   <p>
    Podávať tu ich odpisy dopodrobna bolo by snáď nesvedčné. Bolo by to prezradzovaním
         tajomstva, ktoré má každé remeslo. Každý si ich nadobýva horko-ťažko probovaním a obeťami a
         najradšej ich drží pre svoju potrebu.
   </p>
   <p>
    Druhá obyčaj, ktorú neslobodno zanedbať, je, že nemáš začať piť sám ako pre seba. Videl
         si, že sa patrí ponúknuť i druhých, vlastne všetkých, čo sú v miestnosti. Zasadnúť k fľaši
         do kúta, pozerať napríklad do pohára, dumať a mlčať, sťaby ti boli plte utonuli, alebo
         práve objať krígeľ oboma rukami, akoby si ho zohrieval, to sa tu nerobí. Smútiť je pekná
         vec, iba že to nech si odbaví každý v svojej búdke. Keď raz cítiš v sebe chuť ísť vypláknuť
         si hrdlo, najsamprv sa obzri, či si nájdeš spoločníka. Tu sa veselíme i kormútime v
         spoločnosti, na spoločné riziko, nie každý pre seba. Radosť a žalosť je hneď inakšia, keď
         hľadíš na ňu v spoločnosti s druhými.
   </p>
   <p>
    Kolo platí, kto rozkazuje: raz ty, raz ja; nesvedčí sa piť a neodslúžiť sa. Platenie ide
         ako z poriadky. Naostatok nikomu sa nechce ostať v hanbe: nadájať sa za cudzie a nezavďačiť
         sa za úctu.
   </p>
   <p>
    Hlavné je, že sa častovania musí zúčastniť i ten v tej kytli. To je už zákon, spod
         ktorého sa nikto nesmie vymykať. Je pravda, že keď to trvá od rána do noci, s tým v kytli
         bolo by všelijako po takej práci. A mnoho ráz nevie naozaj, ako sa vlastne doteperil do
         postele. Tu i tu hádam sa ani vôbec nedostane do nej. No nie je to vždy tak naozaj a
         nebezpečné. Má i on všakové fortiele. Iným napr. nalieva tuhého, alebo už čo si rozkážu a
         sebe, čo má naporúdzi. Všantročí si malinovej, citrónovej alebo inej šťavy, roztoku gumy s
         pelendrekom a iné veci. Nie je to síce veľká výhoda žalúdku, taký sladký roztok, ale je
         dobre pre pľúca. Kým sú hostia bedliví a oči vidia jasne, čo sa tu naokolo robí, oni
         vyšľakujú odrazu tajné chodníčky, ktorými ich ten v kytli vodil za nos a zakročia proti
         jeho fígľom. Ale udrie z ruky do hlavy, na oči padne hmla, a už nik nezbadá fígle ani
         tieto, ani iné snáď ešte krajšie. Napríklad stane sa skutkom, čo iba predpokladali hostia
         na svadbe v Káne Galilejskej,
    <sup>
     [
     <a class="footnote" href="#ftn.id2582890" name="id2582890">
      72
     </a>
     ]
    </sup>
    čo sa vlastne stáva i dnes na mnohých svadbách a hostinách, že sa dáva sprvu
         víno dobré, a keď sa hostia dobre napijú, ujde i to horšie. To všetko sa mu môže prepiecť,
         iba to nie, aby sa odhŕňal svojich hostí v užívaní doprevádzať.
   </p>
   <p>
    Vidíme teda z príkladu, že keď sa pije takto v hŕbe, je už len omnoho veselšie. Všetci
         sú rovní, akoby bratia, a čo hneď iba z mokrej štvrti. Dodáva to i veľkej dôvery hosťom,
         keď vidia, že hostinský pije s nimi; to im akoby dosvedčuje, že tovar je nefalšovaný; keby
         nebol dobrý, hostinský by z neho neužíval, tým menej keby bola v ňom faloš, alebo kramárska
         chémia. Z druhej strany je i svedčná vec, aby hostinský predchádzal dobrým príkladom;
         skutok je viac hoden, než najkrajšie slová.
   </p>
   <p>
    Zadržal som sa trochu dlhšie pri tejto obyčaji patagónskeho hostinca, než to bude snáď
         príjemné mnohým. Stalo sa to z dvoch príčin. Musel som poukázať, že hoci ďaleko v pampe,
         skoro v pustine, našli sme ostrovček, v ktorom vládne priateľstvo a bratstvo. Prejavuje sa
         ono len pri pohároch, ale bratstvo a priateľstvo je ono predsa, čo srdcu lahodí. Mne sa
         obyčaj tá veľmi pozdáva, lebo je praktická a osožná práve hosťom, čo sem prichodia užiť a
         vypiť si: chráni ich od nebezpečia, že by museli piť, čokoľvek im predloží krčmár. Naši
         otcovia mali pestovať túto dobrú obyčaj: dávať piť krčmárovi zo svojho žajdlíka a i tomu,
         kto im čapoval: nech by to bola hneď pani krčmárka alebo jej dcérka. Boli by mali mnohý
         úžitok. Boli by pána krčmára presvedčili, ako ide na úžitok tomu, kto sa opíja každý deň.
         Boli by ho otupili, aby nemohol otupovať ich on a písať duplovanou kriedou. Nadovšetko boli
         by mu ukázali, ako je zdravo, keď sa pije pálenka, kde sa močí vápno a durman, aby sa
         hosťom zdala tuhšia a lepšie driapalo dolu hrdlom.
   </p>
   <p>
    Prekradli sme sa, ako sme mohli, veľkou miestnosťou a vošli do bočnej, kde sme našli iba
         našu spoločnosť, panie totiž. Prečo sme sa utiahli? Azda sme sa zľakli sveta?
   </p>
   <p>
    Báť sa gauča
    <sup>
     [
     <a class="footnote" href="#ftn.id2582974" name="id2582974">
      73
     </a>
     ]
    </sup>
    v kampe bolo by smiešne. Je on vždy a všade, čo on označuje slovom caballero:
    <sup>
     [
     <a class="footnote" href="#ftn.id2582988" name="id2582988">
      74
     </a>
     ]
    </sup>
    muž veľmi dobrých spoločenských mravov; vždy a všade úctivý a všetkej úcty
         hodný. Prekradli sme sa, lebo sme sa obávali naozaj, že napopáckame niekoho známeho medzi
         tým svetom, že nás osloví, ponúkne, ako by bola jeho povinnosť. My by sme boli museli
         prijať uctenie a odmeniť sa uctením. Boli by sme teda strhnutí do toho kruhu, ktorý sa
         krúti, kde sa prijímajú a vracajú pohostenia. Tam už nieto konca, ani východu. Neostávalo
         by nám, ako premeniť rozvrh celej cesty od základu. Lebo raz na poli uctenia vieš síce,
         kedy si doň vstúpil, ale nikdy nevieš, kedy sa z neho vymotáš.
   </p>
   <p>
    Sama domáca pani pochválila nás pre túto opatrnosť.
   </p>
   <p>
    Svet, ktorý je v hlavnej miestnosti, napospol je zamestnaný po okolitých podnikoch.
         Jedni ako robotníci, druhí v stálej službe. Týchto je hádam viac než tých prvých. Zanechali
         osamelé podniky, nejeden zas tichý svoj domec postavený na hraničnej čiare. V takých
         domcoch stráži sa kamp a to, čo sa v ňom pasie. Bedlí sa pilne, či sa nerobí škoda
         pašienkam a statku. Nuž zišli sa v túžbe, aby strávili dnešný večer v spoločnosti priateľov
         alebo aspoň seberovných.
   </p>
   <p>
    Život po podnikoch je jednotvárny; v strážnych domkoch i jednotvárny a osamelý k tomu;
         nudný najčastejšie. Vždy tá istá práca, dosť nepatrná: prezerať, či sú čiary v poriadku; či
         dvercia a trankery,
    <sup>
     [
     <a class="footnote" href="#ftn.id2583048" name="id2583048">
      75
     </a>
     ]
    </sup>
    vráta totiž, v tých čiarach sú pozatvárané. Svet neprestajne prechodí kampom,
         otvára dvercia a možno nezatvorí; raz zabudne, indy sa snáď ťaží zosadnúť, zavrieť a zas
         vysadnúť na koňa. Ľahko by bolo zatvárať dvercia, keby si bol peší, keď nie to zosadovanie
         a vysadovanie na koňa.
   </p>
   <p>
    Ak ostane otvorená brána, alebo čo hneď len dvercia: ovce to zbadajú napodiv chytro. Veď
         nemajú čo, iba zháňať fígle. A už sa vykrádajú za čiaru, do druhého kampa, možno i do
         druhého podniku. Rady sa prechádzajú, hoci sa zle cítia, keď sú nie na svojom obyčajnom
         mieste. I u nich je v platnosti stará skúsenosť, že čo je zakázané, chutí. A gazda nech sa
         zháňa za nimi po susedných kampoch a podnikoch.
   </p>
   <p>
    Hoc každý žije svojím životom, má svoje vlastné starosti a záujmy; v takýto deň predsa
         len nadíde ho potreba vykerovať z koľaje, ktorou sa berie jeho život. Odľahne mu, ak sa
         môže venovať pôžitkom obcovania so seberovnými. Pôžitky lepšieho druhu sú mu neprístupné v
         tejto hluchote kampa a ďaleko od sveta; chytá sa tých, čo má naporúdzi. Rodina mu je
         ďaleko, hľadá spoločnosť priateľov a súdruhov.
   </p>
   <p>
    Len čo sme urobili našu povinnosť, čo má každý pocestný: nepohrdnúť hostincom a neobísť
         ho, keď ideš popri ňom, vykradli sme sa už tými druhými dvermi. Nechceli sme prechodiť
         hlavnou miestnosťou, kde panuje veselosť a smiech, ruch a vrava, čo všetko preráža tenké
         steny domu a cez otvorené dvere obchodu. Prepriahli sme kone; záprah, čo sme mali dosiaľ,
         ustal. Je pravda, druhé tiež nebudú vypočinuté, veď bežali, a čo i naprázdno, ako i
         záprahy. No ukázalo sa nám, že ani kone nemajú vytrvalosť rovnakú. Závisí to od sily a
         osobných vlastností koňa, ale je isté, že jeden zdolie viac, druhý menej, hoc sú tej istej
         srsti, ba tej istej rodiny. Medzi nimi tiež sú vyvinuté zvláštnosti, každý má svoju, mohlo
         by sa povedať, osobnosť. Oto sa vyznačoval silou, vytrvalosťou a ochotou. Martillo je tiež
         silný, ale nenaučil sa ešte upotrebovať svoju silu primerane. Zapriahli sme do nášho vozíka
         oboch, Ota a Martilla.
   </p>
   <p>
    Ide sa odtiaľto temer priamo na sever, s nepatrnými odchýlkami. Je skoro šesť hodín
         večer.
   </p>
   <p>
    O tejto hodine tam v našich antipódoch je už tma. Po domoch horia vianočné sviece, pod
         nejedným oblokom ozýva sa známa a vždy radostná: „Čas radosti, veselosti…“ Na týchto
         stranách je tento deň asi najdlhší v roku. Ako sme my tu už dosť blízko južnému pólu, o
         toľko je náš deň dlhší, o koľko sme pólu bližšie. Štedrá noc s hviezdami a mesiacom nám tu
         počína sa okolo jedenástej. Máme času nazbyt dostaviť sa, kde sme si umienili prísť.
   </p>
   <p>
    Sme v kampoch, azda najkrajších z celej Patagónie, ale sú i dobre držané. Ohrady z oboch
         strán cesty dokonalé, bez úhony. Kolíky na nich nie sú bukové, ale cyprusové. Toto drevo
         tuje, tvrdé a hutné, skoro ako naša tisina, neprepúšťa mokrosť, nepodlieha hnilobe. Taká
         ohrada pretrvá celý vek ľudský; je vždy pekná, pevná a spoľahlivá.
   </p>
   <p>
    Výhľad by tu bol veľkolepý, iba sa v ňom kochať! Zľava sa tiahne reťaz vrchov, všetko
         pod bielou čapicou. Mnohé majú i plášť biely, a siaha neraz do samých členkov. Taký pohľad
         až oslepuje na odpoludňajšom letnom slnci.
   </p>
   <p>
    Bolo by tu čo obdivovať, skoro ako keď ideš hradskou zo Štrby do Lučivnej. Iba že toto
         tu divadlo je bližšie, temer pred samým nosom. Iba je chyba, že nevieš, ako sa kochať
         týmito krásami: je to skoro tak, akoby ti za vianočným stolom vyhasili svetlá a povedali:
         „Na, pozeraj a jedz!“
   </p>
   <p>
    Naše vozíky a ešte väčšmi tropilla, dvíhajú ohromné oblaky prachu a ten nám nedá vidieť
         ničoho. Vidí sa nám, že cestujeme vlastne v oblakoch. Cesta je veľmi dobrá, rovná, a
         vychodená, ale cele mäkká. Sme na úpätí brál, akých nieto nikde a tu dolu nevidíš skalky,
         všetko číra zem. Je suchá, vzdor tomu, že vo vrchoch často popŕcha, a neraz i tu dolu. Oto
         má zas tú chybu, že nechce zaostať. Môžeš ho zdržiavať ako chceš, on trieli za tropillou v
         oblakoch prachu. Našim koňom neraz nevidno ani uší, nie to povozov, čo idú pred nami. My
         nášmu susedovi, čo je pred nami, iste stúpame na päty; nech on znezrady zastane, nemohli by
         sme vyhnúť nešťastiu.
   </p>
   <p>
    Závidíme tým, čo vysadli na kone: cválajú aspoň, ako sa im páči. Pani nášho priateľa a
         chlapec na Petisovi, Keko, ktorý musí ustavične obháňať kone Lebo bárs máme ohradu z oboch
         strán, pokušenie je veľké, kone len ťahá do pampy, kde je tráva bujná, nieto prachu a
         Kekovho tatarca. Možno by i preskočili ohradu, menovite kde vidia z druhej strany kŕdle
         koní na slobodnej paši. Keko v taký čas hodí sa v tú stranu a kone, čo pricválali z tamtej
         strany kampa a chcú sa zmiešať s našimi, cválajú popri ohrade, strihajú ušima, s
         nadvihnutým chvostom doprevádzajú nás, aby bol prach ešte väčší a dupot hroznejší. No vzdor
         tomu naše sú oddelené od tamtých, lebo je ohrada medzi nimi; idú cestou za svojou „madrinou“,
    <sup>
     [
     <a class="footnote" href="#ftn.id2583251" name="id2583251">
      76
     </a>
     ]
    </sup>
    krstnou materou a kmotrou, ktorá je vodcom tropilly, akoby jej dušou.
   </p>
   <p>
    Ona jej predvodí, a aby kone vedeli, kde je a ktorá je, má na hrdle spiežovec, ktorý
         cengá veselo, kde sa ona pohne. Kone idú za cengotom, nerozchádzajú sa každý svojou
         stranou. Naša madrina je kobyla. Pekná, rysavá, okrúhla. K druhým robotám ju neprivierajú,
         mimo toho dôležitého úradu. Je ako dôvernica Keka, akoby kolompoš, alebo hlavný korteš,
         ktorý vedie kamarátov, kam chce. Naša madrina ide veľmi ochotne, ako vidno. Vie, kam ide,
         alebo aspoň šípi; túto istú cestu vykonala už jedno tri razy. Má dobrú pamäť, vie všetko:
         kadiaľ sa ide; vie i to, že tam, kde sa ide, nie je najhoršie. Zaberá dlhým, výdatným
         trotom, vždy jednakým a neúnavným, vyvracajúc dolnú plochu kopýt pred naše oči, ako keď
         kartár vysvieti svoje karty. Pysk napred, uši pritúlené k hrive; beží, šetriac múdre svoje
         sily, aby jej v najlepší čas nezlyhali.
   </p>
   <p>
    Chvíľami, keď sa hustá opona prachu roztrhne trochu, alebo zodvihne, predstaví sa nám
         nebotyčná reťaz Cordillery
    <sup>
     [
     <a class="footnote" href="#ftn.id2583305" name="id2583305">
      77
     </a>
     ]
    </sup>
    v celej svojej mohutnej kráse. Jej vrchy a končiare priblížili sa nám, vysmiate
         na horúcom slnci, ktoré im pripeká na bralá a temená. Stoja jeden druhému za chrbtom, sťa
         tí diváci, čo si kúpili miesta na státie kdesi hore na galérii a potom už bedlia, čo sa to
         robí na javisku. Hľadia i tieto jeden druhému ponad plecia, i ponad hlavu; tie, čo sú
         zadné, sú vyššie. Možno, stali na prsty, aby obdivovali lepšie, čo to za kŕdlik mravcov
         mrví sa s toľkým hurtom na ich podnoží; kŕdeľ, čo by nedbal azda znamenať niečo a nahrádza
         hurtom svoju nepatrnosť a maličkosť. Na miestach, kde sa rozstúpia trochu, ukáže sa medzi
         nimi hlboká trhlina. Jej dnom ryčia rieky, stoja kolmé komíny a bašty po stranách, temená
         sa týkajú oblakov; akési ozrutné Prosieky, Rozsutce a Čertovice premiešané dovedna.
   </p>
   <p>
    Nie sú to Tatry so svrčinovými horami, tuhou vôňou smoly, občerstvujúcim chladom, čo
         dýcha z hlbokých húšťav. Nečuť hvizdu drozda, ani klopanie ďatla. Sú to skôr Alpy, ale tiež
         iba z väčšieho. Bez zádumčivého šumu limby, bez úbočín a grúňov, vystlaných zamatovou
         pažiťou, bez domcov usmievavých s kameňmi po krovoch: proti vetrom, aby neodniesli a
         neoddrapili šindeľ. Je to Cordillera de los Andes, divá, neprístupná, tajomná a krásna. Ale
         na svoj spôsob, i dľa svojho vkusu: ona stačí sama sebe, nepotrebuje prirovnávať sa nikomu,
         ani ponášať sa na nikoho. Cordillera na ďalekom už Juhu, zaodetá bučinou, korunovaná bielym
         plášťom večitého snehu.
   </p>
   <p>
    Pleso medzi horskými obrami! V jeho čistej hladine nazerajú sa velikáni, obdivujúc svoju
         divokú krásu.
   </p>
   <p>
    A už zas odstúpila od nás. Iste jej bolo dosť nášho pohľadu. Nemá ju čo zaujímať na nás,
         úbohých črviakoch, čo sa tu dolu smiešne pechoríme. Vpustila medzi nás a seba pás pampy,
         našej vernej spoločnice, aby nám bola z oboch strán, a nekonečnú, temer priamu čiaru
         cyprusových kolíkov, bielych tyčiek v metrových vzdialenostiach. Pás sa šíri, Cordillera
         ustupuje a ustupuje: ostáva z nej iba mocný, hlboký dojem. Ten už ostane naveky, vrytý
         hlboko v pamäti…
   </p>
   <p>
    Zase náš malý svetík okolo nás!
   </p>
   <p>
    Pri čiare mŕtva ovca s vystretými nohami, krk zalomený, ako ostal v poslednom kŕči. Je
         ostrižená dohola, na stroji, bez schodíkov. Uspela urobiť povinnosť, vyplniť svoj sľub:
         oddala, čo bola dlžna gazdovi, vlastne účastinárom, oddajúc im tohoročnú úrodu vlny, ako ju
         bola povinná oddávať každého roku, verne a bez žehrania. Iba mäso, loj, kosti a vnútornosti
         nestihla im oddať. Smrť ju prikvačila neočakávane a predčasne. Nehoda pri strižení.
         Mechanické nožnice zablúdili, vbehli do živého. Ruka strihača sa hádam zachvela, možno
         pomýlila, dala zlý smer nožniciam, zadajúc smrteľnú ranu do boku. Šťastie, že sa mohla
         vytackať z hnusného korrala, čo i po biede, s druhými ovcami, čo sa okolo nej tisli veselo.
         Mohla sa horko-ťažko dovliecť sem, na slobodnú pampu, čo ju odchovala, dávala bydlo, v
         ničom jej neublížila. Ľahšie vydýchnuť na nej posledným dychom, s pohľadom na nekonečnú
         trávovú pláň, než v hnusnom, smradľavom korrale, v ktorom by sa tisli, po nej stúpali
         ustrašené ovce.
   </p>
   <p>
    A pri ovci jahniatko! Stojí a bľačí slabým hlasom. Ešte je veľmi útle; stojí rozkročené
         naširoko na neistých, klátiacich sa nohách. Behať sa nenaučilo i chodiť ledva môže. Kĺbiky
         na nôžkach sú ešte opuchnuté od mäkkej miazgy, kosti neotvrdli, neoduželi. Tragédia v samom
         srdci patagónskej pampy! Jedna z toľkých a toľkých, čo sa stávajú každého dňa v nebezpečné
         dni striženia. Možno zajtra prejde tadiaľto ovčiar, bárs je sviatok, možno zočí sirotu. Ak
         bude dobrej vôle, vstrčí ju do vreca, čo má na sedle na zbieranie roztratenej po kampe
         vlny, donesie sirotu na podnik. Možno ju nezareže; nie je ešte súca na pečienku. Ktovie, či
         nepohľadá fľašu o gumovom cecku, nenaleje do nej kravieho mlieka, nezačne plekať sirotu a
         nestane sa jej pestúnom. I také divné veci sa stávajú v pampe. Po podnikoch vídať dosť
         takých sirôt; majú i svoje meno, „guačo“. Z nich sa vykľuje neraz sirota nevoľná, ale
         sebevoľná, čo vystrája všakové šanty na zábavu obyvateľov podniku a svojich opatrovníkov.
   </p>
   <p>
    Mimochodom sme boli povedali, že tento kamp patrí spoločnosti, alebo, ako sa tu rečie,
         kompánii. Je to spoločnosť veľmi mocná. Čo znamená: bohatá. Je bohatá i spoločnosť ako
         taká, i jej účastinári ako jednotlivci.
   </p>
   <p>
    V Patagónii čílskej i argentínskej jesto mnoho spoločností na využívanie kampov, ale
         sotva sa nájde ešte jedna, ktorá by sa vyrovnala tejto či bohatstvom a či vlivom. Jej polia
         sú rozsiahle, najlepšie zo všetkých; povrchom predstavujú celé malé kráľovstvo. Má kapitále
         veľké, ktoré vzrástli rezervnými fondmi, prirazenými k nim, a vždy ešte vzrastajú z roka na
         rok. Má pašienky na týchto stranách, ale zvlášte na Ohňovej zemi,
    <sup>
     [
     <a class="footnote" href="#ftn.id2583497" name="id2583497">
      78
     </a>
     ]
    </sup>
    ostrove, ktorý leží z tamtej, južnej strany Magallanskej úžiny. Táto zem, kde
         sa práve nachádzame, vidíme, že je veľmi úrodná. Celý okres Ultima Esperanza
    <sup>
     [
     <a class="footnote" href="#ftn.id2583520" name="id2583520">
      79
     </a>
     ]
    </sup>
    s malými výnimkami je taký úrodný, že na mnohých miestach mohlo by sa i
         roľníctvo zaviesť a zem obrábať.
   </p>
   <p>
    Ozývajú sa hlasy tu i tu zvlášte proti tejto veľkej spoločnosti. Zabrala vraj najlepšie
         zeme; že ich vyciciava; že účastinári sú všetko boháči, a čo je ešte horšie, nie sú ani
         domáci; dividendy vraj z veľkej čiastky idú do cudzozemska, neobracajú sa teda na zveľadok
         krajiny, z ktorej pochodia; že je to kopenie majetku v jedných rukách, vec nespravodlivá. A
         druhé podobné veci. Ale druhí zas bránia tú istú spoločnosť a netaja svoje dôvody, že zem
         by bola ležala bez osohu, že by sa o jej bohatstve netušilo, keby ju spoločnosť nebola
         začala využívať racionálne. Na využívanie musela tiež vynaložiť kapitály, snáď i prvej, než
         počala brať dôchodok. Jednotlivec v tie časy, keď sa spoločnosť utvorila, nemal toľko
         peňazí, aby bol priviedol do poriadku toľké priestranstvá. Bolo treba stavať domy, ohrádzať
         a nadovšetko vydržiavať veľký počet zamestnancov; nadobudnúť čriedy oviec a lichvy, uvádzať
         jemnejšie druhy statku. V tie časy nebolo v Punta Arenas veľkých kapitalistov, aby sa boli
         mohli podobrať na takéto ohromné obchody a zohnať väčšie peniaze. Že by bolo predčasné
         vydeľovať zem túto pod roľnícku robotu, keď ešte okolo Punta Arenas je len málo zeme
         obrobenej dokonale. Bolo by hádam lepšie už len tam urobiť začiatok, lebo tam by sa ono
         väčšmi vyplatilo než tuná. Plodiny svoje by tam ľahšie speňažil roľník, kde je mesto, keby
         mal vôľu robiť. Ale, vidíme, i mesto radšej kupuje zemiaky a suchý krm vonku, než aby zeme
         obrábalo, lebo pracovné ruky využíva na tento čas výnosnejšie v iných naliehavých prácach.
         Uvádzajú takéto a podobné dôvody.
   </p>
   <p>
    Nuž a vyzerá tak, že ak by štát tieto zeme mal vydať menším majiteľom, ktorí by ich
         neobrábali roľníckym spôsobom, ale chceli by ich využívať zas len na pašu, tým by sa na
         samej veci nezmenilo ničoho. Veľký pokrok by sa tým neurobil. Ak chceli zeme využívať na
         pašienky, mohli to dávno urobiť, kým boli ešte slobodné a nezaujaté spoločnosťou, ktorá ich
         dnes využíva, že málokto by ich využíval lepšie ako pašienky.
   </p>
   <p>
    Veď spoločnosť konečne ich nedrží právom vlastníctva, ale iba v prenájme, teda dočasne.
         Platí od nich štátu ročnú prenájomnú cenu statočne a riadne. Ona je nie na vine, že je ten
         poplatok snáď trochu nízky. Taká bola zmluva. Ak štát nenaliehal, ona sa iste nebude núkať.
         Nikto sa naostatok neodhŕňa, keď mu niečo dávajú, povie dosť, iba keď ho bijú.
   </p>
   <p>
    Medzitým časom sa stalo, že štát dal niečo takýchto zemí do prenájmu, ale v Ohňovej
         zemi, všetko samým malým osadníkom a na verejnej dražbe. Pozemky tie boli v blízkosti
         prístavu samého mestečka Porvenira.
    <sup>
     [
     <a class="footnote" href="#ftn.id2583638" name="id2583638">
      80
     </a>
     ]
    </sup>
   </p>
   <p>
    Na dražbe sa rozchytali, a to za prenájom ohromný, keď ho porovnáme s poplatkom, čo dáva
         táto spoločnosť. Zabrali ich všetko chudobní ľudia: obyvatelia samého Porvenira a okolia.
         Bola všeobecná mienka po tej dražbe, že úbohí títo ľudia urobili zlý obchod a musia prísť
         na žobrácku palicu. Kde by oni mohli vyťažiť z takých zemí tie ohromné peniaze, ktoré sa
         podobrali, že budú splácať ročne ako prenájom.
   </p>
   <p>
    A títo prenajímatelia ukázali predsa, že sa neoklamali. Nesplnilo sa ničoho, čo im
         predpovedali. Začali si oni tie zeme obrábať: pestujú na nich zemiaky, a to veľmi dobrej
         akosti, čo sú omnoho lepšie, než tie, čo sa dovážajú z Chiloé. Z Chiloé dochodia dosiaľ iba buriaky,
    <sup>
     [
     <a class="footnote" href="#ftn.id2583676" name="id2583676">
      81
     </a>
     ]
    </sup>
    v Ohňovej zemi sa už sadia jemné druhy anglické a norvéžske a daria sa tam
         znamenite. Okrem toho sejú hodne suchého krmu, ktorý sa tiež prvej dovážal a dováža sa za
         drahý groš zo severných a stredných Chíl. Z predaja týchto plodín pokrývajú snadno svoje
         výdavky a vyplácajú i prácu. Krem toho držia ovce na pozemkoch neobrobených. V zime ich
         kŕmia senom, keď sú snehy a paša pod nimi. Pravda, taký majiteľ môže mať veľmi málo oviec,
         ale že ich je málo, práve preto nie mu ich je ťažko riadiť a zaopatrovať suchým krmom. Tak
         sa stáva, že keď ovce a lichva veľkých majiteľov hladujú alebo kapú od hladu a zimy, ovce
         malého majiteľa sa poprávajú. Krem toho on môže na tom istom kuse zeme odchovať viac oviec
         omnoho lepších, než bohatý majiteľ, čo ich má na kŕdle. Skúsenosť i doteraz ukázala, že
         malý gazda má na tom istom kuse zeme omnoho väčší dôchodok len z vlny a mäsa, než veľkí
         majitelia, čo majú podniky veľmi staré a vzorne zariadené.
   </p>
   <p>
    Tu by bolo dobre vyzdvihnúť, že tento pokus vykonali Dalmatínci. Ľud tichý a pracovitý,
         ktorý sa neštíti práce a motyky, ľud striezlivý a skromný, ktorý nečaká, aby sa stal
         boháčom do roka a šiel peniaze mrhať v záhaľke a kratochvíli. On vydobýva zo zeme pomaly a
         vytrvale všetko, čo sa dá vydobyť. Zem je veľmi štedrá a povďačná: kto sa k nej obráti s
         oddanosťou, venuje jej pot čela a mozole rúk, toho nezahanbí, ale ho odmení bohate.
   </p>
   <p>
    Po tomto prípade štát už sotva bude môcť vydať, i keby snáď chcel, svoje zeme okolo
         tohoto miesta, kde sme, v Ultima Esperanza totiž, bohatým spoločnostiam za taký prenájom
         ako dosiaľ. Iste sa nájdu i tu jednotlivci, ktorí snáď budú hotoví platiť viac a lepšie ich
         využívať. Jesto i tu veľa zeme, súcej pod pluh a motyku. Štát bude teda prinútený využívať
         lepšie to veľké bohatstvo, ktoré leží v nej dneska prielohom; bude prinútený všímať si snáď
         lepšie i druhého bohatstva, čo znamená ešte väčšie, než sama zem: práce statočnej, malých
         prenajímateľov a majiteľov, ak ich nájde takých pilných, vytrvalých a skromných, ako v
         Porvenire.
   </p>
   <p>
    Medzitým otvorila sa trankera, brána, v drôtenej ohrade. Tropilla vtrielila do druhého
         kampa, vždy ešte v hustých oblakoch prachu. Za ňou prešli i vozíky. Prešli sme z kampa
         kompánie do kampa obyčajného statkára. Ak to koho zaujíma, môžeme dodať, že toho istého,
         ktorého dom nás prijal dnes na poludnie tak priateľsky a pohostinne. Týmto činom sme i
         vystúpili z územia čílskeho, ktorého jeden z krajších kútov sme dnes popoludní prešli a
         obdivovali, bárs prach nám prekážal kochať sa v jeho krásach. Vošli sme na územie republiky
         Argentíny. Či budeme nútení vracať sa ešte raz na tejto ceste na územie čílske? Čo na tom,
         veď ani v Chile nám nebolo zle. Teraz medzitým sme hostia veľkej a bohatej republiky
         Argentíny.
   </p>
   <p>
    Tráva je akosi redšia, zem trochu tvrdšia. To je nie síce výhoda pre pána majiteľa, ale
         nám úľava veľká. Na tejto štrkovitej ceste nieto prachu, ako bolo na zemi tučnej a mäkkej.
         Prehliadli sme s obľahčením.
   </p>
   <p>
    I deň akosi ustal; slnce by sa rado skryť za rozložité kopce, kryté pašienkami, okrúhle.
         Nevídať už postáv divých a čudných, od výmyslu sveta, ako bola Cordillera, čo sa nám bola
         priblížila na chvíľu. Iba kde-tu ešte vykukuje na nás končiar roztrhaný a celý v snehu
         niektorého velikána spoza zádumčivých, krotkých kopcov pampy. Vzdor kopcom, ktoré nás
         hľadia ukryť, vyzerá ešte za nami zvedave: kam to ideme tak ďaleko, od veľkého divadla
         nebotyčných štítov do skromnej tíšiny uľahlej, jednotvárnej pampy.
   </p>
   <p>
    Ale tu sa ukázala prozreteľnosť. Za zákrutou cesty je hostinec, cieľ dnešnej cesty.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2582145" name="ftn.id2582145">
        51
       </a>
       ]
      </sup>
      <span class="emphasis">
       <em>
        subdelegát
       </em>
      </span>
      (z lat.) — zástupca poslanca, vyslanca
     </p>
    </div>
    <div class="footnote">
     <p>
      <sup>
       [
       <a class="para" href="#id2582156" name="ftn.id2582156">
        52
       </a>
       ]
      </sup>
      <span class="emphasis">
       <em>
        „juez de paz“
       </em>
      </span>
      (špan.) — zmierovací sudca
     </p>
    </div>
    <div class="footnote">
     <p>
      <sup>
       [
       <a class="para" href="#id2582222" name="ftn.id2582222">
        53
       </a>
       ]
      </sup>
      <span class="emphasis">
       <em>
        despačo
       </em>
      </span>
      (zo špan. despacho) — obchod
     </p>
    </div>
    <div class="footnote">
     <p>
      <sup>
       [
       <a class="para" href="#id2582253" name="ftn.id2582253">
        54
       </a>
       ]
      </sup>
      <span class="emphasis">
       <em>
        lac
       </em>
      </span>
      (zo špan. lazo) — laso, povraz so slučkou na konci; užíva
               sa na chytanie zveri
     </p>
    </div>
    <div class="footnote">
     <p>
      <sup>
       [
       <a class="para" href="#id2582276" name="ftn.id2582276">
        55
       </a>
       ]
      </sup>
      <span class="emphasis">
       <em>
        vuelta
       </em>
      </span>
      (špan.) — drobné peniaze
     </p>
    </div>
    <div class="footnote">
     <p>
      <sup>
       [
       <a class="para" href="#id2582396" name="ftn.id2582396">
        56
       </a>
       ]
      </sup>
      <span class="emphasis">
       <em>
        Universal
       </em>
      </span>
      (angl.) — všeobecný
     </p>
    </div>
    <div class="footnote">
     <p>
      <sup>
       [
       <a class="para" href="#id2582416" name="ftn.id2582416">
        57
       </a>
       ]
      </sup>
      <span class="emphasis">
       <em>
        Craven mixture, Navy cut, Phillips mixture
       </em>
      </span>
      (angl.) —
               „zbabelá“ zmes, námornícky rezaný tabak, Phillipova zmes
     </p>
    </div>
    <div class="footnote">
     <p>
      <sup>
       [
       <a class="para" href="#id2582465" name="ftn.id2582465">
        58
       </a>
       ]
      </sup>
      <span class="emphasis">
       <em>
        Cía
       </em>
      </span>
      (špan.) — spol. (skratka compania — spoločnosť)
     </p>
    </div>
    <div class="footnote">
     <p>
      <sup>
       [
       <a class="para" href="#id2582507" name="ftn.id2582507">
        59
       </a>
       ]
      </sup>
      <span class="emphasis">
       <em>
        moštador
       </em>
      </span>
      (zo špan. moszador) — pult
     </p>
    </div>
    <div class="footnote">
     <p>
      <sup>
       [
       <a class="para" href="#id2582538" name="ftn.id2582538">
        60
       </a>
       ]
      </sup>
      <span class="emphasis">
       <em>
        ol rait
       </em>
      </span>
      (z angl. all right) — výborne, dobre
     </p>
    </div>
    <div class="footnote">
     <p>
      <sup>
       [
       <a class="para" href="#id2582573" name="ftn.id2582573">
        61
       </a>
       ]
      </sup>
      <span class="emphasis">
       <em>
        shop
       </em>
      </span>
      (angl.) — pohár
     </p>
    </div>
    <div class="footnote">
     <p>
      <sup>
       [
       <a class="para" href="#id2582588" name="ftn.id2582588">
        62
       </a>
       ]
      </sup>
      <span class="emphasis">
       <em>
        Antipódy
       </em>
      </span>
      (z gr.) — protiľahlé krajiny
     </p>
    </div>
    <div class="footnote">
     <p>
      <sup>
       [
       <a class="para" href="#id2582609" name="ftn.id2582609">
        63
       </a>
       ]
      </sup>
      <span class="emphasis">
       <em>
        Old Smuggler
       </em>
      </span>
      (angl.) — Starý pašerák
     </p>
    </div>
    <div class="footnote">
     <p>
      <sup>
       [
       <a class="para" href="#id2582636" name="ftn.id2582636">
        64
       </a>
       ]
      </sup>
      <span class="emphasis">
       <em>
        chartreuse, benediktine
       </em>
      </span>
      (franc.) — značky likérov. Chartreuse
               bol najstarší kartuziánsky kláštor v južnom Francúzsku. Mnísi tohto kláštora vyrábali
               známy bylinný likér. „Benediktínsky“ likér vynašli mnísi z opátstva Fécamp.
     </p>
    </div>
    <div class="footnote">
     <p>
      <sup>
       [
       <a class="para" href="#id2582662" name="ftn.id2582662">
        65
       </a>
       ]
      </sup>
      <span class="emphasis">
       <em>
        salud
       </em>
      </span>
      (špan.) — zdravie; na zdravie
     </p>
    </div>
    <div class="footnote">
     <p>
      <sup>
       [
       <a class="para" href="#id2582700" name="ftn.id2582700">
        66
       </a>
       ]
      </sup>
      <span class="emphasis">
       <em>
        varietas delectat
       </em>
      </span>
      (lat.) — Zmena teší (je príjemná).
     </p>
    </div>
    <div class="footnote">
     <p>
      <sup>
       [
       <a class="para" href="#id2582719" name="ftn.id2582719">
        67
       </a>
       ]
      </sup>
      <span class="emphasis">
       <em>
        čambon
       </em>
      </span>
      (zo špan. chambón) — ťarbák
     </p>
    </div>
    <div class="footnote">
     <p>
      <sup>
       [
       <a class="para" href="#id2582730" name="ftn.id2582730">
        68
       </a>
       ]
      </sup>
      <span class="emphasis">
       <em>
        balek
       </em>
      </span>
      — začiatočník
     </p>
    </div>
    <div class="footnote">
     <p>
      <sup>
       [
       <a class="para" href="#id2582748" name="ftn.id2582748">
        69
       </a>
       ]
      </sup>
      <span class="emphasis">
       <em>
        alianc
       </em>
      </span>
      (z franc. alliance) — spolok
     </p>
    </div>
    <div class="footnote">
     <p>
      <sup>
       [
       <a class="para" href="#id2582763" name="ftn.id2582763">
        70
       </a>
       ]
      </sup>
      <span class="emphasis">
       <em>
        saur
       </em>
      </span>
      (z nem. sauer) — kyslý
     </p>
    </div>
    <div class="footnote">
     <p>
      <sup>
       [
       <a class="para" href="#id2582783" name="ftn.id2582783">
        71
       </a>
       ]
      </sup>
      <span class="emphasis">
       <em>
        bitter
       </em>
      </span>
      (angl.) — „horká“ pálenka, liehovina z pomarančovej
               kôry
     </p>
    </div>
    <div class="footnote">
     <p>
      <sup>
       [
       <a class="para" href="#id2582890" name="ftn.id2582890">
        72
       </a>
       ]
      </sup>
      <span class="emphasis">
       <em>
        predpokladali hostia na svadbe v Káne Galilejskej
       </em>
      </span>
      — narážka
               na príbeh z Nového zákona, v ktorom Kristus premení vodu na víno
     </p>
    </div>
    <div class="footnote">
     <p>
      <sup>
       [
       <a class="para" href="#id2582974" name="ftn.id2582974">
        73
       </a>
       ]
      </sup>
      <span class="emphasis">
       <em>
        Gauč
       </em>
      </span>
      (zo špan. gaucho) — dobrý jazdec na juhoamerických
               pampách
     </p>
    </div>
    <div class="footnote">
     <p>
      <sup>
       [
       <a class="para" href="#id2582988" name="ftn.id2582988">
        74
       </a>
       ]
      </sup>
      <span class="emphasis">
       <em>
        caballero
       </em>
      </span>
      (špan.) — jazdec, rytier, pán
     </p>
    </div>
    <div class="footnote">
     <p>
      <sup>
       [
       <a class="para" href="#id2583048" name="ftn.id2583048">
        75
       </a>
       ]
      </sup>
      <span class="emphasis">
       <em>
        trankera
       </em>
      </span>
      (zo špan. tranquera) — vráta v ohrade
     </p>
    </div>
    <div class="footnote">
     <p>
      <sup>
       [
       <a class="para" href="#id2583251" name="ftn.id2583251">
        76
       </a>
       ]
      </sup>
      <span class="emphasis">
       <em>
        madrina
       </em>
      </span>
      (špan.) — kobyla, vedúca stádo
     </p>
    </div>
    <div class="footnote">
     <p>
      <sup>
       [
       <a class="para" href="#id2583305" name="ftn.id2583305">
        77
       </a>
       ]
      </sup>
      <span class="emphasis">
       <em>
        Cordillera de los Andes
       </em>
      </span>
      (špan.) — juhoamerické Kordillery,
               ktoré sa volajú aj Andy
     </p>
    </div>
    <div class="footnote">
     <p>
      <sup>
       [
       <a class="para" href="#id2583497" name="ftn.id2583497">
        78
       </a>
       ]
      </sup>
      <span class="emphasis">
       <em>
        Ohňová zem
       </em>
      </span>
      — (Terra del Fuego), ostrov pri južnom cípe Južnej
               Ameriky, oddelený od pevniny Magallanesovou úžinou. Pôvodní obyvatelia boli Indiáni.
               Neskôr sem chodili zlatokopovia i z Chorvátska
     </p>
    </div>
    <div class="footnote">
     <p>
      <sup>
       [
       <a class="para" href="#id2583520" name="ftn.id2583520">
        79
       </a>
       ]
      </sup>
      <span class="emphasis">
       <em>
        Ultima Esperanza
       </em>
      </span>
      (špan.) — Posledná nádej.
     </p>
    </div>
    <div class="footnote">
     <p>
      <sup>
       [
       <a class="para" href="#id2583638" name="ftn.id2583638">
        80
       </a>
       ]
      </sup>
      <span class="emphasis">
       <em>
        Porvenira
       </em>
      </span>
      — mestečko na Ohňovej zemi, v ktorom je veľká
               chorvátska kolónia
     </p>
    </div>
    <div class="footnote">
     <p>
      <sup>
       [
       <a class="para" href="#id2583676" name="ftn.id2583676">
        81
       </a>
       ]
      </sup>
      <span class="emphasis">
       <em>
        buriak
       </em>
      </span>
      — druh zemiakov
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2583828">
       </a>
       6. Podivné príhody na pampe
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zostúpili sme z vozíkov s veľkým smiechom. Vidíme, čo sa to s nami porobilo, ako nás
         doriadila cesta. Keď sme sňali okuliare, čo sme mali na obranu očú, videli sme kruh biely,
         kde priliehali na kožu. Ostatok tváre šedohnedý, alebo skôr farby pampovej. Podobali sme sa
         ovciam, neprirovnávajúc, čo majú tiež hlavu čiernu a okolo očú biele okuliare. Šatstvo
         pokryla hrubá šedohnedá vrstva; na každom vlásku, ak trochu odstával, boli ako pátriky
         zrazeného prachu do malých guľočiek. Boli sme sťa naše úbohé gazdiné, keď musia cúdiť
         zbožie alebo česať ľan cez celý deň na humne. I v stupách, kde sa tlčie dub, budú asi takto
         doriadení každý večer po skončenej, veru protivnej robote.
   </p>
   <p>
    Keko je ako murín. Iba čo oči a zuby sa mu blyštia. Keď prehovorí, musíme sa smiať:
         biele zuby jeho sa na nás škeria sťaby černochove.
   </p>
   <p>
    O chvíľu sme už mrhali vodu a mydlo v pohodlnom hostinci, aby sme sa aspoň z väčšieho
         okľúdili. Voda i vzdor mnohým premenám len vždy odchádzala kalná z umývadla.
   </p>
   <p>
    Večerali sme trochu, a utiahli sa na odpočinok. Bolo síce niečo sveta, čo si viedol
         trochu veselo, i búchal dosť hodne po našej chodbe. No ustatosť nedbá na pletky: učičíkala
         i nás do hlbokého spánku.
   </p>
   <p>
    V tej ustatosti ani sme si nepripomenuli, ako by sa bolo svedčilo, že vlastne trávime
         Vianoce, a to práve Svätvečer. Sme síce veľmi ďaleko od miesta, kde sa ten div divúci bol
         stal, že sa narodil svetu Spasiteľ v stajni, v chudobe a poníženosti. Veľmi ďaleko od toho
         miesta, na protivnej strane zemegule. Ani čiastka roku nezodpovedá tej, ktorá privítala
         bola Dieťa: my tu užívame leto a horúčosť, kdežto na jasle Spasiteľovi museli dýchať vôl a
         osol, aby ho ako-tak zahriali svojím dychom. No a vzdor tomu naše dnešné nocovanie malo z
         toho ovzdušia, ktorým dýcha ten posvätný dej, na ktorý neboli by sme mali tak nemilobohu
         zabudnúť. Trávime svätú noc, plnú taju, tiež medzi pastiermi, na rozsiahlych pastvinách,
         bárs je to hen v patagónskej pampe, veľmi ďaleko a ďaleko od betlehemského poľa. V tej
         ustatosti, zaujatým pobočnými vecami, nezišlo nám na um počkať trochu: či azda i nám by sa
         neušlo trošku toho veľkého posolstva, ktoré bolo tam z otvoreného neba postretalo tak
         neočakávane práve skromných, jednoduchých pastierov, zvestujúc im veľký dar z neba, čo sa
         stal svetu: „Pokoj ľuďom na zemi…“
   </p>
   <p>
    Ráno sme boli prekvapení veľmi príjemne, že bol zas medzi nami náš včerajší hostiteľ. On
         prišiel ešte včera popoludní, omnoho včaššie než my na tieto strany, a dosiaľ už i pokonal
         svoje diela. Našli sme ho v jedálni, kde nás prišiel vyhľadať. Treba vedieť, že je on tu
         vlastne doma. Sme zase v jeho kampe. On sem prišiel, nevychodiac zo svojho poľa; to sa vie,
         chodníkmi, kde by neboli prešli naše vozíky.
   </p>
   <p>
    Prišiel stráviť s nami prvú vianočnú slávnosť.
   </p>
   <p>
    Tak sa zdá, ešte viac sveta sa ide zísť, než čo nás tu bolo. Poctil nás prítomnosťou
         svojou i pán juez de paz, mierový sudca, predstavený celého tohoto okolia. Vymenovaný
         miestodržiteľom, má právomoc dosť rozsiahlu; tá zabieha po troške na všetky polia verejnej
         správy a poriadku: na administráciu a pravosúdie i iné oblasti. Vychodí, akoby on bol
         trochu ako náš slúžny, keby mu bol okres väčší, trochu ako okresný notár; má niečo i od
         verejného notára a niečo od sudcu. Pritom je i voditeľom matrík. Je to, môže sa povedať,
         predstaviteľ všetkej štátnej moci. Jeho moc je v odľahlých čiastkach kampa vždy väčšia, než
         v blízkosti obydlených miest. Prišiel on, možno, len aby strávil sviatok Božieho narodenia,
         ako sme prišli i my a snáď ešte prídu i druhí obyvatelia kampa, aby sme ho strávili v
         spoločnosti. I my podliehame tomu istému pudu ako i osamelí ovčiari, ktorý nás núti ak i
         nie vždy, ale aspoň pri zvláštnych príležitostiach vyhľadávať spoločnosť blížnych, dľa
         peknej zásady, čo hlása príslovie zo slovanského juhu: Svaka ptica svorne jatu,
    <sup>
     [
     <a class="footnote" href="#ftn.id2583989" name="id2583989">
      82
     </a>
     ]
    </sup>
    že každé vtáča letí k svojmu kŕdľu. A možno, že ho doviedli sem i úradné diela,
         preto hádam prišli s ním dvaja milikovia,
    <sup>
     [
     <a class="footnote" href="#ftn.id2584005" name="id2584005">
      83
     </a>
     ]
    </sup>
    ako tu voláme trochu žartovne, trochu dôverne vojakov polície.
   </p>
   <p>
    Sveta je tu čosi i od včerajška a podchvíľou ešte dochádzajú noví hostia. Sťa kajkeny,
         keď sa zletia na zelenej pažiti, že sa povyrazia medzi sebou, a keby na to prišlo, i
         pohašteria, i oni sa zišli sem. Ako dochádzajú, tak sa strácajú v hlavnej miestnosti, kde
         je obchod a šenkáreň.
   </p>
   <p>
    Na dlhých vodorovných žŕdkach, čo sú pred štítom domu, sú popriväzované kone. Keby
         neboli pod sedlom, myslel bys’, že sme na konskom jarmoku. Ale mimo sedla majú i uzdy:
         nejeden ju má s ostrým zubadlom. Ich údel je čakať a zas len čakať o hlade, o smäde, či sa
         gazdovi zapáči rušať, alebo ostať tuná; čakať, aby bol hotový na cestu kedykoľvek a nebolo
         preňho zameškania. Musia takto stáť v hotovosti.
   </p>
   <p>
    Jest ich hodne pod sedlom čílskym s ohromnými ťažkými strmeňmi, všakovej podoby a rezby.
         Dosť ich je i pod baštami a malvinkami. Malvinas
    <sup>
     [
     <a class="footnote" href="#ftn.id2584053" name="id2584053">
      84
     </a>
     ]
    </sup>
    <sup>
     [
     <a class="footnote" href="#ftn.id2584068" name="id2584068">
      85
     </a>
     ]
    </sup>
    sa volajú ostrovy Falkland, sedlo malvinské teda pochodí z tých strán.
   </p>
   <p>
    Ona má tiež pokrývače, na ktoré sa položí kostra sedla v podobe sánočiek, dobre
         vystlatých poduškami, aby sa neodrel chrbát koňovi. Sánočky sa podpášu širokým pásom popod
         brucho koňovi, vystelú jahňacou kožou, pekne brčkavou. Tá sa zas pokryje vyrobenou hladkou
         kožou, čo sa zas pripevní remeňom, aby sa nepomklo alebo nespadlo zo sedla. Sedenie je na
         tom sedle dosť pohodlné. Praví gauči
    <sup>
     [
     <a class="footnote" href="#ftn.id2584094" name="id2584094">
      86
     </a>
     ]
    </sup>
    zriedka ho užívajú, majú radšej svoje bastos.
   </p>
   <p>
    Keď je už reč o gaučovi, bude dobre vysvetliť približne, čo to slovo znamená.
   </p>
   <p>
    V širšom zmysle slova tu volajú gaučom každého, kto býva od viac rokov na pampe, zaoberá
         sa prácami po podnikoch; pravda, nie ako kuchár, stolár, záhradník alebo holič. Musí to byť
         práca, čo súvisí so statkom, ktorá sa vykonáva z väčšej čiastky na koni. Preto gauč musí
         byť dobrý, vytrvalý jazdec, a čo je hlavné, neohrozený v jazde. Najradšej si bude sedlať
         mladé kone, hoc na podniku ich nájde všakových na výber. Musí jazdiť koňa bystrého, teda čo
         nebol vycvičený veľmi dávno, a nie div, že taký nepriučený bude mať ešte niektorú chybičku,
         zlú náklonnosť a muchy. Keď vôbec skáče a šantuje, nerád slúcha, keď sa mu pridá, lebo také
         mladé kone sú priučené obyčajne iba z väčšieho.
   </p>
   <p>
    Je teda gauč akoby i vychovávateľ koní mladých a neskúsených; tvorí ich na svoje kopyto.
         Taký gauč nemal by sa dať nikdy zhodiť z koňa. No každé pravidlo, ak je statočné, musí mať
         svoje výnimky. Má ich i toto, na nešťastie hádam viac, než by ste mysleli. No bola by už
         povážlivá chyba, myslím, neodpustiteľná, keby gauč vypustil uzdu z ruky, keď ho tátoš
         vysype. Ostal by na pampe bez koňa, lebo ten by iste pri ňom nezostal, keď by bol na zemi,
         ale radšej by odfujazdil. Bolo by ho ísť potom „kampeavať“,
    <sup>
     [
     <a class="footnote" href="#ftn.id2584157" name="id2584157">
      87
     </a>
     ]
    </sup>
    zhľadávať totiž po kampoch a tam rozosiatych podnikoch; nielen ubehlíka, ale i
         jeho riadiky, s ktorými blúdiť dlho po kampe ani koňovi nebolo by na úžitok a zdravie. Uzdu
         teda drž pevne, keď si vypadol zo sedla, durný kôň ti ináč ufujazdí a tebe ostane posmech.
   </p>
   <p>
    Keď vysadá naň, kôň by mu nemal stáť krotko ako jahňa alebo práve hianedz.
    <sup>
     [
     <a class="footnote" href="#ftn.id2584185" name="id2584185">
      88
     </a>
     ]
    </sup>
    Je krajšie, keď fŕka, fučí, alebo práve keď zareve od besnoty; taký kôň už ozaj
         zasluhuje svojho gauča. Čo na tom, že je trochu nebezpečný, len nech je besný, v plnej sile
         mladosti, sily a bujarosti, nech vydrží mnoho a neustane zaraz, nech sa nepotkýna na každom
         kroku, ako to, bohužiaľ, robia staršie, vyťahané kone.
   </p>
   <p>
    Gauč musí vedieť mnoho vecí, rozumieť sa do všetkého po troche. Kde prešiel razom, ta by
         mal potrafiť i na polnoci. Má sa vynájsť na pampe, i kde nikdy nebol; to je už jeho vec, či
         dľa oblakov, dľa slnca, dľa hviezd, dľa vetra, dľa druhu kriakov a či už ako. Keď ho noc
         kde zastihne, prenocovať, kde sa nájde, hoc na holom snehu, hladu sa nebáť. Ak nemá nič
         iného, uloví guanaka,
    <sup>
     [
     <a class="footnote" href="#ftn.id2584219" name="id2584219">
      89
     </a>
     ]
    </sup>
    pštrosa, kajkenu. Ani koňacina nenie najhoršia gaučovi; sviečkovica napríklad,
         ba i bok z kobyly, čo i nie veľmi upečený, je dobrý. Jemu všetko chutí, pred čím sa
         obyčajný človek vždycky odhrýza predsa.
   </p>
   <p>
    Gauč narába nožnicami veľmi dobre; strižie na ruku i mechanickými, ako najlepší, skúsený
         holič. Priúča žrebca pod sedlo, junca pod jarmo. Nebojí sa rozpajedeného býka, ak sa naň
         vyrúti na holej pampe, kde nieto ani vŕby, na ktorú by sa pred ním chytro vyštveral;
         maštale, do ktorej by sa zatvoril; ba ani močiara, kde by uskočil, hoc i do bahna vyše
         kolien. Narába nožom šikovne a elegantne. Zareže škopca, odrie a vypitvá ho chytrejšie od
         mäsiara. Naloží ohňa ako slúžka, upečie pečienku na kolíku, že si prsty oblížeš.
   </p>
   <p>
    Ak sa chceš ponevierať po pampe, bude dobre, keď si ho podmaníš za priateľa; ak ťa
         prijme do priateľstva: neboj sa biedy, ani nehody, ani nebezpečenstva. On ťa vytrhne. Nosiť
         ti nič nebude treba, bude ťa chovať ako pavúka. Ešte i stučnieš s ním v ceste. Vie narábať
         lacom, lebo tá robota mu je náruživosť i najväčšia chlúba.
   </p>
   <p>
    Lac má ustavične na sedle, priviazaný spoľahlivými ťahanci, tam hneď za sebou, iba rukou
         naň siahnuť.
   </p>
   <p>
    „Lazo“ je vlastne vôdzka, ale nie z pačesov a ani konopná, je vôdzka dobre vyrobená z
         konskej kože. Kožu rozprestrú za čerstva, kým je mokrá, na vráta, dobre vytiahnutú, ešte ju
         pribijú klincami, aby sa nezbehla, ako by urobila cele iste pri vysúšaní. Keď sa vysuší,
         oholia ju, očistia z blán dobre a narežú na remence dosť široké, ale tak, že ostanú medzi
         sebou spojené úzkymi mostíkmi. Na ten spôsob z kože vyjde jeden remenec, dakoľko metrov
         zdĺže, toľko metrov, koľko ich vystane z jednej kože. Ten remenec nakŕmi sa baraním lojom,
         koľko ho len vtiahne, natierajúc ho vytrvale. Remenec zmäkne, bude ohebný a elastický.
         Potom už ľahko ho môžeš vykrútiť na vôdzku. Ak mu nezabudneš dať z času na čas lojovej
         omasty, môžeš byť istý, že ti bude v pampe veľmi spoľahlivým riadikom, že ťa nezahanbí,
         roztrhnúc sa pri robote, keď by ti najviac záležalo na tom, aby vydržal, že ťa na dôdavok
         ešte i nešľahne pri tom puknutí, až ti navrie klobása, kde sa ti ho dostalo. Gauč s tým
         lacom vykonáva všakové roboty. Chytí ním rozpajedeného bujaka za rohy a povláči ho po pampe
         tak poriadne, že bujak vyvalí jazyk, dychčí, skrotne a bude sa triasť od strachu, keď ho
         druhý raz zazrie na koni. Ťahá ním vozík, keď ti kone ustanú. Vláči kolíky pri ohrádzaní,
         každý na jeho miesto, kde ich treba vsádzať do zeme. Poviaže hovädo v korrale, alebo ho
         stiahne, zapriaha pomocou jeho vola a i kravu dojí, sputnajúc ju ním, aby nekopala.
         Vytiahne ti ním i auto i teba, ak kde zaviazneš v rieke a voda ti ukradne elektrický prúd.
   </p>
   <p>
    Ostatne dnes nie je deň a miesto pojednávať takéto podrobnosti, ale už tu treba
         vyzdvihnúť a vyhlásiť, že gauč je človek naskrze čestný, pevných, dobrých zásad, nie tulák,
         ani dobrodruh. Je spokojný sám so sebou, o druhého sa nestará, neotiera sa o nikoho, ale
         prekážať si tiež nedá od nikoho.
   </p>
   <p>
    Pred samým hostincom je pomerne ticho. Hostia, čo sú od včerajška, možno spia ešte. Išli
         spať, tak sa zdá, veľmi neskoro. Tí, čo nadišli dneska, utiahli sa do hlavnej miestnosti a
         tam si prisluhujú. Je i dosť zavčasu, vzdor tomu, že slnce je už nie nevládne bábätko, ale
         dúži mladoň; istý sebe, že ide ešte lepšie zdužieť, ktorý vzdor svojej neobsiahlej moci, z
         ktorej všetko žije a teší sa zo života, nielen tu na pampe, ale i na celom svete, vzdor
         svojej dôležitosti nevynáša sa a nechlúbi, opovrhujúc snáď nami, temnými črviakmi, ale
         usmieva sa nám teplým, láskavým úsmevom, akoby nám chcel povedať:
   </p>
   <p>
    „Počkajte, vy chlapci, ja sa budem celý deň na vás dívať, a podkúrim vám tak, že sa vám
         budú priliepať pulidery a budú vám ťažiť vaše kabáty a tesné vaše akési chomútiky, čo máte
         na hrdle i s akýmisi fáborčeky.“
   </p>
   <p>
    A je už hodín dosť hodne na modrom nebi; v lete i ono veľmi zavčasu vstáva. A nebo bolo
         modré a čisté, bez obláčka. Aké šťastie sme my mali! Dodnes nás nezastihol ani lejak, a
         ktorý predsa v okolí Ultima Esperanza je skoro každodenný hosť, ako i v Punta Arenas a jej
         okolí. Priletí znezrady, nedá sa oznamovať dlho daromným blýskaním a prázdnym hrmením, ako
         v druhých krajoch, kde robieva dlhé prípravy, akoby mal byť súdny deň, a z toho veľkého
         hrozenia a zastrájania mnoho ráz nevykvitne ničoho. Najviac ak fŕknu dve-tri kvapky, ako
         keď mucha pľuje, kvapky, ktoré zem zaraz chtivo popije. Tu je nie tak. Nebo sa zaoblačí
         odrazu, počne pršať. Neraz fŕka i z čistého neba, a o chvíľu je zase pekne.
   </p>
   <p>
    Nám bolo celou cestou slnce. Nemali sme ani jeden deň pri sebe druhého patagónca:
         vietor, ktorý, tak sa zdá, akiste musel sa vyliahnuť kdesi na týchto stranách, nebodaj
         kdesi v Cordillere, skadiaľ sa lecikedy zatára na more a premieša mu vodu, aby sa
         nezosmradla. Naženie úzkosti tým, čo veselo cestovali oceánom. Druhého brata pošle ta
         ďaleko na Adriu, kde sú síce mornári neohrození, ale vzdor tomu nevítajú ho s veselou
         tvárou. Tretieho sem na pampu, aby ju poriadne povymetal.
   </p>
   <p>
    No vzdor tomu je nás už dakoľko pred hostincom; hostí veselých, ktorí sa zhovárajú ako
         ľudia, ktorých čakajú všetky pôžitky, čo môžu poskytnúť vianočné sviatky a čo sú ani nie
         načaté ešte. Smejú sa radi, natešení tým povedomím; všetko im je milé, zaujímavé.
   </p>
   <p>
    Tak sa smejú chutne nad výjavom, ktorého indy by si hádam ani nepovšimli veľmi. Je tak
         obyčajný a všedný na pampe!
   </p>
   <p>
    Proti hostincu na pravej strane je úložitý briežok, pod ním stoja dvaja chlapci a chutne
         sa bavia, vypuknúc tu i tu v silný chachot, ktorý až sem k nám dolieha z druhej strany
         údolia; vyvoláva tiež veselý smiech i na našej strane. Príčinou tej veselosti a smiechu je
         pár juncov, čo sa strcajú sem a ta, nevediac si akoby rady a nemohúc takrečeno ani pokročiť
         stadiaľ, kde sú, tam v neveľkej úboči. Chvost do neba, hlava pri zemi, biela pena padá z
         ich lesklej huby. Na nej sa perlia kvapky potu, sťa čistá rosa na tráve.
   </p>
   <p>
    Aký pád, a to práve na Vianoce! Junce, ktoré boli do tých čias slobodné ako vták v
         povetrí, a dnes… Dvaja chlapci dohnali ich včera večer z vegy…
   </p>
   <p>
    Ostatne my nevedeli by sme vyrozprávať, čo sa to stalo. Bude lepšie, keď opíšeme verne,
         čo sa hovorilo na vege, ktorá je tam v údolí, nie veľmi ďaleko od tohto hostinca.
   </p>
   <p>
    My sme si odpočívali pokojne a bez starosti na vege, lebo nám bolo prichodilo prežúvať,
         ako patrí poriadnemu hoviadku. Lebo krm sa nepožuje odrazu, ako patrí a lepšie sa vrátiť na
         tú istú robotu druhý raz, ako ju odtisnúť len spolovice. Ako sme tak ležali, priletia tie
         dva kone fučiac a na koňoch dvaja, čo zvíjali nad sebou akési hady, čo fuňali, syčali a
         pukali. Vyskočili my junce, čo sme polihovali na tej vege, a zbili sa do hŕby, ako viete,
         bračekovci. Hŕba je veselšia, ako keď si sám. A had keď má šľahnúť, tiež nešľahne každého,
         keď ich je mnoho, ale iba jedného. Keď nás je moc na hŕbe, neujde sa ti tak mnoho z tej
         jedze, ako keby si bol sám. Ale tie kone len na nás dvoch. Kde sme sa koľvek obracali, vždy
         za nami dvoma, kým nás len neodštipli od kamarátov; sprvu iba trošičku, a potom, ako nás
         trochu väčšmi od nich odohnali, tu sa ti už hodili ako besné medzi nás a kamarátov.
         Fundžali a pukali tými hadmi okolo nás a syčali, a my raz sem, zase tam, že ich obídeme a
         vrátime sa k hŕbe.
   </p>
   <p>
    Ale i vy, bračekovci, čo ste boli v nej, tej hŕbe, ste sa nebodaj zdurili a utiekli na
         zdravú stranu. My vás nemohli dohoniť a s vami sa zamiešať. A ako tie syčali a pukali, my
         sa zdurili ešte horšie a trielili, ako nás nohy nosili, aby nás nedohonili a nevedeli sme,
         kde ideme, ako ideme.
   </p>
   <p>
    Ale sme my zvedeli zaraz, kde sme, čo sme. Vybehli proti nám havkáči, že nás roztrhajú,
         možno i zožerú, a skákali okolo nás. I na hlavu sa nám hádzali. Videli sme i všakové diery
         veľmi veľké, že bys’ mohol do nej vtrieliť akokoľvek, ale nie v zemi, ako čo má líška, ale
         čo sú ako kopce, a z nich začali vychodiť tí, čo chodia na zadných nohách. Líška býva sama
         v svojej diere, ale týchto tu bolo moc, keď sa z nej vyhrnuli. My, že sa hodíme do stráne,
         lebo tam by bolo hej. Ale čo, keď sú kone chytrejšie a skočili pred nás; a v ktorú my
         stranu, v tú stranu kone pred nás. A my potom napred, kde nám nekrátili a kde nebolo
         nikoho. A tí za nami: kone fučali, tí na zadných nohách sa podhadzovali a pliaskali,
         havkáči revali, a všade krik a sodoma, iba čo rovno pred nami je ticho.
   </p>
   <p>
    Bola vám tu ako ohrada, čo sú drevá v zemi a trčia do neba jedno pri druhom, rúče hore
         koncom.
   </p>
   <p>
    V tej ohrade bolo veľmi ticho a bolo do nej skočiť ako nič i schovať sa pred tými, čo sú
         za nami. Na jednom mieste tých driev nebolo, čo trčia v zemi, a bolo to miesto široké, i my
         rúče vtrielili doň, že sa skryjeme i pred havkáčmi i pred tými hadmi a koňmi.
   </p>
   <p>
    Urobili sme sprvu dobre, vojsť cez to ako prázdne miesto, lebo havkáči nešli za nami a
         kone zastali pred tým prázdnym miestom, čo sme my cezeň vošli. Z tých koní sa zhodili z
         každého jeden, čo chodia na zadných nohách, ale na koni nechodili, iba čo sedeli, ale kôň
         trielil dobre miesto nich. Tie hady pohodili na zem k tomu prázdnemu miestu, čo je ako
         diera v tej ohrade, a to vám neboli hady, bračekovci, lebo už nešprihali, ale vôdzky z
         kože, čo páchne toľme od koňa, že budú iste z jeho kože. A to sú tie vôdzky, čo na nás
         hádžu tí, čo chodia na zadných nohách.
   </p>
   <p>
    Nevošli ani oni k nám. Iba dlhé drevá, čo boli hneď tam na zemi, počali klásť do tej
         diery, kadiaľ sme my vtrielili. Ale nie že by ich položili, aby trčali hore koncom do neba,
         ale ich uložili jedno a nad ním druhé. Koniec jeden i druhý im vsadili medzi tie drevá, čo
         trčia do neba, aby nemohli padnúť na zem, ani vyletieť von z tých driev, kde ich vsadili. A
         bolo ich moc tých driev, od zeme až dohora. Medzi nimi ani teľa nebolo by sa prevlieklo,
         iba ak by jahňa alebo havkáč. A naostatok už tej diery nebolo, čo sme cez ňu vbehli, lebo v
         nej ležali tie dlhé drevá od zeme jedno nad druhým až kde tá ohrada už nejde vyššie.
   </p>
   <p>
    A už sme vedeli, že nás prekabátili. Dohnali nás sem, čo chodia na zadných nohách a čo
         kone miesto nich behajú. Kone ich musia tiež slúchať, pre tie žinky, čo nimi šľahajú, a
         široké jazyky, čo nimi lupkajú o tie svoje zadné nohy. Lebo nás dohnali sem, keď všade
         havkali a skákali; i za nami šľahali, a my že to hady, a to boli žinky, kričali a lupkali z
         jednej i druhej strany. My že z toho rákoša utečieme a trielili sme, kde bola urobená
         najväčšia tichosť. Tú tichosť naschvál urobili tí, čo chodia na zadných nohách, okolo tej
         ohrady, čo má drevá, čo trčia do neba, a dieru jej urobili širokú, aby i junce mohli
         vbehnúť a nebúšili sa do ktorého dreva. Dlhé drevá vyťahali z ich dier a položili k ohrade,
         aby nezavadzali. A v ohrade urobili tú tichosť najväčšiu: a keď my, že nájdeme pokoj a
         tichosť, do ohrady vleteli, oni drevami dlhými zahatali veľkú dieru, čo sa cez ňu vbehne,
         ako keď zem a kriaky, keď ich udupkáš v potoku, môžu zahatiť v ňom vodu.
   </p>
   <p>
    Už ohrada sa nemôže preskočiť. Popod tie dlhé drevá, čo ležia, sa nemôže podliezť, lebo
         ako preskočiť, sme malí a ako liezť zas veľkí. Dreva nevyvalíš, ani to, čo iba ako leží, z
         jeho miesta nevysotíš. Vedeli my, že nás majú, ako nás druhé razy mali, keď nás sem
         dohnali, ešte keď sme mali svoje matere a my bývali pri materi, a keď nás lapili za hlavu,
         čo ti je huba i temeno, a hlavu ti vykrúcajú, kým by ju nevykrútili a nevytruštili šiju,
         ktorá moci ešte mať nemôže. Ale nestane sa šiji ani mak, lebo ti nohy nevydržia a pokľaknú
         v tej tvŕdzi, a ty sa vyvalíš nabok, ako nahnitý starý buk padne z nôh, keď príde naň
         nevládnosť. Tí ťa lapia za nohy, prikľaknú ťa, hlavu ti pritisnú do smradľavej zeme, a ten,
         čo je medzi nimi najhorší, vezme to červené železo, čo okolo neho i povetrie sa trasie od
         strachu a je na dlhom drúku, a priloží ti ho na bedrá, že sa ti všetky žily strasú od bôľu,
         a spod toho kolesa vybúši hustý dym a začne ti vlastné mäso škvrčať ako vtáčatká v hniezde
         od strachu, keď preletí nad nimi ukrutný krahulec, čo ich kradne a odnáša v pazúroch. Na
         bedrách máme i teraz tie kolesá, čo nám vypiekli. Budeme ich nosiť na pamiatku, kýmkoľvek
         sa nám nepoderú i tie zuby, čo sme len toť začali stavať nové.
   </p>
   <p>
    Ale na zlo sa zabudne chytro, keď sa ti dobre vodí. Keď nám prestalo špieť na bedrá, i
         my zabudli, čo sa nám stalo. Bolo nám vtedy veľmi dobre: lebo sme boli malí a chodili sme
         za materou. Mater nosila vo vemeni všetko, čo nám bolo treba. Potom nás prikvačili iné
         starosti a od veľkej starosti a zármutku zabudneš na krivdy, čo si prvej preniesol. Vidia
         sa ti, že boli malé, ako sa ti vidí veľký štít, keď je ďaleko, menší od malého briežku, keď
         ti je pred hubou. To nám bola najväčšia žalosť, že nás mater počala odrazu nerada vidieť.
         Keď sme jej prilipli na vemä, nelizkala nás po boku a po bedrách, nevolala k sebe tým
         hlbokým mučaním, keď sme neboli pri nej, ako nás volávala, keď sme boli malí. Keď sme k nej
         pristúpili a počali piť sladkosť z jej vemena, postála nám trochu, postála, ale zaraz potom
         podvihla nohu. Preniesla ju ponad našu hlavu a odtisla nás od seba. Že kdeby ona naveky, že
         sme vraj veľkí, že nebude chovať papajov a starých capov, že je hanba upriamiť sa na cecky;
         parobkom, ako my, že sa svedčí ísť na zelenú trávičku a napásť sa, ako ona. Keď nám bude
         ďaka, ísť na studničku, lebo je voda chladná a chutnejšia od tej kaky, čo ona má v ceckoch
         a čo nám bobo odniesol, aby bolo i druhým bábätkám, čo budú, ak ich pán boh požehná. Že
         máme zuby vraj ostré, že ju zle hryzieme do ceckov, keď glgáme, že ju búchame hlavou do
         brucha a podhadzujeme ju bez poriadku dohora.
   </p>
   <p>
    Ono je i pravda, zuby sme boli rúče postavili; hrýzli trávu; pokášajúc ju jazykom. I nad
         čelom, na samej vrchhlave, z jednej a druhej strany začalo nás čosi tuho svrbieť, že sme si
         nevedeli rady. Museli sme sa škrabať a škrabať o všetko, čo sme našli. Od toho svrbenia i
         mater sme tuho bili do brucha, keď nás pripustila plekať. A keď to nie, treli sme tú hlavu
         o jej bok alebo bedrá, lebo nám bolo mäkko a teplo.
   </p>
   <p>
    Bolo neskoršie ešte horšie, keď mi povedala, aby sa neustával, že vzal bobo cici. Ani
         sme neverili, že je to naozaj, kým nás raz, keď sme sa mali okolo nej veľmi a začali tým
         chvostom krútiť a ísť hubou rovno k vemenu, neodstrčila dosť ukrutne od seba. Keď som sa
         zase vrátil, búšila ma tuho do boku, až ma odhodilo. Len toľko, že som sa neprekoprcol. Ale
         ja zas k nej, k tomu vemenu, lebo som lipol za ním. Ale ona ma už kopla nohou, ako aká
         druhá krava, čo mi nebola mať. A už na mňa nepozrela, a ak som ja prišiel blízko, otrel sa
         o ňu, už letela rohmi do mňa.
   </p>
   <p>
    Čo jej bolo treba odhodiť sa tak odo mňa? A či som hádam čo zvinil? Alebo len tak jej
         srdce odpadlo odo mňa? Veľa som sa natrápil a nasužoval, že sa kde prezviem ako a prečo,
         ale nikto mi nikdy nevedel povedať.
   </p>
   <p>
    Ale sa zabudlo i na to. Paša bola mäkká a mladá na vege; vodička čerstvá a čistá a bolo
         veľa kamarátstva. Svrbelo nás veľmi nad tým čelom; my jeden do druhého. Búchali tou hlavou,
         treli ju o kamaráta, ako mohli. A keď sa vyklovali rožky, ani to svrbenie nebolo toľké.
   </p>
   <p>
    Bolo nám veselo a hej, vyrástli sme dúži, pasovali sa čajsi ustavične. Ale keď sa minula
         horúčava a noci počali byť studené, už sme my nevedeli, čo robiť od rozpusta. Zadierali my
         neraz i do väčších. Voly nevzali toľme za bánosť, keď sme okolo nich zašantovali. Čo boli
         zurvalci ako my, ale mocnejší, tí zápäť rohmi do nás. I pasovali sme sa naozaj a neraz
         klali čo najväčšmi. Rozdelili sme sa a pratali každý na zdravú stranu, keď bolo počuť, ako
         dudre kdesi spoza briežku náš tatko. Zazeral mrzko na všetky strany, rozhadzoval penu,
         dudral čajsi ustavične. Ak sa mládež dala do šantov, napajedil sa a rozprášil ju, že sme
         leteli každý kde mohol.
   </p>
   <p>
    I tieto šanty nám odrazu vyhnali z hlavy. Jeden deň, keď už neboli tie horúčavy veľké,
         ale bolo pekne, prišlo ich moc na vegu, kone a čo na nich učupení sedia a šľahajú tými
         hadmi. Kone fučali, hady syčali a hvižďali a i pukali neraz. A my zas, koľko nás bolo, do
         tej hŕby. A oni tú hŕbu, akokoľvek bola, dohnali ta, kde majú tie diery v svojich kopcoch.
         Durením a lupkaním vdurili nás do ohrady a teraz už pamätám, akoby len toť bolo, že ohrada
         bola táto istá, čo sme v nej zase. I tá veľká diera bola na nej, ako i teraz, kým sme sa do
         nej všetci nevhrnuli. Keď my tamdnu, tí čo chodia na zadných nohách, preložili tie isté
         dlhé drevá, kde bola na ohrade tá veľká diera.
   </p>
   <p>
    Nebrali sme si veľmi k srdcu, čo to bude. Bolo nás moc, tá ohrada skoro plná dopoly;
         pasovali sme sa a chodili okolo tých driev, čo trčia do neba naokolo. Tam, kde iba ležia,
         hľadeli my, čo robia tí, čo chodia na zadných nohách, ako sa do tých dier, čo sú ako kopce,
         vkrádajú a vychodia. Bolo nám smiešno, ako chodia na tých zadných nohách, trčia hore koncom
         do neba, neprirovnávajúc, ako tie drevá na ohrade. V noci sme sa triasli od strachu, hoc
         nás bolo moc na hŕbe. Tí, čo chodia na zadných nohách, vošli do tej diery. Keď už nemal
         viac kto vchodiť, tú dieru zapratali: že sa ani nevedelo, kde bola prvej v tom kopci. Iba
         keď sa ti v noci na jednej i druhej strane v tom kopci ukážu okále veľké. Svietili v tme
         ako okále toho zbojníka, čo tiež po noci chodí a číha. Ale na junce nie toľme, koľko na
         ovce. Predesilo nás, že nás tie okále požerú. Ale naostatok sa prižmúrili a nebolo ich už
         vidno svietiť celú tú noc.
   </p>
   <p>
    A keď už bolo slnce a dobre vidno, prišli tí na zadných nohách. Chytali nás, pováľali v
         zem, a ten, čo bol najhorší, čo mal akýsi roh, ale nebol to roh, lebo bol zo železa, a
         ostrý ani najostrejší konár alebo kameň, prikľakol k nám, čo sme boli ustretí. Ani aby sa
         pohol ktorý, keď tým rohom, čo je nôž, ranil nás ukrutne. Vydrapoval nám vnútornosti a
         snoval a keď ich vytrhol, hádzal ich ponad tú ohradu. Tamvonka havkáči sa bili a ruvali,
         keď ich hltali. Do rany nám nasypal prachu, čo horel, že sa nám mäso triaslo. Krv sa od
         neho sekla a už sa malým cícerkom cedila iba, keď nás pustili. I pľasli nás tým širokým
         jazykom, čo je z kože, po bedrách, to ako aby sme sa skôr pratali.
   </p>
   <p>
    Myslel som, že mi je už koniec, keď sme vykuľhali na vegu. Veselosť nám uletela, šanty
         sa odnechceli, nevládni sme boli, zima nás drvila, keď slnce sa odobralo domov.
   </p>
   <p>
    I tie rany zahojila dobrá tráva, chutná voda. V dobrom kamarátstve sme zabudli na ne.
         Iba že radosť už nikdy nebola, ako v tie časy, keď sme boli veselí a bujarí.
   </p>
   <p>
    Kde sa nepredesíš, keď si zase, kde si bol tie razy, a zakaždým si prešiel zle. Že
         preskočíme ponad drevá, ale horky preskočíš, keď guanako nepreskočí. Vädili sme sa, čakali,
         čo to s nami zas bude. I diery sa podeli na tých kopách kdesi, a oči ohyzdné a žlté pozreli
         na nás. Ale na šťastie hneď sa zažmúrili; nebodaj, išli zaraz spať. Havkáči zatíchli,
         driemu kdesi v svojich dierach, čo majú v kôpkach, ako tí, čo chodia na zadných nohách.
         Havkáč by rád všetko, ako ten jeho kamarát, ale mu vychodí na menšie, lebo nemá moci, koľko
         má vôle.
   </p>
   <p>
    Čo nám idú zase urobiť? Zakaždým nám zle urobili: čo raz, to horšie. Vtedy sme boli v
         hŕbe a teraz sami. Koľkých odviedli takto z vegy po jednom, po dvoch? Nevrátil sa už ani
         jeden z nich na vegu. Starý vôl, čo kríva na zadnú nohu a už je vždy len na vege s juncami,
         lebo nemôže robiť s volmi, rozprával nám neraz, ako videl kožu junca na kriakoch. Bola dolu
         srsťou, ale ju poznal, že je jeho. Na konci chvosta, čo je kystka, bola mu čierna; čierna
         kystka bola i na chvoste, čo bol na tej koži dolu srsťou. Nepovedal by on, čo nebolo; je on
         vôl skúsený, bol moc ráz ďaleko, kde je akási voda; tá už nie je ako táto voda, ale je
         slaná. Moc sa navodil s tými, čo chodia na zadných nohách, videl, aké majú všakové riadiky.
         Ten rozprával, že junca zhodili, poviazali. Do hrdla mu vrazili dlhý nožisko. Tak akosi
         volajú ten roh, čo je ostrý a jedovatý, a kde prejde, zápäť krv vyviera. Je ako ten, čo
         donesú na dlhom drúku na vegu, keď je tráva najkrajšia: začnú ju tiež rezať a za každým
         švihom ide hŕbka trávy, čo je podrezaná na radok. Tam uvädne tráva chuderka od žiaľu, lebo
         je odrezaná a usuší sa, že šuchorí ako mŕtve konáre. Nôž keď vojde juncovi do hrdla, junec
         sa hádže, krv sa mu rúti z rany, pení sa a vrie; rozlieva sa, že sa urobí z nej veľká
         mláka. Kde by ju zem pochlípala toľkú odrazu! A keď sa mu všetka vyleje a začne chladnúť na
         tej mláke: junec sa už nehádže, iba ticho leží na boku. I život mu vytiekol na tú ranu, čo
         mu krv tiekla.
   </p>
   <p>
    Naveľa vyšla tá veľká hviezda, čo vychodí, keď ide slnce vstávať a zas keď si išlo
         ľahnúť, aby mu azda posvietila. A veru neviem, načo by malo inde pýtať svetlosti, keď samo
         jej má nadostač a ešte jej zvýši na podarúnok zemi a všetkému, čo je na zemi. Za tou
         hviezdou vstalo slniečko, a možno, mívali sme si, už ostatný raz, čo nám toť svieti.
         Nadstavili sme uši, či nečujeme vás, našich z vegy, ale kde by naši! Vega je veľmi ďaleko.
         Ovečka hej, zabľačala tam niekde z úboče; nuž, zvala jahniatko, ak azda zablúdilo, alebo
         kde ostalo trčať. Medzi drôtmi najskôr, lebo jahňa sa neraz pechorí, že sa pretisne, a keď
         je napoly a bolo by sa posošiť, tu sa predesí a už sa nepretíska, iba trčí, že ani sem ani
         tam.
   </p>
   <p>
    Keď sa už dávno rozvidnelo a slnce stálo vysoko, tí dvaja sa zas priplichtili. Vtisli sa
         pomedzi tie dlhé dreva, čo tak ležia jedno nad druhým, ľahli si na to drevo ako prestretí,
         keď sa pretískali a padli odrazu do ohrady.
   </p>
   <p>
    My sme sa pritisli o tie drevá, čo trčia do neba, len aby nám bolo od nich čím ďalej.
         Nik sa nepreteká, aby sa k nim tisol; skôr bedlí odtisnúť sa, len aby nebol blízko. Hlavu
         sme znížili, i hodne, k tej smradľavej zemi, až z nej hádzalo oblak toho hnusného prachu,
         keď sme doň fučali. Ten oblak nás bádal do nozdier, nažieral nás do očú. My sa chlapili
         takto, že ich podberieme na rohy, ak by oni do nás.
   </p>
   <p>
    Ale oni nie do nás ani kroka. Iba sňali z toho prívesku, čo im je miesto prednej nohy a
         celembá im popri ich boku ako cepíky. Jeden čajsi dlhý ako druhý, iba na tom, čo je pod
         vrchným, je ako lopata a na nej akési šúľočky nasadené. Na daktorom tom šúľočku vám je
         obrúčka blyšťavá a žltá. Drží hádam dovedna čosi, aby sa neroztrhlo. Tie šúľočky sa vám
         hýbu ani živé, rozťahujú tú vôdzku a robia na nej sľučku. Keď je sľučka urobená, začnú ju
         krútiť nad hlavou.
   </p>
   <p>
    A tá hlava aká im je! Nie ako naša, aby mala rohy; ani ako koňa, aby mala hrivu. Je
         okrúhla ako hrnček. Nebodaj by sa čosi vyčrpkalo z tej nádoby, ak je zdnukajška nedobre
         obriadená, lebo im je zákon nosiť na nej pokrývku takú, ako viete, čo má ten hrnček, čo v
         ňom nosievajú mlieko, čo každý deň, keď slnce vstáva, chodia kradnúť kravám, a hádam i nie
         kravám, ale skorej malým, nevládnym teľcom. Teliatko pripustia očistom materi, a keď sa
         otvorili jarky sladkej miazgy a teľa nalakomené začne mľaskať a vrtieť chvostíkom,
         poťahovať a vyžmykovať cecok, búchať mater, ale pomaly, o vemä, aby pojavilo ešte väčšmi,
         už tu čakajú tí zlodeji, odsotia malé teliatko, zdržiavajú ho pevne a vyťahujú cez cecky
         všetko, čo nazbieralo sladkej šťavy. Teliatku nechajú iba to, čo si krava vonkoncom nedá
         ukradnúť. V tých hrncoch už nesú mlieko navrchu spenené, pokryjú ho tou pokrývkou, aby ho
         krava nezočila, alebo aby sa nevyčrpkalo. Tak obkrádajú teľce, a čo idú ukradnúť nám?
   </p>
   <p>
    Krútia tou vôdzkou, čo je z konskej kože, nad hlavou, či tou sľučkou; krútia chytro a
         prikrádajú sa. Už sa vidí, čo chcú robiť. Idú šľahnúť, a vôdzka je vo dvoje, že šľahne
         väčšmi. Šľahnúť, aby navrelo a krv presiakla. Nám už len bežať a nedať sa šibnúť, lebo
         veľmi bolí, kde šibne.
   </p>
   <p>
    Nešľahli predsa. Sľučka švihla nado mnou, padla mi na hlavu. Otriasam ja hlavu, že
         zhodím sľučku, krútim hlavou, hádžem ju sem a tam. Ale sľučka padla už ta, kde rohy
         vychodia z hlavy, stiahla sa okolo mojej ozdoby, mojej obrany, čo nosím dohora a pyšne.
         Sedí tam ako veniec a nedá sa zhodiť.
   </p>
   <p>
    A keď sa nedá, ja si ju odnesiem. Nič, iba sa pustiť ako víchor popri tých drevách, čo
         trčia do neba, čo sa nedajú preskočiť a nedajú sa vyvaliť. Oslobodím sa ja vôdzky, alebo ju
         odnesiem, hoc tentam drží ju za druhý koniec. Nech ju drží, kým ju nevypustí či dobrotky
         alebo zlotky. Len nech ho potiahnem a začnem vláčiť; pôjde za mnou, zametajúc smradľavú
         zem, ako bodľavý kriak, čo sa chytil chvosta.
   </p>
   <p>
    Ani vláčiť, nie, ho nemôžem. Na samom prostriedku v tej ohrade vsadený je stĺp bukový.
         Trčí tiež do neba, veľmi obšúchaný, dookola vyhladený i akoby ho boli ešte pomastili. Že by
         bol vysoký, nie je vysoký, ale je dúži, nik by ho ľahko nevykýval. Tentam s tým príveskom,
         čo má miesto prednej nohy, priskočil ti sťa guanako k tomu stĺpu, vôdzku ti okrútil okolo
         toho stĺpika i jeden i dva razy a i viac ráz. Choď ho ty teraz, povláč, keď ťa drží vôdzka.
         Vôdzku mu pomáha držať ten stĺpik bukový, čo je na prostriedku. Načo sem prišiel, čo sa
         starie do nás? Ale je mocnejší odo mňa, i od všetkých nás, čo sme tuná dovedna. Priskočil i
         ten druhý, že mu pomôže držať vôdzku za druhý koniec. Ťahajú k sebe, a mocne ťahajú, tými
         prívesky. Ale ja sa nedám pohnúť, keď raz zapriem nohy do zeme. Držím sa ja tuho, sťa ten
         stĺpik; nech len príde a ťahá, kto ma chce utiahnuť…
   </p>
   <p>
    Kde by si oni poradili so mnou, a nech by ich bolo dva razy toľko, keby nie ten stĺpik!
         Ale ten drží za všetkých, okolo neho sa vôdzka šmýka. Oni nemôžu hnúť mňa, ja nemôžem si
         odniesť vôdzku, bude nám tu prichodiť i nocovať a čakať, či pustím ja, alebo pustí stĺpik.
   </p>
   <p>
    Ten jeden zas od stĺpika, že pôjde kdesi. Ten druhý len drží za druhý koniec tú vôdzku.
         A ten sa zakráda kdesi poza mňa; nebodaj figľuje čosi; hádam mi ublíži. Má on na tom
         prívesku, čo má miesto prvej nohy, zavesený široký jazyk; a už vidím, čo figľoval.
   </p>
   <p>
    Začne mi za zadkom lupkať a plieskať. Ja veru strhol sa, čo sa robí. Podskočil som, lebo
         ma zdurilo to, čo lupká. A ono mňa ani nepľaslo, ale plieskalo po tej koži, čo ukradli tí,
         čo chodia na dvoch nohách, prasaťu, dobre ju umäkušili a teraz ju ovíjajú do kolien, aby
         mali v čom chodiť. Ja podskočil a hodil sa čosi bližšie k tomu stĺpiku. Ten, čo držal
         vôdzku za druhý koniec, ťahal k sebe a už mi nedal odskočiť. Posošil sa ja znovu, paprčky
         sa mi rozkriačili a vborili do zeme. Mocujem sa ja tuho s tým, čo vôdzku drží. Ale zas mi
         zalupkalo odzadku a znezrady. Ja som sa zduril veľmi, bárs ma i nepľaslo veru. O koľko sa
         ja pohol, o toľko ma zas pritiahli na stĺpiku. Prečo nesedel v hore? Nebolo mu tam lepšie,
         ako trčať tuná?
   </p>
   <p>
    Aká hanba, bračekovci, aká potupa! Junec ako buk dať sa prevládať od tamtých dvoch.
         Mohol by ich pripučiť, keby ich pritisol o zem, dodrúzgať, ani nie rohmi, iba čelom. A
         všetko darmo, ja som v ich moci. Všetko pre ten stĺpik, čo je predomnou. Prišiel sem z
         hory, pomáha im, drží proti mne. Lupkanie tiež pomáha im, lebo ma durí…
   </p>
   <p>
    Čelo mi je, bračekovci, pri samom stĺpiku, veru sa doň opiera tuho. I tí dvaja pri ňom:
         aha, blízko, priam pri mojej hlave. Ja si ju lámem, že im spravím pamiatku, čo aspoň
         jednému! Keby ho bolo dostať pod rohy. Len podvihnúť hlavu trošku, zvrtnúť iba o poznanie,
         roh sa mu vborí do brucha, tam je mäkko. Ani medzi rebrá by nebolo zle. Vystrekne krv a
         bude po ňom.
   </p>
   <p>
    Zbadali oni, čo ja hútam. Prihnali ma, že sa čelo pritislo o stĺpik. Zaomínalo tuho.
         Vôdzku moc ráz okrútili okolo stĺpika: ach, viac ráz, ako čo ju raz zakrútili prvej okolo
         hlavy, keď ma išli lapať a robili, čo chceli.
   </p>
   <p>
    Jeden ma lapil za rohy tými šúľočkami. Kde by tu pohnúť čo len trochu hlavou! Ten druhý
         zodvihol nôž, dlhý veru a široký, že mi ho azda zaborí medzi lopatky. A v dolinu mu je
         veru. I hrdlo môže podrezať, ak mu je ďaka.
   </p>
   <p>
    Dobre sa majte, bračekovci, lúčim sa od vás. Neuvidia vás už oči moje! Neuvidia našej
         peknej vegy, čo nás odchovala; jej zelenej trávy, čo nás sýtila; jej čistej vody, čo sme sa
         do nej vše nazerali, keď sme ju pili!
   </p>
   <p>
    Nie, nebol vám to nôž, bračekovci, hoci sa blyští ako nôž alebo ako lagúna, keď sa do
         nej oprie slnce a prechodí sa sem a tam, keď ju pohne vietor. Ostria nemá ako nôž, má na
         ňom zúbky sťa kajkena, čo ukáže v pysku z oboch strán, keď ho rozďaví a počne ziapať. Hrmot
         v hlave sa urobil, ani čo by boli zaduli víchry zo všetkých strán, stretli sa na pampe a
         dali sa do pasov. Trasie sa mi svet, akoby sa rúcal z koreňa úplaz bučiny. Mocný druzgot,
         sťabys‘ rozčesol buka odhora nadol. A už odfrkol kúsok roha, samý vŕštek, kúsoček ako pol
         toho šúľočka, čo ma držia za rohy. Ale je ten kúsok najtvrdší a pekne končitý. Ten, čo sa
         najchytrejšie vborí do brucha alebo medzi rebrá. Čo ostalo, je iba kýpeť. Iba že mám ešte
         druhý, práve taký; i toho bude mu dosť, ak mu ho vborím, kde je mäkko.
   </p>
   <p>
    Nebolo sa čo úfať, bračekovci. Keď príde pád, prikvačí ťa na obe strany. Priložili ten
         nôž i na druhý roh. Hrmot a trešťanie v hlave, druzg, sťaby ju kálali; odpadol i kúsok
         druhého roha. Pohodil ten zubatý nôž pod stĺpik, vzal akýsi druhý, hrubý a tupý. Vozí ho
         sem a tam, kde je ten kýpeť. Moja hlava hrmí, roh škrípe a drnčí. Ten nôž je zádrhlivý,
         rapavejší od jazyka, čo má junec, keď si líže bok proti srsti. Keď prestalo hrmieť, ten s
         tým šúľkom šuchá mi po kýpťoch, sťaby zhľadával čosi na nich.
   </p>
   <p>
    Kým ma sužovali, keď kyptili moju ozdobu, čo si na nej, bračekovci, toľme zakladáme, ja
         som bol v najhoršom, a tí dvaja ustavične ľapotali medzi sebou. Sťa kačice na lagúne, čo
         nevedia inej rady, ako robiť nezdobu v pampe. Neraz sa rozrehotali ako žrebce, keď volá
         jeden na druhého.
   </p>
   <p>
    Strach bol na mne i trápenie, ale sa mi najväčšmi hnusilo, bračekovci, keď sa mi mali
         okolo rohov tí dvaja, čo chodia iba na zadných nohách. Predné majú nepodarené, lebo sú im
         bedárom na nič súce. Väčšmi ma vtedy mrzelo nie hrmenie v hlave a trešťanie, bračekovci,
         ale smrad veľký a ohavný, čo z nich búchal do mojich nozdier. Zadúšalo ma, že by bol
         zbesnel a preboril azda i tú ohradu, a čo by i šiju vytruštil, len by sa bolo oslobodiť od
         neho. Dosť sa mocovali okolo mňa, nebolo im len tak, aby ja stál a nehýbal sa. Naťahovali
         sa tuho, neraz fučali a dychčali. Para sa im z papule socala, robila obláčky, lebo ráno
         bolo čerstvé a chladné. A tá para, bračekovci, keď udrela do nozdier, akoby sa ti prišlo
         zájsť od hnusu a brydu. To vám je smrad tuhý, zosmradnutý. Udrel ma už i na vege, keď sa
         pridalo, že preleteli na koňoch. Lebo viete, tí vám bežať nevedia. Ich zadné nohy sú
         nepodarené. Kdeže by neboli, keď nemajú paprčky, ako ich má ozajstný statok; ani kopytá, čo
         má kôň, majú iba akési lopaty, ako kačka napríklad. Preto iste kričia a ľapocú sťa kačka,
         keď sa snímu. Na tých lopatách sa kývajú z boka na bok, tie predné nohy pri boku celembajú
         ako cepíky, alebo kačke krídla, keď uteká po pažiti pred nami, dotackať sa čím prvej do
         vody. Ukradnú koňovi jeho nohy, čo sú bystré a mocné, keď nás naháňajú, alebo zavracajú,
         lebo majú svoje ťarbavé a nevládne. Neviem, prečo kôň, chytrý a hybký v nohách, je toľme
         zadubený v hlave, že sa dá chytiť, ešte si dá sadnúť na chrbát zázraku, čo sa ledva naň
         vydriape. Ešte letí s ním za nami, akoby to bola veľká chlúba.
   </p>
   <p>
    Prichodilo mi znášať smrad pod samými nozdrami, nie zďaleka, ako v iné časy, keď nás
         zašiel na vege. Ten býval tuhý, ale kde by bol, ako keď ti je pod hubou? A to je od jednej
         zeliny, čo pália v akejsi rúročke, že zdnuka horí tá zelina. A držia ju jednostaj v papuli.
         Dym robí tá zelina; čo je zádušlivý a smradľavý, iba prskať od neho. V očiach zajedá a tí
         dvaja ho hltajú a potom zas ryhajú na papuľu a nozdry. Všetko, čo žerú, žerú s ohňom. Mäso
         na oheň vešajú, a keď je v ňom najviac ohňa, zase ho žerú. Horší sú od karranča: ten ho
         hltá, ale iba zo zdochliny, a nie mäso s ohňom.
   </p>
   <p>
    My junce a ostatný statok poriadny, čo pojeme, požujeme ako svedčí, a predsa je i to
         málo. Nuž keď málo, prežúvame jedzu, keď nemáme roboty, pri ležaní napríklad. Nám je dva
         razy pôžitok a dobrá chuť z jedze a poriadok dokonalý. Nepomieša sa prvá jedza s jedzou, čo
         jeme druhým vrhom. Máme na ňu jednu a druhú a každú iný priečinok. Iba junce majú v bruchu
         knihy, čo sa do nich rúče ukladá, čo užili. Ako nebudú čistí? A ich rodičia čistí tobôž?
         Zďaleka ich poznáš, kde sú a čo sú. Nie po smrade, že by sa valil za nimi, ako za týmito,
         čo hltajú oheň a ryhajú dym. Našich čuješ po vôni, čo od nich razí, naďaleko. Vieš zaraz,
         že sú naši, hoc ich i nevidíš: ak sú v hore, kde je husto, ak za kopcom niekde v pampe.
         Idúc iba za vôňou, nájdeme sa, nech je i húšťava alebo tmavá noc.
   </p>
   <p>
    Dobre alebo nebárs, doniesol vám zas ten jeden akési drevisko zhrúbe ako ten stĺpik, ale
         na jednom i druhom konci pekne vyhladené a malo ako bruško vypučené, no trochu iba. Tí, čo
         chodia na zadných nohách, majú vám, bračekovci, železá a riady, okolo nich stružlikujú a
         majstrujú všakovak. Prvé nohy, čo im visia, nie sú do behu, ani chôdze, ale šúľočky na nich
         šprihajú ako živé, majstrujú neprestajne, ale všetko, bračekovci, nám na obidu. To drevo
         bolo mne tiež na hanbu. Opreli mi ho na hlavu, ta za samé rohy, kde je ona mocná. Zľakol sa
         ja, že ma ako zahlušia, ako mohli, nech by boli chceli. Ale ma nezabili. Kde by vám ja v
         túto chvíľu rozprával len čo z väčšieho, čo bolo a ako bolo so mnou, podľa poriadku, i kedy
         bolo, lebo prikladať nemám odkiaľ a umenšovať bolo by mi škoda. Zohýnať nezohýna, kto chodí
         rovno peknou chôdzou. Nech zohýnajú tí, čo chodia na dvoch nohách, a nech si zas
         vyrovnávajú, čo spoprehýnali. Ostalo mi drevo za samými rohmi, tam, kde sú mäkšie. Z koreňa
         im miazgu nevysušil vietor, čo do nás duje, vysúša mláky a lagúny. Keď už tam bolo, bol by
         ho ja zhodil, iba zatriasť hlavou, nenechal by ho tam tak opreté tuho, keby nie ten stĺpik,
         čo bola oň hlava priviazaná. Na dreve, pri jeho konci, hneď pri tom brušku, mali remenec
         zdĺže vôdzky. Na ňom bola slučka, aby bol v tej slučke koniec toho dreva. Pritiahli ju
         dúže, nech sa nezošmykne. Tým remencom i mne opásali roh jeden, druhým razom išli na roh
         druhý, zas prešli okolo dreva a vrátili sa okolo rohov. Nuž chodili veru s tým remencom
         okolo rohov a zas okolo dreva hodnú chvíľu a boli by chodili hádam do tých čias, ale sa im
         na šťastie toľko neušlo z remenca. Iba čo ostalo z neho medzi tými šúľočkami ako maličký
         chvostík. I ten podvliekli kdesi pod ten remenec, aby ho nezvýšilo nič, keď ho celkom
         popriťahovali dotuha.
   </p>
   <p>
    Nuž to drevo zaťažilo mi na hlave, sťaby bolo tam, odkedy chodím po vege. Hlavu mi
         omínalo, bolo by ju hádam pritislo k samej zemi, nech je nie priviazaná o ten stĺpik. Ale
         ju už odviazali zo stĺpika; vôdzku mi sňali z hlavy, a ja som vám, bračekovci, ostal
         prihnutý, hlava pri zemi, keď ma odsotili od stĺpika.
   </p>
   <p>
    Ja teraz už, že skočím, čo bola i hlava pri zemi, že ho hlobnem zadnou nohou. I to ujde,
         keď mu dáš do kolena nohou alebo do brucha. Ale šípili, čo ja kujem, poviazali mi prvé nohy
         remenčekom. Nebolo ako skákať veľa, iba ak by padnúť rovno na hubu.
   </p>
   <p>
    Tak sa stalo mne, bračekovci. Bol by si urobil neviemčo od jedu, ale čo som si mal
         urobiť, keď som ja nebol sám. Čo urobili mne, urobili i kamarátovi, čo bol so mnou. I
         hádzal sa, i fučal. Nebol by dbal vziať ich na rohy, keby ho neboli priviazali tiež o
         stĺpik. Jemu odfrkol tiež rohu kúsok, čo si na ňom zakladal najväčšmi. A tým remencom, ale
         druhým, lebo i na druhom konci ho tiež mali, priviazali i jemu drevo tým druhým koncom o
         hlavu.
   </p>
   <p>
    Taká hanba sa nám stala, bračekovci, dvom poriadnym juncom. Mali sme drevo na hlave. Keď
         mi odviazali nohy, bol by vďačne išiel, ale ma kamarát socal a chodiť nedajbože. Ja,
         nebodaj, socal zas jeho. Tackali sa my po tej ohrade, že vyjdeme dáko von. Tí dvaja i
         vytiahli teraz, treba im uznať, tie dlhé drevá. Na ohrade sa urobila veľká diera, teraz po
         nečase. Cez tú dieru sme sa pretackali s tým drevom o hlavu.
   </p>
   <p>
    A na slobode, aká bola naša sloboda! Slobodu nám ukradli; miesto slobody mali sme drevo
         na hlave. Začali krútiť tou vôdzkou, išli za nami; kyvkali sa i dupkali tými lopatami, čo
         majú na zadných nohách. Lupkali jazykmi o kožu, čo im je okolo nohy. Havkáči skákali a
         revali okolo nás. My že sa dáme vnohy a rovno k nám na vegu; tam je tráva mäkká a voda
         zdravá a vy všetko na nej naši. Drevo nám vážilo, chôdza išla nanivoč: ja ťahám semka, on
         ťahá inde. Drevo ti drgá hlavu, nohy nevedia ako stúpiť: či ju položíš napred a či nazad,
         keď ťa sotí kamarát. Drevo omína, uráža ti hlavu, tisne ju k zemi.
   </p>
   <p>
    Nedalo nikam, ako sa podať rúče jeden druhému. Keď stúpa on, stúpaj i ty. Čo sa máš
         socať, čo sa mocovať, drevo nedá nikam a uráža. Mocuj sa a socaj, robíš sebe zle; tí sa tam
         rehocú ako žrebce. Naťahuj sa, a havkáči ti skáču na hlavu, dojedajú, že nás roztrhajú. Z
         tých dier vyšli všetci, čo v nich boli, stoja na zadných nohách, ryhajú dym na ústa i na
         nozdry. Bračekovci, moc ich bolo v tých veľkých kopcoch s dierami.
   </p>
   <p>
    Počali my, poriadne junce, dávať na vôľu jeden druhému. Pokročil jeden, tu pokročil i
         druhý: ja v tú stranu, on sa dal tiež v tú istú. Začali sme i chodiť pomaly a dľa poriadku.
         Drevo nám zaraz bolo menšia ťarcha. Polovica sa ušla mne, polovicu mal kamarát. Polovica
         váži polovicu, celé drevo váži dva razy toľko. Každý nosí radšej polovicu, ako keby padla
         naň celá ťarcha…
   </p>
   <p>
    Bolo asi to, čo rozprával junec, keď sa večerom navrátil na vegu veselý a uveličený, že
         iba na tom ostalo, čo bolo, že je zas medzi svojimi. Druhí ho pokojne počúvali, ležiac na
         pažiti a prežúvajúc.
   </p>
   <p>
    Jeho rozprávka je i neumelá i premiešaná mudrovaním, čo ta nepatrí, na mnohých miestach
         je i nejasná. Nedivte sa a neposudzujte. Veď do tých čias málo ráz bol medzi svetom, iba čo
         bol tie dva-tri razy na podniku, ako on sám spomenul. Jeden raz mu vypálili ohnivý znak
         podniku na bedrá. Druhý raz ho zničili, zahanbili, prelomili mu napoly hrdosť a bujarú
         silu: razom, bez prípravy. Ranili ho bezohľadne a ukrutne: vydrapili mu vnútornosti a
         hodili psom. Poníženého, polomŕtveho, zúfalého vysotili ho do kampa; ten na šťastie vyhojil
         ranu, potešil ho, lebo mu držal kamarátstvo v blízkosti.
   </p>
   <p>
    Trávil tam svoj čas až do dneška, medzi vrstovníkmi, ale už ho čaká druhá úloha.
         Odpílili mu rohy, aby bol krotký, vložili mu prvý raz jarmo na šiju. Nech sa ho privyká
         nosiť, poddajne a pokorne. Každý ho nosí svoje, celým životom a bez prestania. Keď
         nahliadne, že bez jarma a poriadku nieto života, nebude posudzovať ľudí tak jednostranne a
         možno i skrivodlive. Nech sa o nich pootiera lepšie, presvedčí sa, že sú nie všetci zlí. Čo
         i privierajú k robote i hoviadka, nájde sa hádam i medzi nimi, čo má srdce dobré a
         milosrdné, na svojom mieste.
   </p>
   <p>
    Neostáva iba doložiť k tejto podivnej udalosti, že sme zazreli v to isté popoludnie zase
         junce s jarmom na hlave. Už sa nesocali bez poriadku. Naučili sa kráčať dosť skladne jeden
         pri druhom. Boli zapriahnuté do karrety. Začali sa, hľa, priúčať i ony robote. Snáď
         nahliadnu i samy, že načim privykať a učiť sa. Už sa i poddali bez protivenia i tejto
         dôležitej úlohe, ktorá ich čaká a bude im vyplňovať celý život, majú darovať slobodu, svoje
         sily i usilovnosť majiteľovi pre práce v poli a pri karrete.
   </p>
   <p>
    Uspokojili ich iste najväčšmi, že v tento dôležitý okamih sú nie osamelé ako siroty. Za
         nimi, na ťažkom oji sú zapriahnuté staré voly, dobre priučené. Nedajú sa ony zmýliť od
         svojej cesty, veď ju znajú dôkladne, keď ju neraz prešli. Pred ne pripäli naše junce mocným
         lanom. Pred juncami zas bol pripätý druhý pár, tiež takých skúsených volov, čo im ukazujú
         cestu. Majú dva príklady a vzory: jeden pred sebou, druhý za sebou; robota im iste pôjde
         ako z príkladu. Netrasú sa od strachu, čo to bude s nimi, vidia, i druhí sú v tom čo ony;
         neboja sa, ale idú pokojne svojou cestou.
   </p>
   <p>
    Že im uškodí robota? Neškodí človeku, neprimeriavajúc, prečo by mala škodiť statku, kým
         je do miery a zodpovedá silám? Naopak, nie že by škodila, otužuje telo, dáva mu dobrý
         vývin, daruje mu dobrú vôľu a silu, donáša mu pokojný spánok. A čo je hlavné, zdarná robota
         rozveseľuje myseľ.
   </p>
   <p>
    Medzi robotným ľudom nájde sa ich málo smutných a ťažkomyseľných.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2583989" name="ftn.id2583989">
        82
       </a>
       ]
      </sup>
      <span class="emphasis">
       <em>
        Svaka ptica svome jatu
       </em>
      </span>
      (chorv.) — Každý vták k svojmu
               kŕdľu.
     </p>
    </div>
    <div class="footnote">
     <p>
      <sup>
       [
       <a class="para" href="#id2584005" name="ftn.id2584005">
        83
       </a>
       ]
      </sup>
      <span class="emphasis">
       <em>
        milikovia
       </em>
      </span>
      (zo špan.) — milicionári
     </p>
    </div>
    <div class="footnote">
     <p>
      <sup>
       [
       <a class="para" href="#id2584053" name="ftn.id2584053">
        84
       </a>
       ]
      </sup>
      <span class="emphasis">
       <em>
        Malvinas sa volajú ostrovy Falkand
       </em>
      </span>
      — Malouines, pôvodné meno
               súostrovia Falkandského. Falkandy (Maluiny), súostrovie v Atlantickom oceáne. Malo
               výborné pasienky pre zdivočilé stáda koní.
     </p>
    </div>
    <div class="footnote">
     <p>
      <sup>
       [
       <a class="para" href="#id2584068" name="ftn.id2584068">
        85
       </a>
       ]
      </sup>
      <span class="emphasis">
       <em>
        malvinas
       </em>
      </span>
      (špan.) — druh sedla
     </p>
    </div>
    <div class="footnote">
     <p>
      <sup>
       [
       <a class="para" href="#id2584094" name="ftn.id2584094">
        86
       </a>
       ]
      </sup>
      <span class="emphasis">
       <em>
        gaučo
       </em>
      </span>
      (zo špan. gaucho) — mláďa
     </p>
    </div>
    <div class="footnote">
     <p>
      <sup>
       [
       <a class="para" href="#id2584157" name="ftn.id2584157">
        87
       </a>
       ]
      </sup>
      <span class="emphasis">
       <em>
        kampeavať
       </em>
      </span>
      (zo špan.) — ísť na pasienok strážiť stádo, zháňať
               dokopy stádo
     </p>
    </div>
    <div class="footnote">
     <p>
      <sup>
       [
       <a class="para" href="#id2584185" name="ftn.id2584185">
        88
       </a>
       ]
      </sup>
      <span class="emphasis">
       <em>
        hianedz
       </em>
      </span>
      — nástroj na pridŕžanie obrábaného dreva
     </p>
    </div>
    <div class="footnote">
     <p>
      <sup>
       [
       <a class="para" href="#id2584219" name="ftn.id2584219">
        89
       </a>
       ]
      </sup>
      <span class="emphasis">
       <em>
        guanako
       </em>
      </span>
      — ťavovitý prežúvavec veľkosti menšieho jeleňa. Žije
               v Južnej Amerike, najmä v Peru (lat. Lama huanachus).
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2585806">
       </a>
       7. Naučenia nájdeš všade, i na pampe
      </h2>
     </div>
    </div>
   </div>
   <p>
   </p>
   <p>
   </p>
   <p>
    Do hostinca ešte vždy prichádza sveta. Nie že by sa umenšoval prúd, časom zdá sa, že
         rastie; prídu neraz i menšie skupiny a zosadnú pred hostincom.
   </p>
   <p>
    Je už hostinec ako úľ pred rojením. V ňom hučí už hodné množstvo okolo dlhého stola;
         pred ním sa rojí národ veselo a pokojne. Veď prišli, aby duša pookriala trochu.
   </p>
   <p>
    Aké postavy! Opálení od slnca, ofúrení od vetra, napospol počerní. Spoza pása, už či je
         kožený, alebo z farbistého závoja, vyzerá obíjaná rukoväť dlhého noža z koženej pošvy; pri
         noži hneď valcovitá oceľová oslička. No neboj sa! Nenie to tak zle, ako si mívaš. Ten nôž
         neublíži. Je to viac gaučovo stolové náčinie. Ten tým nožom seká mäso, keď ho ide piecť;
         urobí doň hlboký rez, aby napchal soli a korenia doň; reže ho, keď je upečené. Nožom si
         ukrajuje chleba; ním reže remenčeky z konskej kože a ťahance. Ako zbroj tasí ho tiež
         dakedy, ale zriedkakedy; nikdy bez veľmi vážnej príčiny a nikdy zradne, od chrbta, vždy len
         v čestnom boji. Nôž proti nožu, prikrádajúc sa opatrne: opatrnosť nie je zrada ani
         zbabelosť; skáčuc, lebo skok a rýchlosť je výhoda, a nie úskok. Veď každý nech hľadí svoju
         kožu; neteší nikoho, keď dostane do nej dieru.
   </p>
   <p>
    Čilen ide s nožom najradšej do stehna, kde je hodne mäsa, kde nebýva duša; ihla a cverna
         ľahko popraví kvár a málokedy skončí sa to tak hrozne, ako by si sa obával. Nejeden tuhý
         spor sa odbaví hubovou polievkou, bude v nej i ají, čo je konečne čílska paprika; polievka
         sa pochlípe a nezabije nikoho. Keď už išlo priveľmi do živého, Čilen radšej ide na päste;
         je obdivovateľ päsťovania. Cieli dľa zákona do čeľusti; vďačne urobí zadarmo, čo by zubár
         vykonal s namáhaním a za drahý groš. Po boji sa vypije pohárik, dajú sa ruky, a všetko je
         zase v poriadku. Žalúdku pri takom boji sa dá pokoj, i bruchu. Čilen je vôbec dobrosrdečný.
         Nahneval by sa nesmierne, ak by si mu chcel ukázať, že ho nemáš za nič, alebo že sa ho
         strániš, snáď opovrhujúc ním, držiac sa ty za niečo lepšieho.
   </p>
   <p>
    Spor na nože u príslušníkov druhých národností je vždy vec povážlivá. Každý urobí
         najlepšie, keď dá nožu pokoj. Kto ťahá meč, od meča zahynie.
   </p>
   <p>
    Národných krojov nevidno; kroj všetkých je temer ten istý. Dľa obuvi ešte najľahšie sa
         dovtípiť, akej je kto národnosti. Nápadné je, aké majú nohy napospol. Môžbyť, tí, čo majú
         také šťastie, že ich majú malé, na ňom si zakladajú. Španiel takto v lete rád nosí svoje
         „alpargatas“: biele pančušky plátenné. Nohavice sú najviac od členkov, kde sú zobraté do
         golierika ako košeľa v zápästí. Nad golierikom je nohavica vydutá ako u Poliakov. Tieto
         nohavice sú obľúbené všetkými, i príslušníkmi druhých národností; sú pohodlné a lacné.
   </p>
   <p>
    Ľudia iných národností nosia radšej topánky miesto papučiek alebo čižmy. Na sárach
         takých čižiem je neraz remenec, ktorým sa môže sára stiahnuť, aby azda nelengala veľmi.
         Ináč ťažko si predstaviť, pre akú druhú príčinu mala by sa tá sára stiahnuť. K topánkam
         patria už podkolenné kožené sáry, či čierne a či farbisté; zo svinskej kože sú, tak sa zdá,
         veľmi pekné. Podajedni radšej nosia návoj do kolena z vlnených povojcov, neraz i kožených.
   </p>
   <p>
    Čilen už najradšej čižmy, ak len možno, čo krajšie a červené, na harmoniku, ale môžu byť
         i čierne, iba že vždy kaľavné. Na obuv veľmi hľadí, u seba i druhých: aby bola vždy veľmi
         čistá, veľmi úhľadná, vôbec skvelá. Jeho čižmy a obuv vôbec končia sa v dlhší, ale dosť
         úzky pysk. Noha mu vyzerá úzka a dlhá, čo nenie pravda; ona je vlastne len malá. Kus pysku
         musí ostať len naprázdno.
   </p>
   <p>
    Gauči, čo užívajú bastos, musia nosiť alpergates
    <sup>
     [
     <a class="footnote" href="#ftn.id2585973" name="id2585973">
      90
     </a>
     ]
    </sup>
    i v ceste, i tie vyduté nohavice. Strmene majú otvor taký tesný, že sa doň noha
         nedá vtisnúť. Zakvačí sa doň veľký palec alebo i druhé prsty a jazdí sa pohodlne s kolenami
         prikrčenými. Začiatočníkovi je táto jazda nepohodlná; nešťastný kôň vystojí dosť
         nezaslúženého bitia po ľadviech. Kôň sa vypomstí tak, že sa nedá nahnať ťarbákom v sedle do
         cvalu; tlčie ho bezohľadným trotom: jazdec po takej ceste ostane ani zbitý.
   </p>
   <p>
    Pre začiatočníkov sedlári vynašli veľmi pohodlné strmene: drevené oblúky s koženým
         štítom pred pyskom čižmy. Noha ti je v nich bránená od konárov, ak ideš po hore, vôbec sa
         nemôže nikde zadrieť. Tvrdá koža štíta nedá sa nohe vocvíkať do strmeňa až po opätok, lebo
         by bolo už veľmi nebezpečné. Keby taký jazdec vypadol zo sedla, ostal by visieť za nohu v
         strmeni, platil by životom nepatrnú chybu, že ju hneď nevytiahol z neho.
   </p>
   <p>
    Čilena ľahko poznať i po ostrohách, nerád on sadá bez nich na koňa. Sú to skôr kolieska
         so zúbkami, i dlhými, i ostrými. Majúc túto spravu na nohách, a ak ju upotrebíš v svojom
         čase, môžeš nahnať i dreveného tátoša do cvalu. Čilenovi kôň vždy dobre ide, poslúcha ho
         tiež ako jahniatko. Aby lepšie slúchal, na to je zubadlo, na ňom je oblúk alebo i kruh. Ten
         sa obracia, a keď sa obráti, pritisne sa o podnebie. I divoký kôň sa stíši, keď dostane
         pokyn týmto zubadlom.
   </p>
   <p>
    Pred obedom bolo už hlučne i dnuka i pred hostincom. Žarty a smiechy, pokriky, a i
         pokusy tanca čílskej kveky.
    <sup>
     [
     <a class="footnote" href="#ftn.id2586036" name="id2586036">
      91
     </a>
     ]
    </sup>
    Tancujú ten svoj tanec — cueca — lengajú šatôčkou okolo seba, drobčia a cifrujú
         nohami, ale dobre ukľaknutí. Je to tanec ťažký; ešte ťažší pre tie ohromné ostrohy. Nohy
         treba klásť prstami dovedna, pätami od seba. Tie kolesá by sa ináč zakvačili jedno o druhé;
         i keď na prstoch drobčíš, nie si nikdy istý, či ten lopár sa ti nezamotá do trávy, ako noha
         kurčaťa do pazderia, a nepadneš na nos alebo na zuby.
   </p>
   <p>
    Ostatne, tento tanec treba ísť pozrieť do stredných Chíl, alebo do severných, nie do
         skromného pohraničného hostinca. Má hlbší význam a ten, čo je v ňom skrytý, vedia lepšie
         vyjadriť čílske dámy než rozveselení gauči.
   </p>
   <p>
    Už hodná chvíľa, čo mi pripútala pozornosť akási hlava, čo vykukuje spoza briežka, hneď
         oproti hostincu, hlava zvieraťa. Neponáša sa na hlavu ani jedného domáceho, ani divého
         zvieraťa, čo vídať na našich stranách.
   </p>
   <p>
    Čierne oči dívajú sa veľmi pozorne semka. Uši, ináč priveľké, tiež sú upreté, aby im
         žiaden hlas neušiel. Vidno, hlava tá veľmi sa zaujíma o všetko, čo sa dá vidieť a čuť tu
         pred domom. Tu začala podskakovať, ako tie balónky, čo ich predavači nosia na nitke:
         podskakujú dohora, keď vetrík zaduje, alebo keď predavač potrháva tou nitkou. Zjavila sa
         nad briežkom už hlava i hrdlo, tiež dlhé, asi ako ťavy. Onedlho plecia a chrbát, a to
         všetko vystupuje pohybom čudným, dvíhavým a hojdavým. Telo sa akosi rozťahuje a sťahuje sťa
         harmonika. Máme pred sebou guanaka. I ja ho vidím prvý raz takto na slobode. Hlava je nie
         veľmi pekná a ponáša sa trochu na levovu. Na mrkaní napríklad, a keď je kto nastrašený,
         ľahko by v nej videl hlavu levovu.
   </p>
   <p>
    Tak raz vysťahovalci, čo len že boli prišli z Európy a šli na roboty do kampa, hneď prvú
         noc trávili pod holým nebom. Hostincov v tie časy ešte nebolo mnoho po kampe. Keď počal
         padať mrak a vatra sa rozhorela, zazreli tiež spoza každého briežka takúto hlavu. „Čo je
         to?“ spytovali sa úbohí ľudia trochu zarazení. Starý vysťahovalec, čo ich viedol, im
         odpovedal: „To sú vám patagónske levy.“ Ustrašení ľudia uverili loptošovi a celú noc
         prikladali na oheň, lebo na šťastie kdesi boli počuli, že sa divé šelmy boja vatry. Tak sa
         aspoň cítili ako-tak bezpeční, že ich tie levy neroztrhajú a nezožerú.
   </p>
   <p>
    Keď mu tú hlavu lepšie obzrieš, nenájdeš tej veľkej podobnosti s levovou. Uši sú veľké a
         možno i priveľké, spodná gamba tiež priveľká a vyčnieva. Hoc i nevisí, ale sa trasie, akoby
         chcela dudrať, alebo ako by zbierala čo po ústach a hlava je i prikončitá. Hrdlo už nenie
         pekné vonkoncom. Je dlhé, chudé a prehnuté, skoro ako ho majú husi. Podobá sa pipasáriku a
         hlava by bola fajočka. Srsť je na žlto, hrdzavej farby, ale jesto mnoho veľkých bielych
         fľakov. Telo je dosť strojné, ale je trochu nesúmerné: zadné nohy sú privysoké. Ináč nohy
         sú štíhle, žilovité, ale nad paprčkami akoby boli opuchnuté. Paprčky sú tiež nie elegantné,
         ani ako pri ovci, a už o srnke ani nehovoriac. Tie vysoké zadné nohy budú na vine, že sa
         hojdá, keď ide. No o chôdzi nehodno hovoriť. Keď sa pohybuje, ide chytro, i to tým hojdavým
         cvalom, pri ktorom sa telo rozťahuje, keď sa hádže napred. Kto by mal jazdiť na takom koni,
         dostal by iste morskú chorobu. Klania sa skoro ako loďka, keď pláva po Adrii na bystrom
         meštráli.
   </p>
   <p>
    Prešiel na túto stranu briežku a zastal si v úboči. Díva sa na nás cele pohodlne, akoby
         nás chcel sčítať. Vidno, je to guanako odpoly krotký. Každý skoro podnik má takýchto hostí.
         Zamiešajú sa medzi ovce, pasú sa s nimi cele pokojne. Iba keď sa ovce zháňajú na podnik,
         vystríhajú sa ony pripojiť sa k nim a ísť do korralov. A majú v tom pravdu. Naostatok,
         vezmúc veci správne, na podniku nemajú čo hľadať. Strihať sa nestrižú a kúpať sa
         nepotrebujú. Nepodliehajú chorobám, ktorým podliehajú ovce, viac rozmaznané. V kampe
         nezavadzajú nikomu. Majitelia ich trpia, dajúc im pokoj. Ovčiari ich nepreháňajú, nechcejúc
         znepokojovať ovce.
   </p>
   <p>
    Je trpený ale iba preto, že prenasledovať sa ho nevyplatí, a to v kampoch, kde nie tak
         dávno ešte on bol tým, čo sú dneska ovce. Pásol sa po nich vo veľkých čriedach, chodil
         slobodne, lebo pampa bola otvorená; nebolo ulíc, hradských, priehrad a plotov. Indiáni
         robievali na nich veľké poľovačky pred zimou alebo v zime; padalo ich na tisíce, ako dnes
         hynú každým rokom tisíce a tisíce oviec. Poľovačky tie sa konali kvôli koži. Indiáni ju
         vedeli pekne vyrábať a užívali ako kožušinu na odev, za pokrývku na posteľ, za plachtu na
         šiator, za koberce po zemi, čalúny a opony. I dnes ich užívame za pokrývku na postele,
         zošitú z takých koží vo veľký štvorhran. Sú i teplé, i ľahké.
   </p>
   <p>
    No dnes ich je už málo, o pár rokov bude ich menej. Je tiež na vyhynutí. Kampy, čo ležia
         nižšie, sú mu zatvorené a sú vyčistené od neho. Na to sú vysoké ploty, aby sa do kampov
         nevkrádal; najhornejšie vlákno má bodliaky. Ak skok cez taký plot z prvého rázu zlyhá, obeť
         ostane prevesená na plote s roztrhanými vnútornosťami. Ten skok sa nevydarí skoro nikdy. Je
         guanako trochu nedbaj, nepredvída, nestará sa, kým nepríde najväčšia tvŕdza; to je vtedy,
         keď je dlhým, zimným pôstom vysilený.
   </p>
   <p>
    V lete sa zdržuje vo vysokých kampoch. Tam je život slobodnejší a krajší, ale, žiaľ,
         trvá krátko. V jeseni napadne snehu zavčasu, celú zimu je všetko zaviate. V takých
         úzkostiach sa začína spúšťať do kampov nižších, kde ešte nieto snehu. Ale musí ostať predo
         dvermi, alebo sa rozdriape na plotoch.
   </p>
   <p>
    Je on teda obeťou civilizácie, odsúdený na vyhynutie.
   </p>
   <p>
    Má on dlhú a mocnú šľachu pri chrbtovine; tú poľovníci vyrežú a sušia. Vysušená dá sa
         rozprskať na veľmi tenké vlákna, ako ľan, keď sa vymočí a prestrie, môže sa vytrepať.
         Vlákno toto je tuhé; roztrhnúť sa nedá, ale sa ľahko láme. Keď ho navlečieš do ihly a
         začneš šiť, zlomí sa na ušku ihly, keď ho preťahuješ cez šitie. Indiáni ho vedeli urobiť
         ohebným. Zošívali a plátali svoje kožušiny, i plietli niektoré tkanivá z neho. Ihly si sami
         robili z rybích kostí; tie neškodili vláknam ako naše oceľové ihly.
   </p>
   <p>
    Toto vlákno, pozostatok starého sveta, nechce sa prispôsobiť civilizácii. Mohlo by
         preukazovať dobré služby v chirurgii, ale čo, keď sa nechce privyknúť našej ihle. Ostatne,
         ten problém dal by sa rozlúštiť, ale nevyplatí sa mariť času na jeho lúštenie; keby bol
         rozlúštený, nebolo by guanakov, čo by mohli dodávať surovinu na také nite.
   </p>
   <p>
    Ledva stál guanako dakoľko okamihov v tej úboči pred našim hostincom, rozľahol sa
         výstrel. Jeden z prítomných strelil doň guľou z dobrej pušky. Guanako urobil dva-tri
         zvraty, veľmi podivné, akosi skáče dookola, hádžuc hlavou hore a dolu. Prikyvovanie, čo má
         v obyčají pri cválaní, bolo ešte väčšmi vyrazené. Bolo, ako keď člnok skáče vo veľkom
         vlnobití a prikyvuje hlboko predkom.
   </p>
   <p>
    A zase sa len vrátil na predošlé miesto. Stal si cele nehybne, vystaviac sa za terč,
         pozeral veľmi pozorne, čo sa to robí pred tým domom. Bol veľmi rozčúlený; spodná gamba sa
         mu mocne triasla.
   </p>
   <p>
    Nastal výbuch smiechu. Nevedieť, či pre neopatrnosť guanaka, jeho zadubenosť, alebo
         skorej vyzývavosť, že sa zas postavil na to isté miesto, kde stál práve v okamihu, keď naň
         prvý raz vystrelili. Možno, smiech i nad babráctvom strelca, že pochybil pri takom terči,
         ktorý mu stojí nehybne, ľahostajne, temer s opovržením, postaviac sa ešte trochu bokom, aby
         bolo lepšie do čoho cieliť.
   </p>
   <p>
    Znovu sa rozľahol výstrel spred domu. Junce na vege podvihli hlavy, rozhliadajúc sa
         udivene, čo sa to robí dneska v tomto tichom kampe.
   </p>
   <p>
    Guanaka vyhodilo rovno dohora. Urobil svoje dva-tri skoky naokolo, hádžuc mocne hlavou;
         zas pozerá len uprene, naostriac uši na hostinec. Či chápal, že tie dva výstrely boli jemu
         obecané? Zdalo sa, akoby sa divil, aký to poriadok, aká to nová móda, prečo sa má rušiť
         mier tohoto kraja a na tento spôsob.
   </p>
   <p>
    Pred domom zas výbuch smiechu, mocnejší, veselší než prvej. Niečo nad tupohlavosťou
         guanaka, jeho hlúpou dôverčivosťou a vyzývavosťou. Čosi hádam i nad cielením strelcovým,
         ktoré veru nebolo skvelé.
   </p>
   <p>
    Guanako stál zas vyzývave a nehybne, akoby sa sám bol ponúkal za terč, i to postaviac sa
         zas ako naschvál hodne stranou.
   </p>
   <p>
    Na mňa pôsobilo trápne toľké strieľanie bez príčiny a zmyslu. Vyzeralo to viac vražda
         než poľovka, a to v prvú slávnosť vianočnú. Obeť je cele trpná, nebráni sa, ba ani nehľadí
         sa stratiť. Neveril by, kto to nevidel. Taký úkaz dá sa vysvetliť iba neobmedzenou
         dôverčivosťou zvieraťa, ktoré hádam ani netuší, že sa doň strieľa, lebo bolo privyknuté
         vidieť ľudí, už či peších, či na koni, čo mu nikdy neublížili. Mal vieru v dobrotu
         všetkých, odučil sa ich báť. Nevedel mať už k nim nedôvery. Jeho vina bola, že považoval
         nás všetkých za dobrých a jednakých. Veď všetci vystupujeme jednako, jednako sa nosíme. Kto
         by napadol hoviadko pre takúto vinu, ktorá je viac nevinnosť a dôverčivosť ako vina? Či
         môže tušiť nerozumné zviera, čo kto v srdci nosí? Jednému sa zdá tá istá vec smiešna a
         druhému dôverčivosť. Taký výstrel je jednému duchaplný žart alebo kratochvíľa, druhému snáď
         užitočné cvičenie v strieľaní, inému surovosť a urážka ľudského citu. Ako predpokladať, aby
         nerozumné hoviadko mohlo vystihnúť a rozlučovať také subtílne odtienky v myslení a cítení
         ľudí?
   </p>
   <p>
    Bolo by sa hádam obišlo na tom, čo bolo dosiaľ, keby nie tie výbuchy smiechu. Tie boli
         bodnutím, výsmechom a potýčkou. Strelec im už neodolal. Sotva sa utíšil smiech, zas sa
         rozľahol výstrel.
   </p>
   <p>
    A naveľa, tak sa zdá, bol podarený. Guanako skočil dovysoka, nevrtel sa dookola,
         nepozrel, čo sa deje pred hostincom. Pobral sa pomaly, kuľhavým krokom a zmizol za
         briežkom.
   </p>
   <p>
    Predobedom už bol dosť veľký rákoš i tamdnu pred dlhým stolom i pred domom. Keď sme
         vošli do jedálne obedovať i my a pozreli oblokom pootvoreným — lebo je v izbe niečo sparno,
         lebo je dnes hodná horúčava — videli sme pred hostincom z tamtej strany žŕdky rad koní
         priviazaných o ňu. Nemajú skoro ani miesta, aby sa mohli zvrtnúť. Musia stáť temer nehybne,
         aby neprekážali jeden druhému. Vyzerajú sťa lastovičky, keď sa na podzim hotovia do
         teplejších krajov; pri odobierke nastýbajú sa na drôty telegrafu.
   </p>
   <p>
    Pri našom obede bolo badať, že dnes nenie obed ako druhé obedy. Je skvelý, bohatý, pravá
         hostina tiež nie ako hostina. Spoločnosť, ktorú iba náhoda pozmetala dovedna, kde mnohí z
         nás nikdy predtým sme neboli a i sotva kedy tušili, že tu kedy máme stráviť vianočný
         sviatok — spoločnosť rôznorodá mala predsa niečo spoločného, spoločnú známku, čo nás
         primkla jedného k druhému. Poznať na jednom i na druhom, že myseľ je nie vždy tu, pri
         stole. Zaletí niekde ďaleko, kde sú tí, čo iste v túto istú chvíľu za vianočným stolom
         pripomínajú si tých, ktorí chybujú okolo, kde by im bolo teplé miesto. Telom na pampe,
         dušou pri tých, čo sa starajú o nás, spomínajú nás. Vidina tých, čo sú nie tuná, dáva
         hodovaniu príchuť sladko-trpkú a potvrdzuje, že v živote i v riedkych okamihoch šťastia
         býva vždy i trpká kvapka utrpenia. Vzdor živosti za stolom badať zamyslenosť, ktorá visí
         nad nami. I keď sme štrngali na zdravie a zdar, naše želania neostávali tu v miestnosti:
         každý svoje poslal ta, kde mu srdce viselo.
   </p>
   <p>
    Vstali sme od stola čím prvej. Snáď aby sme sa sprostili nálady, ktorá cele nesúhlasí s
         okolím a jeho náladou. Prechádzka je v takých chvíľach nie na škodu. Obrátili sme sa na
         briežok, ten istý, kde guanako pred chvíľou prijal výstrely s toľkou ľahostajnosťou a či
         vyzývavosťou. Nevídať ho nikde: bohviekam sa uchýlil so svojou roztrieskanou nohou.
   </p>
   <p>
    Od briežku sa prestiera krásna roveň naširoko-ďaleko. Nevidno väčších kopcov, ani
         priehlbín stadiaľto; zdá sa roveň rovná ako stôl. Na nej sú dve rovnobežné koľaje, veľmi
         dobre vychodené v tejto trávovej pláni. Sú ako koľaje kolies; ale sú nesmierne vzdialené
         jedna od druhej. Súdiac dľa vzdialenosti, museli by to byť už koľaje nie ohromnej
         patagónskej karrety, ale dákehosi neznámeho povozu, na ktorom by sa hádam dali povyvážať
         smeti a krivdy nakopané v hŕbach, i chyby a hriechy niekam do ďalekých končín; vysypať ich
         tam do priepadlísk, aby sa už stadiaľ nikdy nevrátili sem medzi ľudí.
   </p>
   <p>
    Takého ohromného podujatia, žiaľ, ešte dosiaľ nieto; chybujú kapitály na jeho
         financovanie. Toto tu nie sú koľaje, ale chodníky; na nich sa vykonávajú dostihy, keď sa
         vykonávajú. Bude to dosť často, súdiac podľa vychodenosti chodníkov. Ani tu sa nemôžu teda
         zaobísť bez pôžitkov športu. Po hlavných mestách sa konajú riadne, každú nedeľu a sviatok
         odpoludnia. Po menších mestách tiež, a dediny tiež nezaostávajú. Ako vidíme, konajú sa i v
         tomto odľahlom kúte. Láska k športu je veľká; ľud ich navštevuje, sleduje náružive ich
         priebeh, ich obraty a zvraty: neraz veľmi neočakávané. Ale pod nálepkou veľkej lásky k
         športu, pod skvelou vonkajšou okrasou a prepychom skrýva sa i dosť náruživosti k hre.
         Vysoké a malé stávky, ktorým sa oddávajú diváci, jedni hnaní biedou, druhí ziskuchtivosťou
         a zlými návykmi.
   </p>
   <p>
    Keď sme sa spustili z briežku, natrafili sme na jedno miesto, kde sme museli zastať. Ja
         som sa zadivil, keď som zazrel v akejsi jame a či skôr údolí ohromnú hŕbu fliaš, pohodených
         len tak. Boli prázdne. Akiste prázdne fľaše sem sa hádžu, aby nezavadzali po dome. Nikdy
         som nevidel toľkej hŕby prázdnych fliaš: mŕtvych svedkov, koľko sa popije, keď sa dáme raz
         i na tú robotu s oduševnením.
   </p>
   <p>
    Moje zadivenie nebolo hádam na mieste, bolo divné a nemiestne. Načo by vlastne boli
         potom hostince? Pri každom z nich, menovite v kampe, nachodí sa takýto archív našich
         skutkov, väčší alebo menší, podľa významu hostinca, dľa jeho obľúbenosti medzi ľudom, a to
         sa už vie, i dľa rokov, odkedy je ustanovený na plnenie svojej úlohy, občerstvujúc a
         potešujúc ustaté a omrzené ľudské plemä. Sú to i cmitery, tieto hŕby fliaš, kde odpočíva v
         pokoji nejedna nádej, šľachetný úmysel, dobré predsavzatie, vôbec toho, čo išlo v dym a už
         nikdy sa nezhustne v plodonosnú skutočnosť.
   </p>
   <p>
    „Koľko ľudskej práce vyšlo tu nazmar, utopilo sa v týchto fľašiach!“
   </p>
   <p>
    „Áno,“ poznamenal jeden z pánov. „To vám je otázka prvej tisícky, čo sa tu pokazila.“
   </p>
   <p>
    Pozreli sme naňho, čo to zas za nová otázka.
   </p>
   <p>
    „Veľmi dôležitá, životná, aspoň pre nás, čo sme tu,“ vysvetľuje ten istý pán. „Kvôli nej
         sme vlastne všetci tuná, v tejto odľahlej zemi, a vôbec čo sme išli do Ameriky. Lebo prečo
         sme prišli my i státisíce druhých? Hľadať svoj chlieb, bez otázky; počať nový život,
         položiť základ novému bytu, budovať cele nový stánok. Svoj stánok blahobytu. Prišli sme na
         ten istý spôsob, aspoň veľká väčšina: donieslo sa mnoho nádejí, dobrých úmyslov a
         predsavzatí, možno i preludov, no šupákov, ak čo i bolo, ostalo ich málo po takej dlhej
         ceste. Bolo počať od počiatku, pracovať úsilne. Bolo treba zarobiť, čo vyhľadáva každodenná
         potreba, hlavne zarobiť na to, kvôli čomu si sa dal na takú obťažnú cestu. Zarobiť, čo sa
         vyhľadáva na rozvitie ďalšej činnosti, na vyvedenie úmyslov, čo v tebe skrsli, ideálov,
         kvôli ktorým si sa podrobil toľkým obetiam. Každý má svoj úmysel, akýsi ideál, projekt, už
         či je súci alebo nesúci, veľkolepý alebo malý, vážny alebo smiešny. Jeden chce zarobiť, aby
         mohol pošiť chalupu, ktorej na pôjd tečie, do ktorej dujú vetry. Druhý chce mať svoj palác,
         ako má ten a ten boháč. Iný možno, by nedbal v svojej dedine vystaviť kostol alebo školu,
         alebo snáď veľký sirotinec; druhý zas chcel by mať každý deň nové krpce a jesť samú
         slaninu… Podajeden i previedol svoj úmysel, dosiahol, čo chcel; druhý zas odhodil prvý
         projekt, vynašiel v nových pomeroch niečo súcejšieho, dosiahol, čo chcel dosiahnuť. A ako
         sa to dosiahlo? Mali svoju prvú tisícku. Vedeli ju zarobiť a držať, skryť a nevytiahnuť, až
         keď nastala pravá chvíľa. Zriekli sa pôžitkov, kratochvíľ, odpočinku, pohodlia, len aby ju
         zarobili a nestrovili, aby neuletela, ale čakala, kým jej príde čas. A vynaložili ju v
         pravú chvíľu na svoj prvý podnik; dostavil sa úspech. Úspech vzrastal, a za prvou prišli
         druhé tisícky. I ona musí byť doprevádzaná, krajšia je, keď má kamarátky, a nie ako
         opustená vdova…“
   </p>
   <p>
    „Keď má kamarátky,“ usmial sa ktosi, „i ona zmôže viac, hovoriac v podobenstve.“
   </p>
   <p>
    „Veď je všetko podobenstvo vlastne. Peniaze neznamenajú iba peniaz. Znamenajú čosi
         iného, lepšieho. Pod ich podobou sa kryje sloboda podnikania, neodvislosť práce, slobodný
         čas na rozmýšľanie a žitie svojím životom. Kto mrhá peniaze, mrhá vlastne svoju slobodu;
         pripravuje sa o slobodu pohybu, neodvislosť práce, o výhodu, akú nemá hocikto, aby si mohol
         vybrať pole, na ktoré ho ťahá srdce, na ktorom vie, že môže pôsobiť úspešne a zdarne. Kto
         mrhá peniaze, padá do otroctva biedy a núdze. Musí prijať prácu, ktorá ho nepriťahuje,
         nezaujíma, neteší, ktorá mu je na obtiaž a nezodpovedá jeho schopnostiam. A keby len to!
         Bieda ženie často k hriechu a zločinu. Núti k podlým skutkom, zapredaniu cti a dobrých
         zásad. Vyhodí človeka z dobrej koľaje, vženie ho na cesty bludu a nestatočnosti.“
   </p>
   <p>
    Z tohoto stanoviska sa nám zdala teraz už hŕba mŕtvych fliaš ešte hroznejšia. Akoby sa z
         nej šírila nákaza, choroba, ktorá ohrožuje byt ľudu, podkopáva jeho zdravé korene.
   </p>
   <p>
    „Ja by radšej videl,“ pokračoval ten istý pán, „keby sem prišli vyprázdňovať fľaše, tu
         nechávať svoje zárobky tí, čo nevedia robiť, alebo sa odťahujú od roboty. Tí sa chytajú
         fortieľov a fígľov, aby jej mohli vyhnúť. Čo sú napríklad prilepení o chyby a zlé
         náklonnosti robotníka. Žijú prilepení o ne, tučnejú z nich, ako mušľa sa prilepí o
         stroskotanú loď, o bútľavé drevo, na ňom sa chová a tučnie. Tí by mali prísť semka, i
         ostatní, čo na ľahký spôsob a nestatočne prišli ku grošu; tí, čo groš nadužívajú a
         zneužívajú. Nech by nechali trochu z toho ich peria, páperia a mamony, čo držia pod
         slamníkmi alebo na veľkých úrokoch; nech by sa i ten groš vyslobodil raz z toho zajatia,
         dostal sa do obehu, nadobudol i on svoju slobodu a osviežil trochu zmalátnelé mysle, nech
         by sa peniaze väčšmi a lepšie premiešali, doniesli trochu života a slobody zmalátnelej
         spoločnosti. Tá bojuje horko-ťažko o zdar a neraz i vozdajší chlieb. Nech neplesnejú kdesi
         po skrytých kútoch…“
   </p>
   <p>
    Ten pán povedal ešte omnoho viac, ale načo to všetko opakovať? Naostatok, to sú napospol
         otázky mestské, a my sme tu v pampe, kam tie otázky nedoliehajú tak pálčive.
   </p>
   <p>
    Dolieha skôr od hostinca až sem vlna za vlnou, veselosť a bujarosť. Lepšie sa ta pobrať,
         čo sa tam deje, chmatnúť z nej čo len malý zdrap a odniesť si ho na pamiatku. Tak sme
         pretrhli smútočnú kázeň nad hrobom mŕtvych fliaš.
   </p>
   <p>
    Hostia sa ozaj rozveselili. Poniektorí pokreskávajú, akoby sa rieklo, podkľaknutí: prsty
         nôh dnuka, päty navonok, pre tie ohromné ostrohy. Drbolia a cifrujú, ťahajúc šatôčku popri
         sebe, držiac ju za samý rožtek, sťa dáka tancujúca krásavica. Druhí sa dali náružive do hry
         la taba,
    <sup>
     [
     <a class="footnote" href="#ftn.id2586757" name="id2586757">
      92
     </a>
     ]
    </sup>
    veľmi obľúbenej po kampe.
   </p>
   <p>
    Záleží táto hra v pohadzovaní kosti a čakaní, na ktorú stranu padne, vlastne ostane
         ležať. La taba je kosť z nohy ovčej, astragalus.
    <sup>
     [
     <a class="footnote" href="#ftn.id2586776" name="id2586776">
      93
     </a>
     ]
    </sup>
    Je to kosť dosť podlhovatá o šiestich plochách. Dve sú veľmi malé a trochu
         zaokrúhlené, na nich kosť nikdy neutkvie a neberú sa teda do ohľadu. Ostatné štyri plochy
         postranné sú podlhovaté, jedna hladká a rovnejšia, druhá skrivenejšia; na jednej zastane
         kosť ľahšie než na druhej. Kosť dopadne na niektorú z tých plôch, váľajúc kotrmelce v
         povetrí, sťa dáky akrobat, alebo letiac rovno, bez kotrmelcov, už akú kto má metódu a akú
         má zbehlosť pri hre. Keď dopadne, urobí možno i na zemi kotrmelec, čo hádam i nemala
         urobiť, alebo sa odrazí a zakotúľa, ostanúc už nadobre ležať na jednej z tých plôch.
         Priblížia sa hráči, neraz i postranní diváci, a tu sa ustáli, čo je za výsledok: výhra
         alebo prehra, alebo prípad, kde sa neráta ani výhra, ani prehra.
   </p>
   <p>
    Nuž prehra je vždycky, ak sa vezme do ohľadu, že sa mrhá nemilobohu čas, úsilie a
         pozornosť na vec takú malichernú a hlúpu, ktorá závisí naostatok od náhody, a nie od
         obratnosti. Ešte hádam najviac od miestneho útvaru pôdy a jej povrchu, po ktorom sa kosť
         váľa a skáče. Malá skalka, ak príde náhodou pod kosť, odrazí ju a zmení odrazu všetky i
         najlepšie výpočty. Účty sa robia, rátajú sa štichy, ako pri biliarde, a v hre sa pokračuje,
         kým sa partia neskončí.
   </p>
   <p>
    Táto kosť z nohy ovčej je v pampe to, čo sú karty v mestských krúžkoch a kasínach, iba
         že bude, možno, hra omnoho staršia. Ktovie, či ju nehádzali prvej, než sa hádzali tie
         kocky, čo žoldnieri boli metali o rúcho Krista Pána. Je nástroj veľmi pohodlný. Netreba ju
         objednávať z Európy a môžeš pohodlne vyhrať na nej a i prehrať, akokoľvek v kartách. Iba že
         v kartách príde do povahy zbehlosť, vypočítavosť i lesť a klam, tu iba zručnosť a hlúpa
         náhoda. Zručnosť je skrytá v tom, ako chytíš kosť, ktorou plochou dohora, ktorou nadol, na
         ktorých prstoch leží, akú jej dáš dráhu, či ju zakrútiš, či ju hodíš rovno na plochu, bez
         kotrmelca, či ju podhodíš dovysoka alebo nízko, či oblúkom alebo priamou čiarou, pod ktorým
         uhlom. A zas výpočet veľmi dôležitý: vystihnúť, kam dopadne, aby ostala na priaznivej
         ploche. To všetko majú v malom prste zruční a vycibrení hráči. A takých je tu väčšina.
         Začiatočníci a ťarbáci sa naučia pomaličky a na svoje trovy. Naprázdno sa tu nehrá; darmo
         sa ani bohu nemodlíme.
   </p>
   <p>
    Keď sa urobí komput, chyba sa platí, dobré hodenie sa odmieňa hneď na mieste. Patagónia
         je bohatá a štedrá, nič sa nedáva zadarmo. Ale ani nič sa neprijíma. Platí sa čestne a
         štedre, bez hádania a škriepok.
   </p>
   <p>
    Hráči, pravda, nemajú kešene nabité striebornými a bankovkami. Nikto sa nepotĺka po
         patagónskych cestách, štrngajúc šestákmi, alebo práve zlatými funtmi šterlingov po
         kešeniach, ako je hádam obyčaj v druhých krajoch. Taký štrngajúci šašo zdá sa byť tým
         somárikom, ktorého ovešali hrkálkami, keď má predstúpiť pred p. t. obecenstvo, aby sa
         produkoval v cirkuse. Nie, tu je obyčaj, keď cestuješ, cestovať bez groší a platiť, čo máš
         platiť, čekmi. Ak môže byť ček na tvoje meno, s tvojím podpisom, ja, priateľu, nič nemám
         proti tomu. Bude tvoja chlúba a sláva, keď poznajú tvoj podpis na banke; ba čo viac, nielen
         že ho poznajú, ale i otvoria, keď ho prečítali, tú veľkú skriňu a vyčítajú hotové šupáky
         pred pokladňou, na tú dosku, ktorá je futrovaná bronzovým, žliabkovaným bliaškom, aby sa z
         neho ľahšie brali peniažky.
   </p>
   <p>
    Ak si ešte nie tak ďaleko, aby si nepatrným podpisom vyvádzal také divy, nezúfaj, druhým
         tiež nebývalo onakvejšie. A dnes majú svoj podpis. Ak nemáš podložky na banke, tú peknú
         knižočku totiž, ktorá sa môže dneska bez urážky básnikom a spisovateľom — považovať za
         najlepšie literárne dielo, knižočku čekov a kupónov, lebo tie tiež patria k tej veci, budeš
         azda mať pri sebe ček, ktorého podpis má hodnotu hotového groša.
   </p>
   <p>
    I títo hráči vyrovnávajú komputy čekmi, čo si vytiahli na podnikoch, kde sú zamestnaní,
         na zaokrytie dnešných trov a diurna. Možno, že v tom šeku trčí celý plat alebo mzda.
         Výsledok práce možno celého leta a hádam i celého rôčka. Možno mal ten ček svoje miesto
         inde oddávna pripravené, široké a pohodlné, kde by sa bol zmestil pohodlne, čo by i nebol
         sám, ale mal i kamarátov. Čaká možno tam doma naň žena a pätora detí, i na ček a možno i na
         toho, ktorý ho tu pohadzuje tak ľahostajne a veľkopansky: vo sviatky, ktoré bolo lepšie
         keby bol strávil radšej tam pri rodine…
   </p>
   <p>
    Ostatne, všetko má svoj čas a na všetko sa ujde času. Medzitým je tu tiež nie najhoršie.
         Spoločnosť je príjemná, horúčosť veľká, pivo dosť dobré, víno znamenité. Koho teší niečo
         tuhšieho, tam mu je čertova varenina škótska. Je čistá ako voda, vyzerá nevinná, no nikto
         jej neodolá. Whisky: chlapa hodí ako hniličku. Priateľstvo hlavná vec! Ostatok je márnosť a
         hlúpe hryzenie srdca. Kapitály? I bez kapitálu sa dá žiť, kým jest zdravia.
   </p>
   <p>
    Mnohým sa i zunovala la taba. Tí, čo nemetajú veľmi pekne a boli v nej načali ten ček
         poriadne alebo ho snáď i obriadili dočista, utvorili si skupinu osebe. Dali sa na to, čo by
         sa mohlo volať rad-radom. Po staršom do mlyna. Platí jeden, za ním druhý, na kom je
         poriadka. Skrsnú i hádky a prieky, na kom je rad. Nie, ako si vy myslíte, že sa hádam kto
         odhrýza, ale naopak, každý by chcel kliesniť cestu. Nech sa nerečie, že je kto sebecký a
         vypočítavý. Prídu i sprostredkovacie návrhy, urobí sa dlhý program práce, ustáli sa
         popredku, kto a čo má platiť, v akom poriadku. A potom už všetci svorne sa vynasnažia, aby
         sa previedlo, čo bolo uznesené. Na dlhom stole sú fľaše, poháre i poháriky. Pred hostinec
         sa vynášajú už celé kisne s fľašami, opatrenými slamovou obliečkou. Pokračuje sa s novou
         silou a či vlastne ešte len sa začína ozajstná zábava… Veľká veselosť, bratstvo a
         srdečnosť. Srdce veľké, neobsiahle. Svet je primalý, aby ho vyplnil. Láska je neohraničená,
         sťa more, väčšia než more, rozlieva sa ohromnými vlnami, utápa všetko. Mnohí sa i objímajú.
         Staré priateľstvá sa upevňujú v pive, takže sú tvrdé a nezlomné ako to železo, ktoré
         rozžeravené kováč vstrčil nie síce do piva, ale do studenej vody, aby v nej zatvrdlo. Nové
         sa tu uzavierajú, i to večné, na život a na smrť.
   </p>
   <p>
    Postavy, predtým hrdé a pyšné, sa nahrbili. Krok je neistý, neraz i klátivý. Ani do
         spoločenských ohľadov sa už toľko nedrží. Bedlí sa najviac na ten program, aby sa vyvádzal,
         a na osobné pohodlie pri istých výkonoch, pri ktorých sa uťahujeme.
   </p>
   <p>
    Niekto rečie, že nie je to divadlo, aby ta vodil divákov, že lepšie predviesť niečo
         krajšieho. Je pravda, že budú toto výjavy niekomu trápne, snáď i ohavné. Nie je veľmi pekné
         vidieť človeka, keď poklesol o jeden stupníček a možno i padol. Zverboval sa do služby tela
         a jeho pudov nie bárs vznešených a zdravých. Slúži im oduševnene svoju kapituláciu. Je
         možno krajší pohľad, keď nepekné je pokryté a pritajené. Nech tam podriemkáva, kde je, kým
         nenadíde zas príležitosť, aby vyhúklo celou silou a prudko, sťa to chýrne šidlo z vreca.
   </p>
   <p>
    Ale život je taký, má i také prejavy. Tie ostanú, i ak na ne nepoznáme. Nuž radšej
         nezatvárajme očí a prizrime sa im dobre. Nevyplatí sa zastať a nedopovedať do konca všetko,
         čo a ako bolo. Predovšetkým neslobodno zameškať a nevyzdvihnúť i druhé stránky tejto
         slávnosti. Padlo nám do očí ako zvláštnosť, že nebolo počuť, ani do tých čias, ani potom,
         ohavného alebo oplzlého slova. Nebolo urážky, ani záderky. Boli tu občania dvoch susedných
         republík; medzi susedmi ľahko skrsne hádka; boli tu i Španieli, čo majú krv horúcu, ako sa
         hovorí; bolo ľudí i druhých národností. Treba povážiť, že sme boli tu i my, ľudia cele
         cudzí, snáď zbytoční tuná. Bárs nezadierame do nikoho, boli sme snáď predsa trochu
         nepohodlní. Takí, čo pozorujú, a neberú účasť. Element, ktorý sa nevedel vpraviť do toho
         rámca a snáď trochu kričí z neho. Mohli nás vziať za ľudí votrelcov, čo nechápu a chybne si
         predstavujú veci, čo sú v tom ovzduší bežné a prirodzené, že im snáď dajú iný význam a
         chybné alebo falošné osvetlenie a náter. Vôbec vyzerali sme ako ľudia, čo pozerajú zo
         strany, posudzujú a nechcú sa pripojiť k všeobecnému sviatku. To mohlo rozčúliť, znechutiť,
         ba i uraziť týchto ľudí, zvlášte keď im udrelo tak tuho z ruky do hlavy. Ukázala sa zas
         duša gauča, dobrá a šľachetná. Ani pri tomto stroskotaní svojho dôstoja nevyzliekla všetky
         háby svojej krásy: dobrotu a slušnosť. Nuž nad smradľavým bahnom tiež rastú kvietky. Nad
         touto roztopašou tuná prekvitol tiež krásny, voňavý kvet: kvet bratstva. Iba bratia môžu sa
         pretekať na taký spôsob v dôkazoch lásky a prajnosti. Ktorýkoľvek z nich bol v tej chvíli
         hotový obetovať za brata všetko, čo mal, i krv vyliať do ostatnej kvapky.
   </p>
   <p>
    Vyznám, že som zabudol na temné stránky a s účasťou som sa díval na priebeh tohoto
         veľkého sviatku, všeobecného bratrenia…
   </p>
   <p>
    Akoby ich všetkých bolo niečo preletelo odrazu. Mojou pochvalou som ich hádam uriekol.
         Spoločnosť sa rozišla; skupiny sa rozmrvili na svoje prvky.
   </p>
   <p>
    Každý sa obrátil k svojmu koňovi.
   </p>
   <p>
    Nuž áno, bolo i tackania. Nejeden sa chytal koňa susedného, i sedla napríklad, kým sa
         dostal k svojmu a či skôr k ohlávke koňa, že ho odviaže.
   </p>
   <p>
    Nemôžem si vysvetliť ako, ale tí ľudia vysadli na koňa, nespadol ani jeden, nestalo sa
         vôbec nešťastia, ani len nehody. No treba zas len pochváliť trpezlivosť, krotkú povahu
         patagónskeho koníka. Nech je to druhý kôň, bolo by jazdcov na zemi i prebitých hláv! Myslel
         som si, že idú na dostihy, vyskúšať kone, pochváliť sa ich rýchlosťou. No to sa im zdalo
         snáď priobyčajné, snáď súce pre iné, obyčajné dni. Nešli ta hore, na dráhu dostihovú.
         Ostali pred hostincom. Ich rad zhustol, kôň dotýkal sa koňa, jazdec trel sa nohou o nohu
         svojho suseda.
   </p>
   <p>
    Začali vytískať jeden druhého z radu. Každý hľadí dostať sa k žŕdke. Čo vlastne majú pri
         nej? Nič zvláštneho, iba vytisnúť suseda, vytisnúť ho z radu, a od žŕdky prejsť mu pred
         koňom.
   </p>
   <p>
    Treba ho predovšetkým odtisnúť od žŕdky a potom vtisnúť sa mu pred koňa. Ale tu už každý
         bedlí, má sa na pozore, drží sa žŕdky, akoby bol pribitý o ňu. Kone sú tiež, zdá sa,
         rovnakej sily. Jazdec durí svojho, upotrebuje i ostré koleso ostrohy. Zranil by ho do krvi,
         keby sa chcel utiahnuť a ustúpiť. Plieskajú širokými korbáčmi, pokrikujú, mykajú sa,
         nadhadzujú v sedle, fučia a cmukajú. Kone, ako badať, musia byť privyknuté na túto hru.
         Držia sa tuho a neústupne. Vzpierajú sa jeden druhému, sťaby cítili, že ide o dobré meno,
         prvenstvo, česť a slávu. Jazdec hľadí zduriť i susedovi koňa. Plieska po ňom korbáčom,
         ktorého rukoväť z dreva ozdobená je pekným pletením z remenčekov alebo i z vláken
         guanakovej šľachy. Korbáč sám je dlhý, široký jazyk z hrubej ohebnej kože. Gauč bez neho sa
         ti nepohne z domu ani za svet. Nosí ho zavesený o zápästie na koženej sľučke, čo je na
         rukoväti. Má sa nosiť na pravej ruke. V rozhovore si obyčajne plieska ním potichučky o sáru
         čižmy alebo o kožené podkolenné sáry, takzvané polajny.
    <sup>
     [
     <a class="footnote" href="#ftn.id2587204" name="id2587204">
      94
     </a>
     ]
    </sup>
   </p>
   <p>
    Týmto korbáčom plieskať, že sa to rozlieha naďaleko po kampe, keď gauč jazdí dobrého
         koňa, je veľká sláva, taká, ako keď náš mládenec plieska bičom, idúc za peknými volmi pred
         domom svojej dievčiny.
   </p>
   <p>
    Plieska susedovi koňa, alebo ho hľadí poštekliť, kde môže, ako môže. Najčastejšie pod
         bruchom, čo kôň má veľmi nerád, alebo aspoň niekde okolo slabín.
   </p>
   <p>
    Je to vzrušujúci výjav na tichej pampe. Skôr by pristal dakde v Záporoží. Repin
    <sup>
     [
     <a class="footnote" href="#ftn.id2587241" name="id2587241">
      95
     </a>
     ]
    </sup>
    by ho vedel krajšie vymaľovať, než to môže pero opísať.
   </p>
   <p>
    Nedá sa myslieť, aby jeden alebo druhý neodtisol brata, neprešiel pred samým nosom jeho
         koňa a nevytisol ho z radu. Sú to tí, čo majú kone zbehlé v robotách okolo lichvy. Taký kôň
         napáda odhodlane. Búcha sa do vola a tisne ho prsami i bokom, socia, kým ho nenaženie, kam
         ho chce dostať jeho jazdec.
   </p>
   <p>
    Ako sa tu nestane nešťastie? Padnúť ako padnúť, nebolo by ani kam. Tá hŕba tvorí hustú
         motaninu; padnúť na zem sa nedá, ani jablko by neprepadlo ľahko. Ale ako si nepolámu nohy,
         ako si nepodriapu šaty a mäso tými ostrohami, nedoráňajú sa ako hniličky. Báli sme sa, že
         po smiechu bude plač; a plaču nebolo. Hra sa skončila, keď sa ľuďom zunovala. Koňom sa
         nezunovala, tie sa tisli čím diaľ, tým ohnivejšie.
   </p>
   <p>
    Nuž tak, po sviatku bratstva a bratskej lásky tu máte vzrušujúcu hru, a nie cele bez
         zmyslu. Predvádza nám pred oči názorne a dosť podarene obrat toho, čo tak často spomíname,
         na čo sa odvolávame, keď máme, napríklad, čo tíšiť a čičíkať: to, čo sa v nás niekedy
         pohne, čo nás tu i tu bodne a zjačí v nás od bôľu, keď sme niečo vyparatili, čo nebolo
         treba, nejakú podlosť alebo mrzkosť, keď svedomie vyčíta a búri sa. V také časy sadne nám
         na jazyk to slovo. Ono vysvetľuje všetko i ospravedlňuje všetko; ono zalepí každú ranu, i
         tú, ktorá by mala piecť dakde na svedomí. Povieme jednoducho:
   </p>
   <p>
    „Hja, braček, boj o život!“
   </p>
   <p>
    Zápas o jestvovanie. Borba, aby si sa dostal z tône. Treba sa mať do života, hľadať si
         miesto, ktoré myslíš, že ti patrí. Miesto napredku, a kde by inde? Vynikajúce miesto, dobrú
         postať vziať, vybojovať si ho akokoľvek, zle alebo dobre.
   </p>
   <p>
    Boj je to ozaj surový, bezohľadný. Boj ozajstný, v ktorom je, kto víťazí, i kto
         podlieha. Tiež také tískanie, vytískanie, hryzenie, predbehávanie, predchytávanie a
         odtískanie. My ho považujeme za zákon prírody. Tá je tiež surová, bezohľadná, ukrutná. Nedá
         sa uprosiť, ani presvedčiť a zvrátiť zo svojej cesty. Lebo ona je zase múdra a obozretná.
         Predvída naďaleko, a tiež spravodlivá v jednej veci, lebo cestou borby chce sa blížiť
         dokonalosti. Vyberá si jednotlivcov, čo sú súci, silní, odhodlaní, čo si vedia zastať;
         odhadzuje na stranu slabochov a mľandravých. Taká je príroda. Je sťa kvočka. Tá tiež, keď
         vidí v svojom kŕdliku kurča chybné, slabé, choré alebo okaličené: sama sa naň hodí zúrive a
         nemá pokoja, kým ho nezabije do smrti.
   </p>
   <p>
    „Taký je vám život, bračekovci!“ povie mudrc.
   </p>
   <p>
    Vzdialili sme sa od bujarého divadla; rozmýšľali nad pravdami, ktoré sa neraz skrývajú
         za veci nekaľavné, ako dobré staré víno sa rado drží za etiketou, ktorá nič nehovorí, alebo
         vo fľaši zafúľanej od prachu a pliesne. Vyšli sme na briežok, prezerali tichý kraj pampy.
         Počínal sa naň už spúšťať akýsi pokoj, ten, čo krajom rozlieva slnce, ustaté už púťou
         dlhého dňa, keď sa hotuje i ono ísť raz na odpočinok.
   </p>
   <p>
    Zelená vega, tichá a sviatočná, sťa nový koberec, medzi starými šedými kopcami, je i
         teraz útulok rysavých juncov, územčistých, ale pevných v kostiach, s rohmi krátkymi, ale
         hrubými a akoby šťavnatými. Je v ich krvi zamiešané čosi z krvi povestnej anglickej rasy „shorthorn“,
    <sup>
     [
     <a class="footnote" href="#ftn.id2587392" name="id2587392">
      96
     </a>
     ]
    </sup>
    ktorá pomiešaná s tunajším plemenom dala krásnu miešaninu.
   </p>
   <p>
    Na spiatočnej ceste museli sme ísť zase popri cmiteri prázdnych fliaš. Tu nás vzrušilo
         razom divadlo, ktorému sme sa nenazdali.
   </p>
   <p>
    Na mŕtvych fľašiach leží prestretý ani klát jeden z hrdinov; hádam ten Záporožec, ktorý
         vyvodil nad všetkými zručnosťou a silou v boji o prvenstvo, z ktorého boja sme si hľadeli i
         odniesť niektoré naučenia. Hrdina akiste vyšiel z boja dobre, a tu, hľa, práve keď prestalo
         nebezpečenstvo, muselo ho potkať nešťastie. A kto vie, čo za nešťastie! Môžbyť, i viac než
         nešťastie ktorejkoľvek z tých fliaš.
   </p>
   <p>
    Leží nehybne. Krváca z rany, čo mu je na líci; ak chcete vedieť, na tom samom mieste,
         kde lícna kosť výstava najväčšmi. Treba uznať, že vystáva u tohto hrdinu trochu neskromne,
         či skôr tisne se do popredia, akoby nemala; už z čírej obozretnosti. Tvorí akýsi hrbolec,
         ktorého mohlo i nebyť, keby nebola chcela i ona vyniknúť bez poriadku. Dosť na tom, že tak
         bolo, a teraz sa v tej veci už nedá odpomôcť; kosť ostane, ako bola; premýšľanie nad ňou
         ani ju nezmenší, ani tú ranu nezahojí.
   </p>
   <p>
    Skôr by bolo azda na čase priskočiť a padnutému hrdinovi zastaviť krv, aby neostal
         vonkoncom bez nej; alebo, čo by bolo ešte horšie, neprebudil sa málokrvný, sťa nejaká
         rozmaznaná, mľandravá panna.
   </p>
   <p>
    Boli sme, že sa spustíme do tej jamy, v ktorej ležal. Akiste zrútil sa do nej z briežka,
         keď prechodil tadiaľto. Hádam sa potočil, alebo sa mu noha uviezla. Že by ho kto sotil, nám
         ani na um nezišlo. Iba ak by ho bolo sotilo to, čo udiera z ruky do hlavy. Chceli sme sa
         spustiť dolu a prebrať ho, poskytnúť mu vôbec pomoci, keď tu zrazu vidíme dunča, veľkého
         dvorského psa, ako sa valí nadol tou strminou. Prikvitol sem odkiaľsi, akiste videl, čo sa
         stalo, alebo zaňuchal, a hľa, predbehol nás. Viac sa kotúľal než bežal pre tučnotu, lebo je
         ako váľok. Hodil sa dolu tou strminou medzi fľaše, že nepomkol ani jednej. Jeho kučeravá
         huňa sa mu vozí na tučnom chrbte. Jazyk sa mu opáľa dlhý a ružový z pysku, tvoriac dva
         kopence, kde je prevesený nad oboma ostrými zubmi, čo mu trčia dosť hodne z oboch strán.
         Bojuje temer dýchavične o trochu vzduchu v tejto pekelnej horúčave. Tou ho ešte väčšmi
         podkuruje i jeho ťažká huňa, ktorá by sa bola lepšie zišla na zimu, než teraz, v
         najhorúcejšie dni v roku.
   </p>
   <p>
    Prešiel okolo hrdinu, akoby si ho chcel poobzerať lepšie a zo všetkých strán. Poňuchal
         ho tu i tam, priľahol k nemu, vlastne k jeho tvári. Dlhým tenkým jazykom prešiel dakoľko
         ráz po červenom jarčeku, čo vytekal z líca. Jarček zmizol; studnička, z ktorej bol
         vyvieral, ako vidno, tiež sa už vysušila. Nevyviera už z nej ničoho, ani kvapky drahocennej
         vlahy. Pes si ľahol k hlave hrdinovej pohodlnejšie ešte, oblízal sa trochu a pozrel na nás.
         Bol by hádam rád vedieť, čo tu ešte chceme, čo nejdeme svojou cestou. Teraz je on tu a tu i
         ostane. A aby nám trochu lepšie ukázal, že je už jeho starosť pečovať o tohto človeka,
         pooblizoval ho dôkladnejšie, najmä nos a ústa, vlastne fúzy, pod ktorými pery sa nadúvajú a
         ulihujú mohutným dýchaním.
   </p>
   <p>
    Ranený hrdina sa pohol trochu. Keď ocítil teplý jazyk okolo úst, usmial sa. Hádam sa mu
         prisnilo, že tá nežná teplota pochádza nie od jazyka skromného dvorského psa, ale snáď od
         dotknutia úst, ktoré možno kedysi dávno naň sa usmievali a, môžbyť, nežným dotknutím takto
         v spaní mu lahodili.
   </p>
   <p>
    Gordo, tak sa volá dvorský pes a slovo to znamená tučný, lebo je naozaj tučný: Gordo
         zasluhuje, aby sme prehovorili i o ňom. Ako vidíme, zasiahol činne do tohoto deja, vedie v
         ňom hlavné slovo. Nech nieto jeho, boli by sme mysleli, že hrdina je ťažko ranený. Takto
         vidíme, že sa má dobre, že mu nechybí, ako vyspať sa poriadne, a zajtra sa vylíže a
         vystrábi zo všetkých rán.
   </p>
   <p>
    Gordo je v službe hostinca od útlej mladosti, poverený strážou domu a dvora. Treba
         spomenúť, že hneď na začiatku životnej dráhy urobili mu krivdu. Ľudia ho vyrazili z dráhy,
         ktorá mu vlastne prináležala povolaním a tradíciami, venujúc ho robote, do ktorej nemá ani
         vôle a verabože ani súcosti.
   </p>
   <p>
    On pochodí zo starej ovčiarskej rodiny. Jeho rodičia slúžili celý život na podniku.
         Dedovia i pradedovia napospol boli zaujatí len robotami okolo oviec. Jeho jemná, mäkká,
         chlpatá huňa, farby asi ako strnádka, je najlepším znakom, že pochodí zo šľachetného
         plemena škótskych ovčiarskych psov, čo tu v Patagónii vykonávajú svoj úrad k spokojnosti
         alebo, lepšie, na obdiv každého, kto ich mohol pozorovať a či skôr obdivovať v ich čestnom
         počínaní a konaní. Jemu v žilách prúdi krv, ktorá sa hneď znepokojí, nech je len zďaleka
         počuť ovcu. Nie, nedožičili mu, aby potok jeho života tiekol ticho a pokojne veselou a
         rozložitou vegou pastierskeho bytu. Najprv ho zahatali úpustom, a keď sa voda v tom úpuste
         vydvihla, utvoriac ako krútňavu, narazili ho do novej priekopy a pustili na nepokojný
         rapotavý mlyn krčmárskeho života. On sa tu cíti ako piate koleso. Prišlo by mu skapať od
         nudy a omrzenosti, keby tu i tu neprikvitli ľudia, ktorí sú takí šťastní, že môžu žiť tam,
         odkiaľ je on vysúdený. Keby nedoniesli sebou vôňu nekonečnej pampy, vôňu oviec a konského
         potu. Tá ho osviežuje už zďaleka, ako sladký pozdrav domova, raja totiž, ktorého prah už
         nikdy neprekročí…
   </p>
   <p>
    Že on má strážiť dom a dvor, a to práve od tých, ktorých si najviac váži a ktorých ľúbi,
         že mu donášajú pozdrav rodnej pampy. Na ňu sa baží vrátiť vrúcne, bol by na ňu utiekol sto
         ráz, keby nie jeho statočnosť. Tá nedá nikam, nedá sa ani dopustiť nevďaku a zrady na
         gazdovi. Veď ten, hoc i nepáchne pampou ani ovcami, predsa je len gazda. Drží ho vo dvore,
         chová ho, dáva mu všetko, čo treba.
   </p>
   <p>
    Nuž dávať ako dávať. Dávať mu on vlastne nedáva. Tu je vám v tomto dome i hojnosti i
         bohatstva. Každý si berie, čo mu srdce ráči. Kuchár načiera z hrnca a rajnice, čo sa uvarí
         alebo už usmaží; sluhovia si vezmú, na čo ich chuť potiahne. Gordo má zas všetko, čo
         ostalo. A toho je vždy dostatok, najviac i zbytok. Nuž tak: privykol, na čo by sa vlastne
         nebolo patrilo privyknúť — na vareninu. Odrodil sa, odrodil od starých zásad a obyčají.
         Prispôsobil sa iným, čo sú zlé a škodlivé. Nie div, že ho potkalo nešťastie: pokryla ho
         tučnota prvej, ako prišla staroba. Nie je súci chodiť po grúňoch za ovcami, a verte mi, ani
         po rovine; nie veru. Sadlo je na závade.
   </p>
   <p>
    Ostal teda von z koľaje s pochybenou životnou dráhou. Nemôže byť tým, čím by sa mu byť
         sladilo; nepristane mu zase byť tým, čím je, vlastne čím ho spravili. Nuž on sa má, ako to
         dieťa, keď mu obujú otcove krpce a pošlú ho v nich behať, keď ich i ledva vláči. Ale v
         celom tom stroskotaní životnej dráhy predsa si zachoval jednu vec. Veľké priateľstvo ako
         dom k ovčiarom, k robotníctvu, vôbec celému človečenstvu, ktoré páchne od ovce alebo od
         koňa. Takému hosťovi sa hneď priblíži. Ak tak sedí zamyslený alebo ustatý, vstrčí mu svoj
         studený, vždy spotený pysk do dlane, pokrúti chlpatým chvostom a oblíže mu zbožne ruky, čo
         hádam pracovali okolo oviec.
   </p>
   <p>
    Nuž kto by sa divil, že sa zaujal za raneného hrdinu tak obetave a neočakávane. Veď i on
         patrí k tým, za ktorými ho tiahne srdce.
   </p>
   <p>
    Tak sa nám skončil tento deň veľmi poučne. Sprvu ako ľahostajní pozorovatelia obdivovali
         sme nový svet, do ktorého nás zavialo. Po troche sme vynašli v ňom prejavy, ktoré nám
         poslúžili na poučenie. Boli sme prítomní pri veľkom zbratrení a hneď potom pri zápase medzi
         tými novými bratmi o život, jeho výhody a ovocie. Naostatok Gordo nás urobil svedkami
         svojho diela milosrdenstva nad premoženými: to sa už akosi veľmi blížilo dielu Samaritánovmu.
    <sup>
     [
     <a class="footnote" href="#ftn.id2587694" name="id2587694">
      97
     </a>
     ]
    </sup>
   </p>
   <p>
    Po takých skúsenostiach, zažitých v srdci samej pampy, mohli sme si spokojne ľahnúť a
         tvrdo zaspať. Náš deň nebol zmarený.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2585973" name="ftn.id2585973">
        90
       </a>
       ]
      </sup>
      <span class="emphasis">
       <em>
        alpergatas
       </em>
      </span>
      (špan.) — konopné topánky
     </p>
    </div>
    <div class="footnote">
     <p>
      <sup>
       [
       <a class="para" href="#id2586036" name="ftn.id2586036">
        91
       </a>
       ]
      </sup>
      <span class="emphasis">
       <em>
        kveka
       </em>
      </span>
      (zo špan.) — ľudový čílsky tanec
     </p>
    </div>
    <div class="footnote">
     <p>
      <sup>
       [
       <a class="para" href="#id2586757" name="ftn.id2586757">
        92
       </a>
       ]
      </sup>
      <span class="emphasis">
       <em>
        la taba
       </em>
      </span>
      (špan.) — členková kosť, hra v kocky
     </p>
    </div>
    <div class="footnote">
     <p>
      <sup>
       [
       <a class="para" href="#id2586776" name="ftn.id2586776">
        93
       </a>
       ]
      </sup>
      <span class="emphasis">
       <em>
        astragalus
       </em>
      </span>
      (lat.) — členková kosť
     </p>
    </div>
    <div class="footnote">
     <p>
      <sup>
       [
       <a class="para" href="#id2587204" name="ftn.id2587204">
        94
       </a>
       ]
      </sup>
      <span class="emphasis">
       <em>
        polajna
       </em>
      </span>
      (zo špan. polaina) — gamaše
     </p>
    </div>
    <div class="footnote">
     <p>
      <sup>
       [
       <a class="para" href="#id2587241" name="ftn.id2587241">
        95
       </a>
       ]
      </sup>
      <span class="emphasis">
       <em>
        Repin
       </em>
      </span>
      — Iľja Jefimovič (1844 — 1930), veľký ruský maliar,
               predstaviteľ demokratického realistického maliarstva
     </p>
    </div>
    <div class="footnote">
     <p>
      <sup>
       [
       <a class="para" href="#id2587392" name="ftn.id2587392">
        96
       </a>
       ]
      </sup>
      <span class="emphasis">
       <em>
        shorthorn
       </em>
      </span>
      (angl.) — plemeno ťažkého dobytka
               („krátkorohé“)
     </p>
    </div>
    <div class="footnote">
     <p>
      <sup>
       [
       <a class="para" href="#id2587694" name="ftn.id2587694">
        97
       </a>
       ]
      </sup>
      <span class="emphasis">
       <em>
        dielu Samaritánovmu
       </em>
      </span>
      — narážka na podobenstvo z biblie
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2587718">
       </a>
       8. Nezaškodí bedliť na zemepis v školách, ale i na pampe
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bolo okolo deviatej hodiny, keď sme, v druhý sviatok vianočný, sadali do vozíkov.
   </p>
   <p>
    Boli by sme sa vďačne pohli zavčasu. O šiestej napríklad, a boli sme i vstali zavčasu.
         Keko sa vybral okolo štvrtej po kone, ktoré boli v potreri. Strávili v ňom včerajšok, teda
         celý deň a dve noci. Boli by sme si žiadali, aby si odpočinuli, napásli sa dobre a zvlášte
         zadovážili si chuti a sily na ďalšiu cestu.
   </p>
   <p>
    Kone vskutku, keď sa ocitli na slobode, i teraz ako vždy, začali sa najprv starať o
         dobrú pašu. Potrer hostinca nebol ani veľmi priestranný a mávajúc často a mnoho hostí,
         nemal ani veľa paše. Bol vtedy dosť vypasený, lebo nebol, ako potrere hostincov vôbec,
         nikdy veľmi trávnatý.
   </p>
   <p>
    Martillo, ktorý nemal nikdy nápadu, čo by bol hoden deravý groš: vzal si to veľmi na
         nos. Začal búriť kamarátov: takto i onakvô; my sa trápime, ťaháme do úmoru, a keď sa
         dotrepeš na miesto: zavedú ťa do takejto hladovky. Nepovážia, lebo neustali. Ľahko im
         sedieť na vozíkoch, keď ideme. A keď nejdeme, nuž v peknom dome zase. A potom robia divy,
         čo sa naustávali, že sa ledva môžu pohnúť…
   </p>
   <p>
    Kobyla Pepa, čo je máločo odchodnejšia od Martilla, prisviedčala mu. Dostali na svoju
         stranu i Ota. Ten, ako vieme, nerád kazí kamarátstvo. Popreskakovali pekne-rúče ohradu a
         hybaj z potrera. Bolo im to dosť ľahko. Potrer má vnútornú ohradu a vnútorné nie sú ako
         hraničné. Majú drôty, ale pichľavých na nich nieto. Vždy sa predpokladá, a právom, že
         ustatý kôň nebude mať vôle preskakovať ohrady hneď z príchodu. Vošli teda vlastne do
         cudzieho, veď hostia z hostinca nemali by vlastne čo pohľadávať v iných kampoch pána
         majiteľa, ktorý vydelil slušný potrer pod hostinec, aby mal od takých hostí pokoj.
   </p>
   <p>
    Ani v tom kampe sa im nezvidelo bohvieako. Hľadajúc pobrali sa ešte ďalej, ešte vždy len
         za tou lepšou pašou. Cez deň a dve noci ujde sa hodný kúsok cesty, i keď sa ide z nohy na
         nohu pri popásaní.
   </p>
   <p>
    No ozajstná príčina tej nespokojnosti nebola vlastne ani tá, ani druhá. Koňom sa vôbec
         nevidelo tuná. Tráva je síce i tu vysoká, zvlášte v kampe majiteľa, je i v hojnosti, ale
         nie je nikdy taká, ako v krajoch, kde boli dosiaľ, z ktorých sme ich boli vyviedli. Tam je
         mäkká, mladá a vždy šťavnatá; takej na týchto stranách nieto. Inde jej bude tiež málo, to
         je daromná vec.
   </p>
   <p>
    Boli by takto šomrajúci chodili čím väčšmi tým ďalej, preskakovali ploty a ohrady, kým
         by neboli snáď prikvitli na miesto, odkiaľ pochodia.
   </p>
   <p>
    Treba už rozpovedať, čo je vo veci, a možno, že ste sa i sami hádam dovtípili. Našej
         tropille sa vlastne nepáčilo nie ani chudá paša a jej nedostatky, ako skôr, že sme začali
         zachodiť priďaleko od kerencie.
    <sup>
     [
     <a class="footnote" href="#ftn.id2587851" name="id2587851">
      98
     </a>
     ]
    </sup>
    „Querencia“ znamená miesto obľuby, druhými slovami vlasť. Kerenciu svoju kôň
         ľúbi nadovšetko, ako i ovca a i vôl. Nech je tá vlasť i chudobná brdárka, biedna a vycivená
         a ani zďaleka taká, ako bola tá, z ktorej sme našu tropillu vytiahli a ktorá, ako vieme, je
         bujná a bohatá. Tu sa opakovalo to isté, čo pri Izraelovi,
    <sup>
     [
     <a class="footnote" href="#ftn.id2587873" name="id2587873">
      99
     </a>
     ]
    </sup>
    že začal banovať, keď ho vyviedli z Egypta. Bolo mu clivo opustiť krajinu,
         ktorú sa už naučil považovať za svoju vlasť, lebo sa v nej narodil a v nej žil a bol sa v
         nej udomácnil. Túžil zase za ňou, bárs v nej nebol šťastný. Musel v nej znášať krivdy a
         ústrky, konať ťažké, ponižujúce roboty, miesiť tehly a vláčiť ich na sebe na stavby. Bol by
         túžil za ňou i bez tých mastných hrncov, ktoré sa mu vyhadzovali na oči, hádam
         nespravodlive. On túžil za ňou jednoducho, lebo ju považoval za svoju vlasť.
   </p>
   <p>
    Že neodbehla naša tropilla ešte ďalej, treba ďakovať iba madrine. Ona vie, chvalabohu,
         čo sa sluší a čo nie. Vie, že sa gazda spustil na ňu a jej spiežovec. Vie, čo za cesta
         stojí pred nami; urobila ju dva-tri razy. Ide za druhými, ale pomaly, ale nikdy ako súri
         jašo Martillo a potrhlá, dobrodružná Pepa. Madrine má čo ďakovať Keko, že nemusel dnes ráno
         cválať za tropillou hádam až na samú kerenciu. Ale i takto spotil nešťastného Pikasa,
    <sup>
     [
     <a class="footnote" href="#ftn.id2587920" name="id2587920">
      100
     </a>
     ]
    </sup>
    koňa odo dňa, alebo, ako by pri vojsku riekli, dežúrneho.
    <sup>
     [
     <a class="footnote" href="#ftn.id2587935" name="id2587935">
      101
     </a>
     ]
    </sup>
   </p>
   <p>
    Hostinec, ako i ktorýkoľvek podnik, má svojho koňa „de guardia“,
    <sup>
     [
     <a class="footnote" href="#ftn.id2587950" name="id2587950">
      102
     </a>
     ]
    </sup>
    na stráži, v pohotovosti vo dne i v noci. Je priviazaný na „palenke“,
    <sup>
     [
     <a class="footnote" href="#ftn.id2587963" name="id2587963">
      103
     </a>
     ]
    </sup>
    stĺpiku vo dvore niekde, alebo na tú žŕdku, kde sa držia vôbec kone priviazané.
         Na stráži úbohý kôň musí sa nudiť ako úbohý vojak deň i noc, štyriadvadsať hodín, kým ho
         nevystrieda druhý. Stojí tam o hlade, o smäde, dľa dobrej starej patagónskej obyčaje.
         Najradšej ponechávajú na podnikoch v takejto pohotovosti kone, čo majú trochu
         rozrastenejšie brucho, aby vraj opľaslo. Tu tiež nemajú súcitu s tučnými.
   </p>
   <p>
    Rozhorčený Keko, a všetkým právom, udelil nie málo šľahov tropille svojím tatarcom.
         Najradšej by bol poobháňal Petisa, ale ten je malý, vmieša sa medzi ostatné, práve kde je
         najväčšia hŕba. Prešmykne sa medzi nimi sťa hláč medzi skalami: Kekovi skoro zakaždým
         klepnú zuby naprázdno.
   </p>
   <p>
    Kým sme ich širovali a priahali, počali sa zbierať okolo nás i poniektorí gaučovia. Bolo
         trochu znať na nich, že je leto, noc teda prikrátka, aby mohlo cez ňu vyfučať všetko, čo
         včera bolo poudieralo do hlavy. Náš hrdina Záporožec je tiež medzi nimi. Rana na líci ledva
         sa mu pozná. Jazyk nášho Samaritána ju vyhojil. Poniektorí už i užili niečo tuhšieho, aby
         sa vnútornosti trochu zohriali a trochu azda aby sa plnila stará osvedčená zásada: klin
         klinom.
   </p>
   <p>
    Prezerajú si nášho Ota a Martilla, ktorí v šírach, ako vieme, vynímajú sa prekrásne. Oj,
         vieme my, prečo ich priahame priam dneska. Nám sa zdá, že obdiv, čo si vydobyl náš záprah,
         vzťahuje sa trochu i na nás; obdiv tým cennejší, že pochádza od takýchto znalcov. Obdivujú
         na nich statnú postavu, hrdé držanie, oheň oka. A najväčšmi iste tie hviezdičky na čele.
         Títo znalci vedia, že veru hviezdičky nenosí kadejaká mršina. Hádajú im približnú cenu,
         prežierajú slinky, čo im tečú pri oceňovaní tohoto zvláštneho páru. Elektrika sa tiež páči
         pre štíhle nôžky ako guanakové, lesklú srsť, čiernu ako žúžoľ, s hrajúcimi sa na slnci
         jabĺčkami po slabinách a stehnách, pre malé tvrdé kopytá. Pri nej zapriahnutý Chuzo, tiež
         ako havran, drží sa síce skromne, snáď v povedomí, že márnosť nad márnosti, a že neoklameš
         nikoho, stavajúc sa do výkladného okna na obdiv, keď rôčky sú tu a okolo pysku, žiaľbohu,
         sa už ukazujú šediny.
   </p>
   <p>
    Šaľo Martillo i teraz vyparatil, čo po iné razy. Postavil sa horekoncom na zadné nohy,
         urobil svoj ohromný skok temer medzi samých gaučov. Bolo pýcha vidieť, ako sa rozskočili
         predesení, títo neohrození jazdci. Iba sa divili, ako nepotrhal všetky riady. Myslím,
         obdivovali ho ešte väčšmi pre tento výčin, ktorý sme mu i my vďačne odpustili dnes ráno.
         Vyviedol ho pred diváctvom, ktorého obdiv a ocenenie už znamenajú čosi.
   </p>
   <p>
    Tropilla sa vyhrnula s ohromným dupotom a v zmätenom chumáči na cestu. Kargere,
    <sup>
     [
     <a class="footnote" href="#ftn.id2588069" name="id2588069">
      104
     </a>
     ]
    </sup>
    kone pod batožinou, vtrhli do prostriedku tropilly. Socajú svojimi kapsami,
         tanistrami a nošami, čo im vystávajú na bokoch; búchajú sa do koní, zväčšujú všeobecný
         zmätok. Oto zdvihol hlavu pod uzdou a zaryčal od jedu, že musí zaostávať na chvoste, že mu
         nedajú vtrieliť i s vozíkom medzi kamarátov. Gordo sa kotúľal kus cesty za nami, vyplaziac
         jazyk skoro do pol kolien. Ide kvôli Kekovi najväčšmi. S ním sa bol veľmi skamarátil.
   </p>
   <p>
    Vyšli sme z hostinca triumfálne, obdivovaní od kvetu gaučov patagónskych. Boli sme veru
         hrdí nad ich obdivom.
   </p>
   <p>
    „Zbohom, priatelia! Zbohom, čestní gauči, ktorí ste nám dali zažiť sviatok bratstva i
         obraz zápasu o život a výhody života! Zbohom, Gordo, ktorý si nám dal naučenie o
         samaritánstve!“
   </p>
   <p>
    A zase sme len sami v šírej, nekonečnej pampe. Naši priatelia ostali všetko tuná: nemôžu
         nás už doprevádzať. Chodníky v živote sa stretajú a rozchádzajú, práve tak, ako i chodníky
         na pampe. Ustavičná premena, stáleho máločo na týchto našich dráhach.
   </p>
   <p>
    Ostatný pohľad na útulný hostinec, na priateľov, na šľachetné postavy gaučov, na krásnu
         zelenú vegu so stádom územčistých, rysavých juncov a už trielime dovrchu, tou istou cestou,
         ktorou včera odpoludnia sa ponáhľali tak usilovne junce, prvý raz pod jarmom.
   </p>
   <p>
    Má táto cesta výhodu, že niet na nej prachu, hoc tropilla i teraz jednostaj nám je pod
         nosom. Náš Oto nevydrží, ak ju nemá pred očima. Sú tu zas úboče s bujnou trávou.
   </p>
   <p>
    Vyšli sme na vrch, korunovaný horou. Tiež náš fagus antarctica. Hora ako zatarasená
         suchým raždím. Miestami vidno fľaky tuho zelené: bahná a močiare, dnes, pravda, osušené.
         Pod horou veľmi smutný nález: v jednej kotlinke kostí guanakov, ani nie cele očistené ešte.
         Celá črieda, bude ich hádam sto. Predošlá zima bola veľmi zlá, s veľkými závejmi. Ešte v
         októbri boli tably tvrdého ľadu po kotlinách. Guanako, vysúdený do tejto Sibérie, bol celé
         mesiace bez byľky trávy. Tí, čo sa odhodlali preskočiť ohradu, tam visia na nej prevesení i
         teraz: ich ostatný skok, a nešťastný. Hoc tieto ohrady v zime mohli byť nízke na miestach,
         na miestach možno i zmizli pod závejami. No vysilenému a nevládnemu, ako bol vtedy, i tie
         mu vypadli privysoké.
   </p>
   <p>
    Guanako si je sám najväčšmi na vine svojmu nešťastiu. Je nedbaj, nevzpiera sa osudu,
         vlastne nešťastiu; nehľadí sa zabezpečiť, kým je čas. Je pravda, že mu vzali kampy a
         poprehrádzali ich, ale čo by bolo jemu preskakovať ploty a priekopy, keby chcel? Veď všetky
         tie ploty tiež nie sú hradby. Nájde sa ich dosť ešte i nízkych, i klátivých na mnohých
         podnikoch. Nie všetci majitelia môžu mať ohrady prvej triedy. Keby chcel, mohol by sa ľahko
         zredikať do nížin, ako sa spustí náš bača o Michale, hoc i banuje za letom, zo svojich hôľ
         na strniská a oziminy. Lenže on nie je predvídavý ako bača. Je bezstarostné dieťa prírody,
         o ktoré by sa bolo treba ešte starať. Iné divé zvery, čo žijú tiež naverímboha, lepšie
         rečeno nedomáce… Ostatne, ktoré máme tu zvieratá domáce? Kto by mohol zodpovedať túto
         otázku? Lepšie ich bude azda označiť takto: zvieratá, na ktorých majiteľovi nezáleží, ba
         ktoré nerád má v svojom poli, môžeme považovať ako divé.
   </p>
   <p>
    Druhé divé zvery teda čelia zlým časom. Iné im nečelia síce, ale ich predvídajú ako bača
         a odtiahnu v iné kraje. Napríklad sťahovavé vtáctvo. Iba guanako ostáva trčať na jednom
         mieste, kým môže, mívajúc si hádam, že tam za tým vrchom je svet už zabitý doskami. Teší sa
         iste do ostatnej chvíľky, že však sa to azda všetko ešte na dobrú stránku obráti. Odkladá
         zo dňa na deň, čo bolo urobiť zahorúca; dobrým úmyslom a rozhodným činom sa dáva odstáť ako
         pivu a tiež myslí: prv, než čo podujať, treba sa ako svedčí vyspať. Tak sa míňa deň za
         dňom, kým neprikvačí nešťastie a nebude neskoro.
   </p>
   <p>
    A nie že by bol lenivý, veď neprestajne brúsi hore-dolu; nie ani od zadubenosti. Vidíme,
         ako bedlí. To odkladanie je tiež pre nič iného, ako pre tú kerenciu, lásku k vlasti, obľubu
         svojho miesta; akoby sa bál, že pampa je iba okolo jeho maštale. Lebo on má i svoje stajne,
         brlohy, kam sa vracia riadne každú noc na ležanie. Tak ako mešťan poriadnych zásad a
         obyčají tiež sa vracia k domácemu ohnisku každý večer, keď odbavil svoju partiu tartlíka,
         alebo tarokov, vypil svoj špricer alebo svoj krígeľ.
   </p>
   <p>
    I vtáci majú svoje kurníky, ale zas majú i veľkú predvídavosť. Zariadia si letný a zimný
         kurník, a v tom sú ako obyvatelia miest: pokročilí, pečujúci o svoje zdravie a pohodlie, čo
         idú v lete na letný byt a v zime sa vracajú zas do mesta, do prituchnutých kvartieľov.
   </p>
   <p>
    On nie je taký, lebo visí na svojej kerencii. Čaká radšej, kým nepritisne veľká tvŕdza,
         hľadajúc pomoci, keď je po nečase.
   </p>
   <p>
    Keď je už všetka nádej stratená, priblíži sa rozhodná hodina, tieto zvieratá v tej
         hroznej úzkosti zhrnú sa z celého okolia; sťaby ich bol zozval dáky tajomný hajtman alebo
         vajda. Zase len čakajú, čo to s nimi bude. Ak sa nedočkajú ničoho, majú útechu, že sú v
         hŕbe; že ostatné chvíle aspoň môžu stráviť v spoločnosti, že smrť tiež bude spoločná. Čo
         jednému, to i druhému. Zdá sa hádam i im, že nie je ani zďaleka tá smrť taká ukrutná, ako
         by bola, keby ich prikvačila každého osamote.
   </p>
   <p>
    Tráva je tu všade bujná, pašienky tučné. Ale v zime tu býva mnoho snehu. Ovce sú tučné a
         veľké ani teľce. V zime vychudnú a vycivejú ani trlo.
   </p>
   <p>
    Ovce tiež, keď je zle, keď sneh otvrdne priveľmi, že sa nedá odhriebsť paprčkami, zbijú
         sa do hŕby; priťahujú ten remenec na opasku, kým nepríde na ostatnú dierku. Dychom zahrieva
         jedna druhú; obhrýzajú konáre, i tie, čo sú suché a cele holé. Ostré triesočky nezožuvané,
         čo prežreli v tej tvŕdzi neraz im rozpárajú knihy, alebo zaľahnú v nich. Stránka sa už nedá
         ukladať na stránku. Keď nieto ani triesok, nezúfajú. Suseda má na sebe vlny, ktorá je mäkká
         a môže sa tiež obhrýzať. Nie je nikdy horšia od močky, alebo starého pipasára, čo my v
         núdzi obhrýzame, keď nemáme tabaku. Bez vlny sa vlastne môže zaobísť. Ak pristúpi smrť,
         bude načim všetko opustiť a stratiť, i pekné bundy z Poľska, vlnu, i kožu, ba i kosti. A
         vlne je ľahko podrásť druhej do strihu, nech len nadíde odmäk, ten, ktorý sa čaká tak
         túžobne.
   </p>
   <p>
    Ukrutná je zima. Tuná viac, ako kde inde. Inde, kde je zima krutá, opatria sa k nej, aby
         ich nevykynožila do nohy. Nájdu sa senníky, alebo aspoň stohy starej slamy. Kto by tu
         pomýšľal na také prostriedky? Kto by mohol opatriť na maštali napríklad šesťdesiattisíc
         oviec, ako ich má nejeden väčší podnik?
   </p>
   <p>
    V zime je tu všetko premenené, i deň i noc. Noci dlhé, že nemajú konca, a tiché. Na
         jasnom nebi pláva studený mesiac, vyškiera sa škodoradostne. Ak sa zachmúri, horšie ešte.
         Iste začne miesť, bude chujava, že nevidíš na piaď pred nosom. Hluchá tíšina; snehový závoj
         pridúša všetky zvuky. Nečuť zakrádavých krokov zlodeja leona, ktorý obchádza najprv,
         obchádza. Potom sa odrazu hodí na zbitý do hŕby kŕdeľ, i so svojimi roztopašnými synmi,
         pobije všetko na hŕbu, čo nájde.
   </p>
   <p>
    Ani vo dne, ani v noci nepotiahne vetrík; ani studený, a kde by teplý. Ten by svojím
         jazykom lízal po úbočiach a grúňoch, čistiac hrubú kôru ľadu. Vietor sa našarapatí v lete,
         ustane i on. Na zimu zatvorí sa kdesi do svojich dúpät, vydychuje si v teple, čaká svoj
         čas, keď bude treba zas vyraziť na pampu sťa rozpajedený bujak, rozmetať všetko, kriaky,
         trávu i prsť, odnášať všetko v krútňave, rúcať a búrať; pocestným metať do očú prach, ba i
         štrk a kamenie. Nech si ženské zababušia hlavu, ukryjú sa kepeňmi a ručníkmi, nech nejdú po
         pampe, ukazujúc svoju krásu.
   </p>
   <p>
    Dlhé noci a dni, týždne a mesiace, kým minie táto tichá hrôza hladu a strachu, kým príde
         vietor od severu, tuhý, ale teplý. Spustia sa teplé lejaky. Presiaknu odrazu cez tvrdú kôru
         ľadovú, rozlámu a rozdrobia ju, rozdrobenú rozpustia, odnesú v jarkoch, čo hrčia veselo
         grúňmi a úbočiami, odnesú ju na vegy, premenené v lagúny a jazerá. Vykuknú z hrobu ľadového
         najprv kriaky, vrcholce sú odmäknuté od mrazu a vody, šťavnaté, hoc i trochu horkasté. Za
         nimi sa ukáže tráva, tá lanská a predlanská, suchá a tvrdá, čo sa tisne medzi zuby a
         zadrháva v hrdle. V lete sa jej nik nedotkne, je zohrdená. Teraz chutí sťa najmäkšia
         trávička vegy. Brucho sa rozbolí od nej po dlhom pôste, i zduje sa; príde i žrenie, ale to
         neprekáža. Nech bolí, len nech nebude prázdne.
   </p>
   <p>
    V údolí, ktoré nenie veľmi hlboké, predstavil sa nám zase hostinec. Aby sa plnila
         chválitebná obyčaj, zostúpili sme doň. Našli sme ho plný. I tu vianočné sviatky, hoc i
         skromnejšie než v našom. Okolo dlhého stola ledva sa už nájde miesta; no dobrých sa moc
         zmestí. Gauči nám ho urobili vďačne. Pohostili my ich, oni zase nás. Zdržiavajú nás, že tu
         nenie najhoršie. No nám nieto stánia tu, ani inde. Oto sa netrpezlive premína, že mu utečie
         tropilla. Neostáva nám, ako sa odobrať od dobrých ľudí, pozdraviť ich a sadať na vozíky. V
         tomto hostinci sme sa lepšie vypýtali na ďalšiu cestu, i dostali veľmi dobré pokyny.
   </p>
   <p>
    Treba hovoriť pravdu; kde treba, vyznať i chyby. My máme chybu nie malú, že nevieme, ako
         sa ide napred. Došli sme na ten bod našej cesty, kde už ani jeden z nás nevie, kde a ako sa
         ide. Poniektorí z nás boli síce niekoľko ráz tam, kam sme sa vybrali, iba že tí chodili na
         koni. Išli si chodníkmi a krátkymi cestami, nevyberajúc a najviac rovno cez pampu. Spoľahli
         sa na pud a svoje šťastie, držali sa všeobecného smeru, kade bolo bližšie a príhodnejšie.
   </p>
   <p>
    Prvý je toto raz, čo sa ide na vozíkoch kvôli paniam. S vozíkom si už odkázaný na cestu;
         ciest zas po kampe je skoro toľko, ako ulíc a uličiek v Starom meste pražskom. Snímajú sa a
         delia, križujú a zas rozchádzajú, treba ich mať ako na dlani, vedieť, kde ktorá vedie, aby
         si nezablúdil.
   </p>
   <p>
    Nuž dali nám poučenie dopodrobna, určite a jasne; s ľahším srdcom a uspokojení pustili
         sme sa do ďalšej cesty.
   </p>
   <p>
    Onedlho sme i prišli na miesto rozhodujúce, kde sa cesty delia. Boli by sme tu stáli v
         rozpakoch bez tej zastávky v hoteli: ako zastane každý pocestný, keď sa mu prichodí
         rozhodnúť za jednu z dvoch ciest, z ktorých mu je jedna ako druhá: lebo nechodil ani jednou
         do tých čias. My sme nemali už rozpakov ani pochybovania; nemali sme ani čo vyberať; bolo
         treba len ísť, kde nám bola cesta. Dali sme sa na ňu, na tú, čo ide vpravo.
   </p>
   <p>
    Na týchto krížnych cestách nás už začalo ovievať čosi, ako dych nových krajov, inakších,
         než tieto tuná, ktoré akoby si tušil, že majú byť za ohradou týchto vŕškov. Veje stadiaľ
         akýsi inakší vánok, akýsi sviežejší. Znať na ňom, že sa týkal končiarov, pokrytých snehom.
         Ba i temená niektorých vykukujú nad ohradou vŕškov, sťaby nás zvali a nám kývali.
   </p>
   <p>
    Zas ideme úbočiami a kaňadúnmi, čo sú tam napravo. Cesta sa dosť dobre spúšťa v dolinu.
         Je znamenitá, prachu takrečeno na nej nieto. Nám na vozíkoch odľahlo, iba koňom sa táto
         cesta nepáči. Je im iste pritvrdá, lebo je hodne štrkovitá. Štrk báda veľmi, lebo naše
         kone, treba doložiť, boli zväčša naboso. Elektrika, Chuzo, Oto a Martillo boli podkovaní;
         často bývajú v cestách a neraz robia i v meste, keď treba vypomáhať. V meste naboso
         nevydržal by kôň ani jeden deň; tvrdá dlažba vyžaduje podkutia.
   </p>
   <p>
    Nie div, že sa tropilla vyhýbala ceste, vracajúc sa na trávu, kde je mäkšie. Madrina
         sama bočí od tejto cesty; nerada ide. Bola by sa hádam najradšej dala rovno dohora, cez
         pampu a vŕšky. Skrúca sa v tú stranu, keď len môže. Keko cvála ustavične okolo tropilly,
         ktorá by sa chcela, ako vidno, rozprášiť, ísť svojou cestou. Hreší ako Turčín a zavracia
         ju, aby ju udržal v hŕbke.
   </p>
   <p>
    „I ty počni teraz!“ kričí, šľahajúc tatarcom, i to nie Petisa, ale samú madrinu. Chcela
         sa vykradnúť, dať rovno do vŕškov.
   </p>
   <p>
    Kone vo vozíkoch neklusajú tiež rezko a veselo ako po iné dni. ,Dlhá pesnička, zunovala
         sa hoviadkam‘, mysleli sme si v tej príhode. Kamp je tuná tiež inakší: tučných pašienkov
         tu, braček, nevidíš. Chudoba je, a o psotu nieto biedy.
   </p>
   <p>
    Gazda je akosi mlčanlivý a zamyslený. Obzerá sa po okolí, vŕškoch a údoliach, sťaby
         niečo vyzeral a hľadal. Mlčí, iba čo bedlí na kone, poháňa ich i bičom, i šibe, čo sa
         dosiaľ ešte nestávalo. ,Cesta zdĺhavá,‘ myslel som si, vidiac jeho omrzlosť. Zunovalo sa
         ľuďom, i statku.
   </p>
   <p>
    Bolo už popoludní, i to dosť hodne; zdalo sa nám, že čosi nie je v poriadku a takto
         ďalej už ísť nemôže. Boli sme radi, keď sme zastali v jednom údolí, našli sme pekné miestko
         za jedným briežkom. V takých pádoch akákoľvek premena je milá. Boli sme krem toho i trochu
         hladní: mali sme úmyseľ, že sa občerstvíme. Vzduch pampy je zdravý. Slnce od rána urobilo
         hodnú cestu: prešlo už dávno i ten bod, skadiaľ sa má začať spúšťať dolu briežkom. My sme
         tiež urobili hodný kus cesty: aspoň súdiac dľa koní. Už nám nevyzerajú veľmi čerstvé.
         Vytiahli sme malety a tanistry, košíky: vôbec všetky kusy batožiny, kde je merinda, čo máme
         ešte z domu, ktorej sme sa dosiaľ nedotkli. Prozreteľnosť každý deň sa nám postarala o
         hostinec. Dnes akosi i ona zabudla na nás.
   </p>
   <p>
    Obed to bol chutný a dobrý. Dobré kurčatá, ktorých sa toľko chová v každom skoro dome
         puntarenskom. Chutný domáci chlieb z argentínskej chýrnej pšenice a množstvo druhých
         článkov. Hladu sme sa nemali čo báť. Bolo i niekoľko fliaš v slamenom chaláte; nesieme ich
         toľké dni sebou, a dosiaľ sme do nich nenazreli. Dnes sme sa naučili oceňovať múdru zásadu,
         či skôr pravidlo pre pocestného, v Punta Arenas ho zachovávajú aspoň verne, že kto nosí,
         neprosí.
   </p>
   <p>
    Tak sme obedovali veľmi poriadne. Vôbec bolo tu všetko akosi milé. Ja aspoň som bol tu
         veľmi rád. Zdalo sa mi, že naša cesta je veľmi vydarená, skôr krásny výlet než cesta.
         Takéto zastávky v poli tvoria vlastne najkrajší bod cesty. Ešte väčšmi sme boli uveličení,
         keď nám Keko nalial i čiernej kávy, čo on sám uvaril hneď tu pri ohníku. Bolo tu hodne
         čierneho krovia, dym z neho šíril veľmi jemnú vôňu smoly. Nosili sme i my našu teteru
    <sup>
     [
     <a class="footnote" href="#ftn.id2588613" name="id2588613">
      105
     </a>
     ]
    </sup>
    k týmto prípadnostiam.
   </p>
   <p>
    Tak sme si oddychovali pri fajčení, spokojní, keď tu nás zarazilo veľmi divné slovo od
         samého gazdu:
   </p>
   <p>
    „My blúdime…“
   </p>
   <p>
    „A ako to viete?“
   </p>
   <p>
    „Ako? Lebo sme nie na našej ceste.“
   </p>
   <p>
    Ostali sme zadivení, niektorí i prestrašení. Iní ešte neverili v možnosť takej veci.
         Zablúdiť! Stratiť cestu! Pri toľkých hostincoch, prepytovaniach.
   </p>
   <p>
    „A čo sme sa hneď nevrátili!“ vytýka jeden druh zo zadného vozíka trochu nespokojný, že
         gazda nám zdelil túto nehodu len tak sucho akosi a ľahostajne. Pravda, najviac preto, že
         vôbec poblúdil.
   </p>
   <p>
    „Bolo mi hneď povedať, že blúdime,“ odsekol gazda. „Ja by sa bol zaraz vrátil. Kto by
         bol taký tĺk, aby šiel po zlej ceste, keď by mu povedali, že blúdi!“ To bola pravda. Tí zo
         zadného vozíka umĺkli. Potom dodal nám na vysvetlenie. „Ja som šípil, že nejdeme dobre.
         Vedel som, v ktorú stranu padne naša cesta. A my sme išli v protivnú. Iba že podchvíľou som
         čakal, že sa skrúti, obráti na dobrý smer. Neobrátila sa dosiaľ, a myslím, že sa už ani
         neobráti. Naša cesta by išla za slncom,“ vysvetľoval nám, pokážuc horiacou cigarou v tú
         stranu, kam sa slnce už hodne nachýlilo, hľadajúc i ono, snáď ustaté tou dlhou púťou dňa,
         svoju kerenciu kdesi na tej strane obzora.
   </p>
   <p>
    „A madrina sa ustavične v tú stranu ťahala,“ dovtípil sa Keko. „Čo som sa jej
         nazavracal.“
   </p>
   <p>
    „I naobšíval,“ doplnil gazda. „Nuž môžeš ju prosiť, nech ti prepáči. Mala viac rozumu,
         ako my všetci. Bolo nám slúchať. Keby sme boli gauči, boli by sme ju slúchli.“
   </p>
   <p>
    „Pekne nás obriadili. Oni nás naviedli semka, keď sme sa u nich prezvedali. Pekní tiež
         gauči!“ žehre zas cestovateľ, ktorému sa zdá veľkou nespravodlivosťou, že blúdime. Dáva
         všetkým vinu pre vec, pre ktorú nikto nemôže.
   </p>
   <p>
    Gazda sa usmial na výčitke. „Ísť sa vypytovať u ľudí v kampe! Zajtra je Mláďat:
         previedli nás ako papľuhov.“
   </p>
   <p>
    Je na týchto stranách obyčaj robiť si z ľudí bláznov na Deň mláďat, ako keď my posielame
         s aprílom. O tej obyčaji sme my znali, i klamávali sme, koho sme mohli na Mláďatá, ale zas
         videlo sa mi nemožné, aby sa gauči dali na také žarty. Vyzerali na to privážni; krem toho
         bol pri nich hostinský. Ten by nebol dovolil, aby sa v jeho dome robili s pocestnými také
         žarty. Veď by sa to už týkalo i jeho hostinca. Ešte keby bol cestovateľ veľmi dobrý známy a
         bol sám, ešte by sa dalo uveriť, že by zažartovali s ním. No nás bolo mnoho, medzi nami
         panie a deti, nedá sa predpokladať, že by si boli dovolili taký nechutný žart. Gauč berie
         ohľad na ženské a deti a všade ich zastane, nie to aby ich poslal blúdiť po kampe.
   </p>
   <p>
    Ja myslím, že chybu sme urobili my sami. Išli sme sa vypytovať na cestu, udali jej
         ostatnú stanicu. Tá bola od toho hostinca veľmi ďaleko a na takom mieste, kde sveta málo
         prechodí, lebo je v zákutí kampa. Veľmi ľahko, že z prítomných ani jeden tam nikdy nebol.
         Najviac snáď ak len počul o tom kraji hovoriť. My sme sa mali radšej spýtať, kade ide cesta
         na najbližší hostinec, alebo niektorý podnik, ktorý padá do našej cesty a je všeobecne
         známy. Takých je veľa a boli by sme tak iste dostali správnu odpoveď. Spytujúc sa takto od
         hostinca k hostincu celou cestou, neboli by sme zablúdili.
   </p>
   <p>
    Gauč je ako každý iný človek. Nerád sa prizná, že niečo nevie. Nevedieť niečo, čo sa
         týka kampa a ciest, gaučovi by sa zdalo trochu ako hanba a potupa. Radšej sa hľadí vynájsť
         a dovtípiť, dá už len odpoveď, ktorá sa mu zdá správna. V najhoršom páde hľadí sa vyhnúť
         odpovedi, nadovšetko takej hanbe, aby sa priznal, že takú vec nevie. Tí v hostinci iste
         nevedeli, ktorou nás majú napraviť cestou, ale ja myslím, že hľadeli predsa, aby nás
         napravili na dobrú cestu. Záškodnosť alebo žart a posmech by ja u nich nepredpokladal, ale
         viem, že by sa nepriznal ani jeden, že v tej veci je práve taký znalec ako my, ktorí sa
         spytujeme.
   </p>
   <p>
    Ostatne, všetky tieto úvahy robia sa, keď je po nečase, keď je už každý múdry. Naučenia,
         ktoré sa z nich môžu ťahať, nemohli nám už byť na osoh, ani na škodu. Stalo sa už, čo sa
         stať malo a či skôr nemalo, že sme totiž stratení niekde v pampe, nevediac sami, kde sme.
         Naše postavenie bolo dosť zlé. Márni sa čas blúdením, kým nás inde čakajú dôležité diela.
         Humpľujeme kone, lebo ich preháňame po zlých kampoch. Najhoršie je, že je naše postavenie
         smiešne. Čo sa stalo nám, nemôže sa stať ľuďom opatrným a ako-tak zbehlým v kampe a jeho
         obyčajach. Keby sme sa komu priznali teraz, v čom sme, pripravili by sme sa uňho o všetku
         úctu. Považoval by nás ľahko za dobrodruhov, ľudí, čo sa túlajú bez cieľa a potreby. Mohli
         by sme byť skoro istí, že by nás zase napravil na cestu ešte horšiu.
   </p>
   <p>
    Gazda tiež rozvažoval o tejto veci a prišiel k výsledku, ktorý bol ešte divnejší.
   </p>
   <p>
    „Nevyberaj sa na cestu, keď nevieš, kade sa ide,“ riekol cele vážne. Podľa toho pravidla
         nesmel nikto vyhľadávať práve to, čo je zaujímavé v každej ceste: novosť dojmov. Nové
         cesty, to znamená nové kraje, noví ľudia, nové obyčaje. Bolo by cestovanie ako i je naozaj
         hrozne nudné obchodným cestujúcim po niekoľkých rokoch takého cestovania. No doložil niečo,
         čo opravilo dosť hodne ten ukrutný výrok: „Keď máš ísť, kde si nebol, vezmi si vakeana.“
    <sup>
     [
     <a class="footnote" href="#ftn.id2588856" name="id2588856">
      106
     </a>
     ]
    </sup>
   </p>
   <p>
    „Vaqueano“ by značilo človeka, ktorý zná cesty a spády: odborný znalec, alebo, ako by
         riekli v turistickom zmysle, vodič. Nuž nebolo by škodilo, keby sme ho mali tu na mieste;
         ba myslím, že by sa nám zišiel ako kus chleba. Aspoň by nám povedal, kde sme: to by nám
         bolo hodne v terajšom postavení skoro toľko, ako by bolo bývalo hodno dneska ráno, keby nám
         bol ukázal dôkladne, ako ide naša ďalšia cesta. Lebo kam sa nám obrátiť, keď nevieme, kde
         sme?
   </p>
   <p>
    Vtedy mi zišiel na um starý dobrý známy: paron
    <sup>
     [
     <a class="footnote" href="#ftn.id2588892" name="id2588892">
      107
     </a>
     ]
    </sup>
    Zorzi Babulović, hen z jedného veľkého ostrova na mori Adriatickom, majiteľ
         lode a chýrny jej kapitán, ktorý skoro neprestajne plával po Adrii, ale i po iných moriach.
         Býval často v Brajli a veľmi často v Taganrogu.
    <sup>
     [
     <a class="footnote" href="#ftn.id2588911" name="id2588911">
      108
     </a>
     ]
    </sup>
    Tam, ako ho potvárali, mal i teplé hniezdo pripravené, aby mu nebolo veľmi
         nudno, keď bolo treba čakať týždne, kým sa loď naloží pšenicou. Ešte sa hovorilo, že v tom
         hniezde boli i holíčatá, a šora
    <sup>
     [
     <a class="footnote" href="#ftn.id2588931" name="id2588931">
      109
     </a>
     ]
    </sup>
    Palmina sa naletela dosť k hlave pánu Zorzimu pre tieto veci, ktoré nevedela,
         či boli iba chýry. Raz mu bola i hodila kotlík o hlavu a bola by ho obarila ako zarezaného
         kohúta, nech sa chytro neprihne. Pani Palmina bola stvora veľmi dobrá, ale v týchto
         veciach, čo sa týkali pána Zorziho, bola vretenica. Býval on veľmi často i v Benátkach i v
         Santa Quaranta.
    <sup>
     [
     <a class="footnote" href="#ftn.id2588952" name="id2588952">
      110
     </a>
     ]
    </sup>
    Znal, môže sa povedať, na tých moriach každý kútik. Plával, kým ho neskrčila
         skoro vo dvoje lámavica; trochu ho bola navštívila, ale iba pozdejšie, i dýchavica. On
         všetko nešťastie, čo sa stáva na svete, privlastňoval nedostatočnej znalosti a zbehlosti
         ľudí v zemepise. Svojmu synovcovi, ktorému sa nevodilo najhoršie, často opakoval: „Eh,
         fačile per ti, Piero, ti konoši la džeografia.“
    <sup>
     [
     <a class="footnote" href="#ftn.id2588972" name="id2588972">
      111
     </a>
     ]
    </sup>
   </p>
   <p>
    Mne zišla na um táto výpoveď po toľkých rokoch, keď paron Zorzi je už dávno na božom
         súde a my tu v pampe, v takomto ľudskom blude.
   </p>
   <p>
    Tak či tak, ostať sme tu tiež nemohli, treba sa bolo zberať. Tropillu sme nahnali do
         kúta, kde dve čiary tvoria uhol. Vybrali sme si kone; tie, čo boli zapriahnuté od rána,
         bolo načim vymeniť. Nuž tak! Naša hrdá tropilla, z ktorej nebolo ľahko ani v korrale
         vylučovať kone, lebo sa nedali lapať, skrotla úplne. V otvorenom kampe temer dajú sa chytať
         a vyberať, ako sa ti len páči. Cesta a ustatosť je veľký učiteľ koní!
   </p>
   <p>
    Ja by zlyhal, keby chcel komu nahovoriť, že ma naše nešťastie, toto blúdenie myslím,
         veľmi zronilo, alebo hádam prestrašilo. Tam dnuka, kam pohľad nevnikne, ozývalo sa čosi ako
         radosť. Túlať sa po nesmiernom patagónskom kampe! Nevedieť, kde si a kam prídeš; závisieť
         od náhody, chodiť naverímboha: to malo dosť i vábneho v sebe. Ale kto by sa opovážil
         vyzradiť, že má city také neslušné, ozaj nehodné človeka, čo drží na seba a svoju
         rozšafnosť. Zronenosť u mnohých z nás nebola malá. Bolo i horekovania a banovania akomak
         pre nešťastný nápad: vybrať sa nič po nič na dlhú a neistú cestu, potĺkať sa nič po nič
         kampom a neznámymi jeho cestami; medzi ľuďmi hroznými, skoro čiernymi, čo majú dlhý nožisko
         za pásom. Aspoň keby sa dalo zvedieť, kde si, kam ťa zavialo? A ak ťa noc prikvačí v tejto
         hroznej pustatine? A všakové divé zveri?
   </p>
   <p>
    Ale čo pomôže už banovať?
   </p>
   <p>
    Hneď s väčším záujmom prehliadol som si okolie. Aký smutný kraj! Kde sú bujné pašienky,
         tučné vegy? Tu je trávička riedka, tenká, šťúpla, akoby zakrpatená. Za čiernymi kriakmi, od
         ktorých sa černie celé okolie, akoby bolo v smútku, kryjú sa tenké žltkavé stebielka,
         málokrvné akosi. Ani prsti nieto, všetko si odniesol vietor, zanechal iba štrk. Aký súdny
         deň to bude, keď tak vtrhne na tieto roviny, do otvorených údolí, keď začne šľahať, chytať,
         trhať a nosiť, čo nájde v ceste; všetky kriaky sú prihnuté v tú stranu, kam duje. Už sa
         neopovážia vyrovnať a podvihnúť hlavu ani keď je ticho. Načo by im to bolo, keď by sa
         museli ohnúť beztoho znovu, možno hneď zajtra. Tu by cestovatelia, ako naši z druhého
         vozíka, museli byť zababušení, nemohli by ukázať tváre, lebo by im do nej nasypalo prášku i
         zadarmo. Museli by mať kepene dobre zapäté až po hrdlo a potom zviazané okolo hrdla a okolo
         pása, aby im ich neodnieslo. Na kurčatá, čo sme jedli, nebolo by treba soli, ani na chlieb;
         i tak by škrípalo pod zubmi. Ba škrípe v taký deň pod nimi i bez kurčiat a chleba.
   </p>
   <p>
    Zazreli sme tu i ovce, pravda, len kde-tu: aké ovce! Bujné, krásne, veľké a tučné. Vlna
         na nich ako perina. Na jahňatách tiež nepoznať biedy, sú ani lasice. Behajú čulo, aby nám
         utiekli. „Malá tráva, ale sýta,“ vravím ja, lebo som videl, že na našich holiach je tráva
         ešte menšia, iba že je hustá sťa koberec, ale ledva trčí zo zeme. A ovce na nej tučnejú;
         mlieko z nej, čo ho je i málo, je všetko syr a maslo. Takému mlieku sa už druhé nijako
         nevyrovná. Sú to kampy smutné, chudobné, ale tiež požehnané, oplývajú mliekom a… Nie, medu
         tu nieto. Mliekom oplývajú, áno, väčšmi hádam než Kanaan kedysi;
    <sup>
     [
     <a class="footnote" href="#ftn.id2589110" name="id2589110">
      112
     </a>
     ]
    </sup>
    i vlnou i mäsom. Ale kto sa tu stará o mlieko? Ostane jahňatám, kým ich staré
         samy neodučia a neodoženú.
   </p>
   <p>
    Po kampe hľadím a vyzerám, či by nezazrel čo súceho. Vidieť tu vidno málo. Tráva, ktorú
         ovce popasú, a zas tráva; popasú ju, ani jej neurčujúc dľa tried, radov a druhov. A ja
         vidím tiež asi tak, ako ovca: trávu a trávu.
   </p>
   <p>
    A škoda byť nevidomým a nevedomým. Na mnohých miestach vidím žlté, mohutné pagáče,
         položené na zemi ako hodný lopár, alebo skôr ako dosť poriadny vahan. A nie sú to torty,
         ani marcipány, je to mach, žltý ako zlato. Nebohý Andrej Kmeť
    <sup>
     [
     <a class="footnote" href="#ftn.id2589156" name="id2589156">
      113
     </a>
     ]
    </sup>
    sa zaujímal veľmi o machy a mal z nich veľkú zbierku, ako i šípov.
   </p>
   <p>
    Ale ani mach to nenie, je to skupina akejsi bylinky, ktorá klame takých znalcov ako ja,
         svojou podobnosťou machu. I ona je ako ovca. Tiež chce nažívať v čriedach. Aká by to bola
         črieda, keby sa zhŕklo toľko oviec dovedna, koľko je tu tých kvietkov! Je to celá kolónia,
         alebo skôr mesto, a ktovie, či by nevyšlo i veľmesto z toho jedného vahana. Sú to malé
         byľky ako na machu, lístkov ani nevidno, lebo sú skryté kdesi pred nesmiernou nádherou
         kvetov. Každá byľka má navrchu svoj kvietok, pekný, hviezdovitý, ale malý ako špendlíková
         hlávka. Tento nález bujnosti, krásy a sily vo vysušenej, zmučenej pampe ma zaujímal. Akoby
         bol vošiel do veľkého, neznámeho mesta, obdivoval jeho kongresy, múzeá, paláce, výstavnosť
         divadiel, bohatosť obchodov, hlučný ruch ulíc, veľké rozmery, nádherné parky, ohromné
         dostihové polia. Tu zas musím obdivovať maličkosť: a na malom priestore ohromné množstvo
         jednotlivcov, tiež veľmi malých, ale každý vyvinutý dokonale, pekne a veľmi vkusne,
         vystrojený a ozdobený takým nádherným kvietkom, žijúcich tesne jeden pri druhom a
         neprekážajúc jeden druhému. Naopak, tým, že sú tak dovedna, neboja sa ničoho, žijú si
         bezpečne, rastú a rozvíjajú sa bez prekážky. Vzdorujú víťazne i samému patagóncovi. Ten
         letí nad nimi sťa besný, ale ani jednému nemôže ublížiť.
   </p>
   <p>
    Práve dnes táto bylinka je vo svojom najnádhernejšom rúchu. Tak sa zdá, vystrojila sa,
         aby nás privítala sťa mladucha, keď má ísť na sobáš; nás, nečakaných hostí, aby sme nemali
         za bánosť, že musíme prejsť tadiaľto proti svojej vôli. Aby sme nedudrali na osud, že nás
         sem zavial.
   </p>
   <p>
    Ale, konečne, tu ostať nemôžeme. Treba rušať. Vysadli sme na vozíky a pohli sa.
   </p>
   <p>
    A tu sme urobili vec takú, že prekvapila nás všetkých. Náš prvý vozík, bez veľkých
         okolkov, odrazil sa z cesty, ktorou sme sa poberali dosiaľ. Dal sa naľavo, za slncom, po
         holej pampe. Nebolo cesty, ale bolo vidno kde-tu, akoby bolo prešlo koleso. Také znaky, kto
         by si ich všímal? Drgalo nás tuho touto novou dráhou. Pole je síce rovné, ale tráva tvorí
         svoje kopence, po nich kolesá skáču. I čierne kriaky nám rafajú na dne vozíkov. Kam to
         ideme zas? Ešte horšie zablúdiť, kde nebude ani cesty? Gazda nehovorí, ide napred vytrvale,
         hoc zo zadného vozíka čuť výkriky údivu a zazlievania nad takým blúdením bez cieľa a osohu.
   </p>
   <p>
    Spúšťali sme sa ustavične, bárs veľmi miernym spádom. Do akých nížin sa to spúšťame?
   </p>
   <p>
    A prišli sme na veľkolepú lúčinu, ako tu rečieme, vegu. Nahor a nadol, kam oko obsiahne,
         nezazrieš konca tejto lúke, zelenej ako smaragd. Ale kraje jej vidno, boky totiž. Na jednom
         jej boku sme my. Z druhej strany údolia zas dvíhajú sa úboče veľmi miernym svahom. Od nás
         do tých svahov z tamtej strany bude diaľka tri-štyri kilometre, možno i viac. Vieme, že nie
         je ľahko odhadnúť vzdialenosti na rovine ako stôl. Vega je totiž cele rovná rovina.
   </p>
   <p>
    Čo je najdivnejšie, že z neurčitých znakov cesty sme sa dostali práve na tomto mieste na
         cestu, hladkú, skoro skvelú, krásne vychodenú, a to takouto vegou, na ktorej sa oči pasú s
         úľubou.
   </p>
   <p>
    Je na nej tráva bujná, juncom do brucha. Po nej sa vinie potok v kľukách a záhyboch;
         miestami úzky ako stužka, indy sa rozlieva v jazierkach a mlákach, akoby močidlách. Hĺbka
         potoka na týchto miestach je záhadná, môže byť i veľmi značná. Také miesta tu volajú
         studňami. Sú neraz ozaj hlboké ani studne. Kto zná, či tá voda v tom potoku i tečie. Ak
         áno, teda namáhave a ako nasilu a nesmierne zdĺhave, musejúc sa pohybovať toľkými záhybmi.
   </p>
   <p>
    Tisíce a tisíce kačíc sa tu hašterí, sťaby to bolo dakde vo dvorovej mláke. Ani si nás
         nevšímajú, iba čo čľupnú z pažite do vody, keď sa im blížime. Kde sa nájdu staré, tie sa
         vznesú na krídla, kváčuc úzkostlivo, ale sa zaraz zas len hodia do vody.
   </p>
   <p>
    „Potok, čo ide do Coyle,“ zvestuje mi gazda. „Tiež pekná vega.“
   </p>
   <p>
    Coyle je rieka, čo sa vlieva do Atlantického oceána, dosť hodná a tiež ide krásnou
         vegou. Táto tu sa s ňou kdesi sníma; budú tvoriť spolu vegu, ešte širšiu než táto.
   </p>
   <p>
    „Pekná vega,“ mne sa to zdalo málo. Ja by povedal, najväčšia v Patagónii, ba i na celom
         svete. Lebo čo by nepovedal človek, keď je pod dojmom takého pohľadu a nevidel iba južný
         kúsok Patagónie zblízka, a z celého sveta už ani kúsok. No vtedy sa mi zdalo, že čo myslím,
         je cele oprávnené.
   </p>
   <p>
    Je ona dlhá a dlhá, to je pravda, rozprestiera sa až do samého žriedla tohto potoka a
         jeho prítokov a siaha až do mora. Je to malý Egypt, ktorý má i svoj Níl, tento nepatrný
         potok. No na jar nenie nepatrný; zmohutnie, rozlieva sa po vege. Zanecháva po údolí všetku
         prsť a hnoj, čo tam hore našiel a sem odniesol.
   </p>
   <p>
    Je potok tento, ako bol Jánošík: po horách zbíja a odnáša, tu dolu odovzdáva na vege, čo
         tamhore nazbíjal. Iba že Jánošík dával chudobe, čo bral bohatým, tento tu odnáša chudobe
         tamhore to nevelie a nosí a dáva ho sem, boháčom. Tí si už s tým bohatstvom nevedia rady,
         dusia sa od tučnoty. Je zem až priveľmi čierna, skoro lipkavá. Rastlinstvo sa na nej dusí,
         políha a hnije. Hnojí zem touto hnilobou ešte väčšmi, než bola prvej. Bolo by to údolie Zety,
    <sup>
     [
     <a class="footnote" href="#ftn.id2589368" name="id2589368">
      114
     </a>
     ]
    </sup>
    keby malo dediny a polia obrobené. Bude tu kedy čo iného, a či vždy len tá
         tráva, čo sa sama seje? Bude kedy pšenica, repa, kapusta, hrach, jačmeň a mnoho takých
         plodín? Prečo by nebolo? Veľmi ľahko.
   </p>
   <p>
    Minie sa dakoľko rokov, Patagónia sa zaľudní ľuďmi, ako je dnes ovcami. Sprostí sa
         svojho najväčšieho nepriateľa, besného patagónca, poviaže ho a skrotí, aby sa neopovážil
         robiť svoje vpády po jej rovinách a údoliach. A ako si to s ním poradí? Podnebie toto sa
         môže premeniť a vyzdravieť iba horou, keď bude mnoho hôr po kopcoch a vrchoch, mnoho
         stromovia po údoliach, akéhokoľvek stromovia. Vtedy budú dochodiť dažde, ako po iných
         krajoch, v častejších obdobiach, vietor stratí silu. Vyvinie sa roľníctvo a bude sa mu tu
         dariť dobre. Rozumie sa, i tento potok by sa musel ogabať, musel by sa naraziť do koryta,
         musel by sa naučiť chodiť poriadne, a nie zošívať vegu z jedného kraja na druhý ako opilec,
         krútiť sa sem a tam, ako vrtohlavý.
   </p>
   <p>
    Koľko kajken sa tu pasie a tučnie! Kŕdle a kŕdle sa ich premávajú z jedného miesta na
         druhé. Na každom im je lepšie, než im bolo na prvom. Tie už hej, že majú celý rok hostinu!
         Sťa keď náš svet sa hrnie do vidieckeho mesta na výkladný jarmok: melie sa tu ulicami a
         uličkami, tisne sa tu okolo šiatrov pernikárov a kupuje biagle a praclíky. Ale žiaľ, nášmu
         svetu to trvá iba deň, tá radosť a bezstarostnosť, i to tri-štyri razy do roka; kajkenám tu
         to trvá od Michala do Michala.
   </p>
   <p>
    Kone veselo dupocú po mäkkej rovnej ceste. Chodí sa im po nej, sťaby ju bol namazal
         olejom. Zem pod ich kopytami dudnie hlucho. Voda, keď sa ti zablyští proti slncu, má na
         povrchu fľaky masti, ako keď plávajú oká na polievke. Tučnota zeme rozpustená vo vode, táto
         zem sa už dusí v svojom sadle.
   </p>
   <p>
    Z bočného kaňadúna vynoril sa odrazu jazdec na koni. Prvé stretnutie od rána na tejto
         našej ceste, a aký podivný zjav! Priblížil sa nám malým klusom. Že sme sa sňali, je viac
         zásluha naša, vlastne našich koní, než jeho. Jeho kôň veru sa neponáhľa. Mätie nohami
         hocijako, jazdec tiež sedí na ňom hocijako. Nadhadzuje sa a časom akoby sa klátil: jazdec,
         čo sa nevie nijako spriateliť so zákonom o rovnováhe telies, prísnym a neúprosným. Čakáš
         podchvíľou, kedy sa zrúti zo sedla.
   </p>
   <p>
    „Bolo by sa ho pýtať, kde sme,“ navrhujem gazdovi.
   </p>
   <p>
    Ten iba odpľul a riekol:
   </p>
   <p>
    „Kto sa ho bude spytovať, neboráka,“ a už nechcel ani naň pozrieť.
   </p>
   <p>
    „Jednako, možno by sa vyplatilo,“ nalieham ja.
   </p>
   <p>
    „A načo? Ani sedieť nevie, nevie uzdy držať. Čo ten vie?“
   </p>
   <p>
    A ozaj, ktohotamvie, kde sa učil jazdiť. Iste nie v jazdiarni prvej triedy. Uzdu drží v
         pravej ruke, v ľavej má korbáč, a ten poskakuje i s rukou, dľa toho, ako koník drbolí,
         vlastne nohami mätie. Jazdec nesedí pevne, je hádzaný sem a tam sťa mŕtve teleso. Nešťastný
         kôň dostáva údery, nie tuhé, to je pravda, ale predsa údery, a neprestajné, po ľadviech.
         Vidno, že ak jazdcovi nie je dobre, ani koňovi nebude najlepšie. Sotva vydržia oni dlho
         toto hrozné tlčenie.
   </p>
   <p>
    „Dáky pisár, alebo pobehaj,“ usúdil gazda, keď ten zjav prešiel popri nás, potriasajúc
         tou ľavou rukou, v ktorej sa hádže korbáč a opáľa z boka na bok jeho široký kožený jazyk.
   </p>
   <p>
    Gazda nemal milosrdia nad týmto človekom, lebo korbáč držal v ľavej ruke miesto v
         pravej, uzdu v pravej miesto v ľavej. Či je on tomu vina, že nevie, v ktorej sa ruke čo
         drží? Či je on na vine, že nejazdí ako Diaz alebo Mac Phearson? Vari mal školu od samého
         Mac Phearsona? Vidno, že bol človek ako my, hádam len náhodou zaviaty do kampa. Možno, bol
         za robotou: snáď tesár, kuchár alebo záhradník. Po skončenej robote na daktorom podniku
         vracia sa domov, možno, až do mesta. Ba či len dôjde? Či je on na vine, že nevie jazdiť?
         Druhí tiež nevedia, a zato ich nik neuráža a nezohrdí. Tí, čo nevedia jazdiť, idú na sulky
         ako my, alebo práve v bričke: či je on na vine, že nemá sulky alebo práve bričku pohodlnú?
         Musí sa trmácať na koníku, ktorého mu možno požičali na podniku. Nebodaj i ten viac chodí v
         karretách než pod sedlom, ako to ukazuje klus, dľa ktorého podskakuje ruka jazdcova i s
         korbáčom, dľa ktorého lengá z boka na bok uzlík, priviazaný odzadku na sedle bielym
         motúzom; celá batožina tohoto cestovateľa.
   </p>
   <p>
    Zaradovali sa my, keď za jednou zákrutou cesty natrafili sme na celý tábor, utiahnutý v
         záhybe údolia: tri karrety; medzi dvoma roztiahnutá plachta a za plachtou veselý ohník. Pri
         ňom si sedia chlapi. Na ražni, zabodnutom do zeme pri samom ohníku, škvarí sa pečienka.
   </p>
   <p>
    ,Tu sa konečne dozvieme kde sme, ktorou cestou sa máme dať,‘ pomysleli sme si. Zastavili
         sme kone a podišli k dobrým ľuďom pešky.
   </p>
   <p>
    Náš rozhovor trval veľmi dlho; nebol nič iného, ako vypytovanie, vlastne podchytávanie.
         Nemohli sme im vyrozprávať čestne a otvorene, čo sa nám stalo, že nevieme vlastne, kde sme.
         Hľadeli sme zato okľukami vylákať od nich, odkiaľ idú, či je ďaleko ich podnik, komu
         prináleží a podobné podrobnosti. Z nich sme sa úfali, že sa dovtípime, kde sme, v ktorú
         stranu sa nám treba obrátiť, vôbec čo máme robiť.
   </p>
   <p>
    Akokoľvek sme my zadržali mnohé veci pre seba, tak i voziari dali nám znať len
         najnutnejšie. Majiteľ podniku je don Federico
    <sup>
     [
     <a class="footnote" href="#ftn.id2589581" name="id2589581">
      115
     </a>
     ]
    </sup>
    a či Alberto. Priezviska sme sa už nedozvedeli. Iste ho títo ľudia ani
         nevedeli. Či je podnik ďaleko? Odpovedali nám: regular, čo znamená dostatočne, a môže byť i
         mnoho, i málo, podľa osobného vysvetľovania a chápania veci. Zato sme sa dozvedeli, že idú
         na drvá do hory, ta, kde sme boli práve dneska ráno, pod ktorou je spoločný hrob guanakov,
         že sú už štyri dni v ceste a idú od rána do noci.
   </p>
   <p>
    Hoc teraz je ešte nie noc a oni už sa kutia okolo večere, dalo sa zatvárať, že to od
         rána do noci je tiež pochop veľmi neurčitý. Môžu sa pohnúť o pol poludní, vypriahnuť o
         polvečier; môžu urobiť hodný kus cesty, alebo zas veľmi malý; vôbec z toho nedalo sa
         zatvárať, kde asi, a či je ďaleko ich podnik, kadiaľ chodili? Nuž vždy touto cestou, ale
         keď sa príde k jednému kaňadúnu, treba sa odraziť z cesty napravo.
   </p>
   <p>
    Mohli sme ich otázkami trochu lepšie popreháňať a hľadieť prísť veci bližšie do koreňa,
         ale ľudia boli by nás vzali za ľudí dotieravých a neslušných, za votrelcov a vtákov
         podozrivých. Beztoho vetrili v nás niečo, čo nepáchlo čistou pampou, ale vzduchom mestským,
         vždy trochu pokazeným. Boli k nám i zdvorilí i úslužní, ale si dávali pozor i len spýtať sa
         nás, odkiaľ sme prišli a kam ideme. My, stratení v pampe, nešli sme im tiež vysvetľovať
         naše veci. Boli by sa hneď dovtípili, čo sa nám porobilo a prečo sa ich vypytujeme toľko.
   </p>
   <p>
    Vrátili sme sa k našim vozíkom a, myslím, neboli sme oveľa múdrejší, než sme boli, keď
         sme z nich zostúpili.
   </p>
   <p>
    Keď sme prišli ku kaňadúnu, čo sa odrážal od cesty napravo, gazda obrátil doňho náš
         vozík, ktorý, ako vždy, šiel popredku. V tom ostatne sme len nasledovali madrinu. Tá sa
         hneď bola dala touto cestou; celá tropilla ju ochotne nasledovala.
   </p>
   <p>
    Cesta veru nemohla kone lákať semka. Bola tvrdá, štrkovitá a bodľavá. Tropilla vyberala
         si pečlive mäkšie miesta, kde bolo trávy. No trávy tu je málo. Kampy chudobné, vysušené,
         smutné. Iba kde-tu vidno priestranstvá v smútku: pole posiato čiernymi kriakmi.
   </p>
   <p>
    „A kde to zas ideme?“ kričia zo zadného vozíka, prekvapení touto odchýlkou od hlavnej
         cesty.
   </p>
   <p>
    „Musíme sa hľadieť dostať niekde na podnik,“ odpovedá gazda. „Noc je tu, času nezbýva.“
   </p>
   <p>
    Slnce sa už skutočne nachýlilo, nebo začalo sa červenať z tej strany. Večer nás
         prikvačil; ešte sme boli v poli a nevedeli ani kde.
   </p>
   <p>
    Toto rozhodnutie bolo veľmi dobré. Ako sme už videli, keby sme šli po vege, nedošli by
         sme nikdy na podnik. Nikde na vege nevidno staviska. Je isté, že podniky nebudú okolo vegy,
         boja sa rieky, iste sa v jarné odmäky vylieva a všetko zaplavuje. Uchýlili sa nebodaj do
         bočných kaňadúnov, na pôdu suchú, kde bude bývanie bezpečnejšie. Voda na vege je tichá;
         tichej vody sa báť, podmýva brehy…
   </p>
   <p>
    Treba hneď povedať, že koňom tu zaraz opadla sila. Náš vozík by bol zaviazol nadobre,
         nech nás nevytrhne Pepa. Na folge bol Sejno, usilovný, o malých kopytách, pekný a dobrý.
         Len chyba, že nemal byť nikdy priahaný. Je pod sedlo, má chod veľmi hladký a lahodný.
         Jazdiť na ňom je viac pôžitok, než ustávanie. I na folge, kým vládal, zachoval svoj
         príjemný cval. Pod chomútom sa nevyplatí cválať, je lepšie behať dlhým krokom. Ťahať nenie
         niesť; každá vec má svoj spôsob. Nie div, že nevydržal dlho cvalom, tým menej, že bol už
         cestou ukonaný trochu. Vpadol do klusu, ale nešťastného; badáš, že je to počiatok konca.
         Podobá sa drepčeniu tých chlapov, čo tlačia kapustu alebo vytláčajú hrozno: chodia dosť,
         ale sú len na mieste. Ani jemu cesty neubýva, vozík sa máločo hýbe napred. Ťahať ťahá
         vlastne len Pepa: mocná, veľká, ktorá už hej, je stvorená pod chomút. Má trot dlhý a
         výdatný, ktorý tak koňa nederie ako cval.
   </p>
   <p>
    Na druhom vozíku je tiež máločo odchodnejšie. Hýbe sa i on preto, že sa my hýbeme a že
         tropilla ide. Kôň nerád zaostáva od kamarátstva, kým vládze. Soší sa, ako môže, aby
         nezaostal; vlastne drží nás, oba vozíky, naša Pepa, ktorá na šťastie je ešte dobre pri
         sile. Nenie ani okrúhla, úhľadná; je trochu nemotorná, čosi vrtkavá, srsť tiež nenie
         čierna, ide trochu do hrdzava, keď hľadíš na ňu zboku. Špatia ju i biele body, ktoré má
         rozhádzané kde-tu po chrbte a bokoch. Hnáty má nepekné, ale sú mocné a dlhé; kosti jej
         vystávajú viac, ako by bolo treba. No drží sa i teraz odhodlane, hlavu drží dohora, jej
         pobočky sú tuho natiahnuté. Ťahá za seba i za Sejna.
   </p>
   <p>
    Aká smutná je tu zas božia príroda! Naša drahá matka-zem je tu temer holá; nemá čím
         pokryť svoju nahotu. A keby len nahota! Jej háby, v ktorých by mala byť sťa mladucha pred
         oltárom, rozkmásal besný patagónec, a strapy rozmetal bohviekam. Ani toho mu nebolo dosť:
         vytrhal i mäso, zomlel ho na prášok a rozosial v atómoch po pampe. Zostala iba kostra:
         vyhladené, slnkom vyhorené štíty trčia na všetky strany. Kolesá vozíkov po nich skáču;
         vozíky sa hádžu z boka na bok sťa loďka, keď ju schytí búrka na mori.
   </p>
   <p>
    Tropilla sa hodila grúňom, kde predsa ešte ostáva čosi trávy. Už ani čiernych kriakov tu
         nieto. Im sa tiež tu hádam zdalo priotupno. Prebíjame sa z kameňa na kameň, čakajúc, či
         niečo nespraští, najskôr niektoré koleso, či neostaneme odrazu pešky. Už by nám nič iného
         nechybelo.
   </p>
   <p>
    Keď sme skerovali okolo úbočia, videli sme za suchopárnou rovinkou malé úbočie, v ktorom
         sa rozkladajú šedé staviská v šedivom okolí. Pajta značných rozmerov, niekoľko domcov.
   </p>
   <p>
    Nuž predsa sme len došli, ako sme si už tak vrele žiadali. Ale kam?…
   </p>
   <p>
    Nie práve sebavedome sme sa predstavili na podniku. I dnes sa pilne strihalo, vzdor
         tomu, že je druhý vianočný sviatok. Nebolo najpríjemnejšie predstaviť sa ľuďom, ktorých
         neznáme, ktorí o nás nikdy neslýchali. Nevieš, ako ťa prijmú a či ťa prijmú. Treba je
         uznať, že nás je primnoho, skoro celá hŕba. Taká okolnosť padne do očú tiež len v chvíľu,
         keď je neskoro. Zdá sa nám až neslušným pýtať nocľah pre šiestich a toľkú tropillu koní. K
         tomu ponižujúca okolnosť, že nevieme, u koho sme, kde sme, kam sa máme obrátiť.
   </p>
   <p>
    Vyšiel nám oproti človek v hrubých, neokrôchaných čižmách, oblečený robotne v plátenných
         belasých šatách, so širokým remeňom okolo pása, ktorý by skoro mohol byť opasok. Pracka na
         remeni, žltá, blyšťala sa tuho na zapadajúcom slnci. Predstavili sme sa tomu človeku a
         vyrozumeli, že máme do činenia so samým majiteľom tohto podniku.
   </p>
   <p>
    Prijal nás veľmi dobre, hoc, ako vidno, nechápal, čomu ďakovať zvláštne šťastie tejto
         návštevy trochu pozdnej a toľkých ľudí odrazu. Vyzeralo mu to iste viac vpád než návšteva.
         Nedal znať na sebe ani prekvapenia ani mrzutosti, ak i čo toho bolo pritom. Ponúkol nám dľa
         osvedčených obyčají svoj príbytok so všetkým činom pre naše pohodlie. Po takom milom
         vyzvaní vypriahli sme najprv kone, utrmácané a hladné, a odviedli ich do potrera. Veru
         nebude v ňom veľkej objedze, ak bude v ňom, ako bol v kampe, kadiaľ sme šli. Nečaká ich
         kreptúch sečky s ovsíkom, alebo batoh ďateliny: nastáva im noc zhľadávania a zháňania krmu
         po chĺpkoch a po steblách. Úbohé kone! Viac trápenia a hladovania ako hostina a zajtra bude
         prichodiť zas celý deň sepkať sa s prázdnymi črevami.
   </p>
   <p>
    Keď sme sa zložili, prvá starosť bola zaoberať sa trochu tou geografiou. Domáci pán bol
         veľmi dobrý učiteľ; nalial nám čistého vína, upotrebiac veľmi názornú metódu. Počúvali sme
         ho až pobožne: slová sme mu hltali a vštepili si všetko, čo povedal, do srdca.
   </p>
   <p>
    Z jeho slov vysvitlo, že sme skutočne stratené ovce, čo zabehli do cudzích kampov.
         Ostatne, to sme už i my sami vedeli, prv než sme to počuli od neho.
   </p>
   <p>
    Náš blud počal sa od hostinca, kde sme sa dali zaviesť na cestu, čo ide naľavo; trval až
         do toho okamihu, keď sme mali obed. Pokračovať smerom, ktorým sme sa dali ešte zajtra,
         dodržať rýchlosť, ktorú sme na to boli vynaložili, pozajtre boli by sme prišli nie síce,
         kde je svet doskami zabitý, ale na každý pád na niečo, čo sa tomu temer podobá. Lebo tam už
         prestáva pevná zem, počína sa veľká voda; ak by nám záležalo na tom, aby sme pokračovali v
         tomto smere a tým istým tempom, dľa jeho mienky neostalo by nám, ako zem nadfľakovať a
         potom už ísť, kam sa nám páči, alebo z vozíkov urobiť bárky a pustiť sa na veslá, alebo dať
         sa hnať plachtami. Tropillu by tak bolo najlepšie nechať z tejto strany v dobrom potreri.
   </p>
   <p>
    Keď sme mu riekli, že na také podujatie nenosíme sebou riadikov a ani groší, koľko by
         bolo treba, poradil nám, že by bolo najlepšie, kto nemá v hlave, aby mal v nohách. Jemu sa
         vidí síce, že je nespravodlivosť uvaliť trest pre hlavu a jej poklesky na nohy, i to nie na
         naše, ale nevinných hoviadok, ktoré nemilobohu preháňame a trápime. Tie nás dosť vystríhali
         a upozorňovali, že čo robíme, zle robíme. No on nechce rozsudzovať v tých veciach,
         ponechávajúc nám samým starosť, ako sa pokonáme s našou madrinou. Ona by nám mohla všeličo
         vytýkať, keby dostala dar jazyka, ako mezka Balákova.
    <sup>
     [
     <a class="footnote" href="#ftn.id2589954" name="id2589954">
      116
     </a>
     ]
    </sup>
    Radí nám, keď nie vrátiť sa, odkiaľ sme prišli, na hostinec totiž, kde sme sa
         dali zaviesť, teda aspoň vziať cestu cez polia, ako sme urobili veľmi rozumne dnes po
         obede, kým sa dostaneme na cestu, ktorá nás dovedie, kam sme sa boli vybrali, ak i tú zase
         nezmýlime.
   </p>
   <p>
    Ináč že by vraj tiež nebolo od veci, keby sme sa vôbec z kratšej cesty vrátili ta,
         odkiaľ sme prišli. Časy sú vraj vážne, práce po podnikoch trochu opozdené, svet nemá nazbyt
         času, aby prijímal hostí a dával im naučenia z počiatkov zemepisu. Toto už nepovedal cele
         tak okrúhle v slovách, ale nebol by pochybil, keby bol i povedal. Bol by hovoril presne k
         veci, a bol by mal svätú pravdu. No on sa riadil ohľadmi, ktoré mu nakladalo pohostinstvo,
         a nedopovedal, čo by bol mal povedať.
   </p>
   <p>
    My sme vstrčili vzdor tomu do vrecka, čo bolo naše, uzavreli hneď tu, že zajtra ráno sa
         cez tie polia a ohrady budeme hľadieť dostať na pravú cestu.
   </p>
   <p>
    „Deň vám je dnes už beztak stratený a celá jeho námaha. Zajtra navečer prídete, kde ste
         mohli byť dnes večer, a to hvízdajúci. Odtiaľto vás bude stáť trochu viac roboty,“ doložil,
         akoby nám na útechu. „Ide sa ustavične dovrchu.“
   </p>
   <p>
    Začali sme hneď pretriasať spôsoby, ako by sa dalo tú našu cestu zase narovnať.
   </p>
   <p>
    Tu sa ukázalo, že musíme sa vrátiť na vegu, prejsť Coyle, to jest ten potok, čo tečie
         dolu ňou. Pravá cesta je na tamtej strane potoka.
   </p>
   <p>
    Spýtali sme sa hneď, kde sa nachodí brod. On nám odpovedal, že on by nám nemohol udať,
         kde je brod, ktorým prechodia vozy. Hoc tu býva pekných pár rôčkov, po vege sa nikdy
         nevozil. Nevie vôbec, či jesto ozaj kde taký brod, ako by nám bolo treba. Na koni schodil
         vegu na všetky strany a mnoho ráz; kus z nej prináleží k jeho kampu. Za statkom sa pridá
         chodiť neraz, treba i prechádzať rieku z jednej strany na druhú. Je dosť miest dobrých na
         taký priechod na koni, ale na vozíkoch je iná vec. Pri potoku, ale i na vege nájde sa
         močaristých miest, vozík na takom mieste ľahko môže zaviaznuť, možno sa i vyvaliť.
   </p>
   <p>
    Keď sme na to boli trochu ako zarazení a akoby sa nám to všetko nepratalo do hlavy,
         doložil ešte ako na vysvetlenie:
   </p>
   <p>
    „Rieka sa takto naoko vidí malá a nepatrná, ale čo sa týče brodu, je háklivá. Ak ste si
         povšimli, to vám je všetko hlboká tučná zem, kamenia tam nieto. Koryto rieky je skoro všade
         barinaté; na miestach kôň vpadne do brucha do bariny. Čím sa viac trepe, zapaduje tým
         horšie do bahna. S vozíkmi musí to byť vari ešte horšie, hoci ja, ako hovorím, v tom ohľade
         nič nemôžem povedať zo skúsenosti. S vozíkom prechodiť cez Coyle som, chvalabohu, nikdy
         nemusel.“
   </p>
   <p>
    Pozreli sme jedni na druhých; poniektorí premenili farbu. Nuž, hej veru, zbledli naozaj.
         Coyle sťa bukový klin sa bola vrazila poniektorým do ich smelosti a odhodlanosti; počala ju
         kálať na triesočky svojím bahnatým korytom, brehmi podomletými a tým vpadnutím do bahna po
         hrdlo a možno i vyše hlavy. Podajedným v tej chvíli i zišlo na um: všade dobre, doma
         najlepšie. A je to i svätá pravda; ale čo, keď vysvitne obyčajne vtedy, keď je už pozde,
         keď sme vlastne preč z domu a návratu niet. V takých okolnostiach už neostane druhé, ako
         vytrvať a hlúposť dokončiť. Lebo ak sa vrátiť, nuž vrátiť sa tiež, ale nie s poctami.
   </p>
   <p>
    V takých starostiach poniektorí sme i zabudli na večeru. Keď nám ju doniesli naši dobrí
         hostitelia, čo im bolo dvojnásobné ustávanie, lebo oni už svoju boli odbavili, ona ani
         nešla všetkým k srdcu. Kde mala zasadnúť večera, na tom mieste sedeli starosti, možno i
         strach. Nijako jej nechceli urobiť miesto. Vyhovárali sa, že im je večera prianglická. No
         kto je ozaj hladný, nehľadí, akej je jedlo národnosti. A bolo pripravené veľmi dobre a ja
         som mu bol rád, lebo som poznal v ňom niečo našim krúpam podobného.
   </p>
   <p>
    U nás trú krúpy z jačmeňa, a kto chce niečo lepšieho, tak z tenkeľa. V Škótsku ich
         netrú, ale spľaskujú na pagáčik, i to nie jačmeň, ale ovos bez kabátka. Tieto krúpy varením
         napuchnú, jedia sa s mliekom. Prichodia v obchode pod menom Quacker oats.
    <sup>
     [
     <a class="footnote" href="#ftn.id2590134" name="id2590134">
      117
     </a>
     ]
    </sup>
   </p>
   <p>
    Toto dobré jedlo je veľmi obľúbené v Patagónii. Menovite v kampe, po podnikoch sa
         jedáva. Máme zaň čo ďakovať dosťahovalcom z Anglicka a či skôr zo Škótska, ktorí ho radi
         jedia. Preto hádam sú všetko ľudia zdraví a vytrvalí, lebo sa za mladi chovali na tejto
         kaši.
   </p>
   <p>
    Gazda a ja vzali sme do ohľadu, že sme tu trochu nepríležití. Naša výprava vtrhla na
         podnik neočakávane, iste uviedla domácich do rozpakov. V dome bolo sotva miesta pre
         toľkých, koľko nás odrazu pribudlo. Zobrali sme teda svoje veci a šli pýtať nocľah v hoteli
         „U zlatej hviezdy“ alebo „Nového mesiačika“.
   </p>
   <p>
    Vonku síce poťahovalo trochu, ale tomu bolo rady. Našli sme si pekné miesto, a síce pod
         jednou karretou. Je vo dvore a čaká na fúru, vlnu totiž, aby sa s ňou vybrala do cesty. Pod
         ňou nás nezmočí, i keby frklo, lebo hoc je nebo čisté, mrholiť môže ľahko, a ľahko i
         prejsť. Pravda, také prekvapenia tu neprichodia tak často ako v južnejšej Patagónii. Z
         pajty sme odniesli dakoľko tých veľkých vriec, čo sa do nich natíska vlna. Do nich sme dali
         vlny, ktorej je ohromná hŕba v pajte, a to ústrižkov, takže sme mali pod karretou vlnené
         postlanie. Prestreli na to pokrývku štvorhrannú šíre posteľnej plachty, zošitú z
         guanakových koží, kožušinou dohora, druhou pokrývkou práve takou sme sa pokryli. Neďaleko
         karrety bolo dakoľko balov vlny, už hotových pod fúru; tie sme privaľkali ku karrete.
         Ohradili sme si ju teda z troch strán vlnou. Konča nôh nám ostalo prázdno ako brána, tou sa
         dalo vyjsť alebo vojsť do nášho úkrytu.
   </p>
   <p>
    Posteľ bola mäkká, pohodlná, teplá i v dobrom útulku. Ležali sme na vlne sťa veľkí
         vlnení baróni tam v Londýne, v guanakových kožiach sťa kazika Indiánov, bránení zas tou
         vlnou od vetra. Karreta na prevážanie tej istej vlny svojím dnom nám tvorí krov ako strechu
         nad hlavou. Z pajty čuť clivé bľačanie oviec. Čakajú v temnici zajtrajší deň, keď majú ísť
         pod nožnice. Psi, koľko ich len jest vo dvore, prišli nás navštíviť, ale iba na chvíľu,
         lebo sa utiahli každý svojou stranou.
   </p>
   <p>
    Nuž nocľah vonkoncom pastiersky, akých sa nám pridalo zažiť zriedkakedy, odkedy sme
         prestali pásť voly a kravy. Bolo nám veselo, ako kedysi, keď sme trávili jesenné noci s
         veselou chasou okolo ohňa, keď sme vatru preskakovali, krepčili, ťahali švábku a potom ju
         piekli. Voly nechali, nech tam idú po milej vôli susedovi do mládze alebo i ďateliny. Coyle
         nás netrápila, ani jej nepodarený brod.
   </p>
   <p>
    Prikradol sa k nám i chlapec. Utiekol z izby paniam. Začalo mu byť pri nich smutno a
         clivo. Nehovorili o inom, ako o Coyle, trápili sa a i horekovali. Sem ho viac k nám ťahalo.
         Nebolo horekovania, ani starosti; bola noc krásna a milá. Pritiahla ho najviac poézia
         tohoto nocovania, snáď trochu i žiadosť, aby sa vymanil čím skôr spod ženskej ferule a
         vmiešal sa medzi chlapov, aby bol tiež chlap mocný a súci. O chvíľu nás už kopal a
         odkrýval. Položil sa priekom cez posteľ, sťaby on tu bol kohút na svojom smetisku. I my sme
         usnuli chytro, ukolísaní ustatosťou a čerstvým vzduchom.
   </p>
   <p>
    Mne sa zjavil tej noci vo snách nebohý paron Zorzi Babulović. Boh mu daj pokoj duši! Ako
         mi hrozí dlhočizným pipasárom svojej fajky a či skôr čibuka a opakuje dva-tri razy: „Fačile
         per ti, Piero, ti konoši la džeografia…“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2587851" name="ftn.id2587851">
        98
       </a>
       ]
      </sup>
      <span class="emphasis">
       <em>
        kerencia
       </em>
      </span>
      (zo špan. querencia) — láska, zaľúbenosť, zvyk;
               obľúbené miesto pobytu
     </p>
    </div>
    <div class="footnote">
     <p>
      <sup>
       [
       <a class="para" href="#id2587873" name="ftn.id2587873">
        99
       </a>
       ]
      </sup>
      <span class="emphasis">
       <em>
        Tu sa opakovalo to isté, čo pri Izraelovi, že začal banovať, keď ho
                  vyviedli z Egypta
       </em>
      </span>
      — podľa biblie Židia po vyvedení z Egypta trpeli na
               púšti hladom, a preto reptali proti vodcovi Mojžišovi
     </p>
    </div>
    <div class="footnote">
     <p>
      <sup>
       [
       <a class="para" href="#id2587920" name="ftn.id2587920">
        100
       </a>
       ]
      </sup>
      <span class="emphasis">
       <em>
        Pikaso
       </em>
      </span>
      (zo špan.) — v Argentíne názov čierneho koňa s bielou
               hlavou a bielymi nohami
     </p>
    </div>
    <div class="footnote">
     <p>
      <sup>
       [
       <a class="para" href="#id2587935" name="ftn.id2587935">
        101
       </a>
       ]
      </sup>
      <span class="emphasis">
       <em>
        dežúrny
       </em>
      </span>
      (z franc.) — kto má službu v ten deň
     </p>
    </div>
    <div class="footnote">
     <p>
      <sup>
       [
       <a class="para" href="#id2587950" name="ftn.id2587950">
        102
       </a>
       ]
      </sup>
      <span class="emphasis">
       <em>
        de guardia
       </em>
      </span>
      (špan.) — na stráži
     </p>
    </div>
    <div class="footnote">
     <p>
      <sup>
       [
       <a class="para" href="#id2587963" name="ftn.id2587963">
        103
       </a>
       ]
      </sup>
      <span class="emphasis">
       <em>
        palenka
       </em>
      </span>
      (zo špan. palenque) — kôl
     </p>
    </div>
    <div class="footnote">
     <p>
      <sup>
       [
       <a class="para" href="#id2588069" name="ftn.id2588069">
        104
       </a>
       ]
      </sup>
      <span class="emphasis">
       <em>
        karge
       </em>
      </span>
      (zo špan. carguero) — zviera, ktoré nosí náklady
     </p>
    </div>
    <div class="footnote">
     <p>
      <sup>
       [
       <a class="para" href="#id2588613" name="ftn.id2588613">
        105
       </a>
       ]
      </sup>
      <span class="emphasis">
       <em>
        tetera
       </em>
      </span>
      (špan.) — konvica na čaj
     </p>
    </div>
    <div class="footnote">
     <p>
      <sup>
       [
       <a class="para" href="#id2588856" name="ftn.id2588856">
        106
       </a>
       ]
      </sup>
      <span class="emphasis">
       <em>
        vakeano
       </em>
      </span>
      (zo špan. vaqueano) — znalec ciest, vodič
     </p>
    </div>
    <div class="footnote">
     <p>
      <sup>
       [
       <a class="para" href="#id2588892" name="ftn.id2588892">
        107
       </a>
       ]
      </sup>
      <span class="emphasis">
       <em>
        paron
       </em>
      </span>
      (z tal., prostr. chorv.) — majiteľ
     </p>
    </div>
    <div class="footnote">
     <p>
      <sup>
       [
       <a class="para" href="#id2588911" name="ftn.id2588911">
        108
       </a>
       ]
      </sup>
      <span class="emphasis">
       <em>
        v Brajli… v Taganrogu
       </em>
      </span>
      — Brajla, mesto pri Dunaji v Rumunsku;
               Taganrog, mesto pri Azovskom mori v SSSR
     </p>
    </div>
    <div class="footnote">
     <p>
      <sup>
       [
       <a class="para" href="#id2588931" name="ftn.id2588931">
        109
       </a>
       ]
      </sup>
      <span class="emphasis">
       <em>
        šora
       </em>
      </span>
      (z atl.) — pani
     </p>
    </div>
    <div class="footnote">
     <p>
      <sup>
       [
       <a class="para" href="#id2588952" name="ftn.id2588952">
        110
       </a>
       ]
      </sup>
      <span class="emphasis">
       <em>
        Santa Quaranta
       </em>
      </span>
      — mesto v Albánsku
     </p>
    </div>
    <div class="footnote">
     <p>
      <sup>
       [
       <a class="para" href="#id2588972" name="ftn.id2588972">
        111
       </a>
       ]
      </sup>
      <span class="emphasis">
       <em>
        Ech, fačile per ti, Piero, ti konoši la džeografia
       </em>
      </span>
      (fon.
               tal.) — Eh, ľahko ti je, Peter, ty poznáš zemepis.
     </p>
    </div>
    <div class="footnote">
     <p>
      <sup>
       [
       <a class="para" href="#id2589110" name="ftn.id2589110">
        112
       </a>
       ]
      </sup>
      <span class="emphasis">
       <em>
        Mliekom oplývajú: … väčšmi než Kanaan kedysi
       </em>
      </span>
      — Kanaan, starý
               názov pre palestínske a fénické pobrežie a okolie rieky Jordánu. Bol pôvodne osídlený
               Izraelitmi, ktorí ho považovali za svoju zasľúbenú zem.
     </p>
    </div>
    <div class="footnote">
     <p>
      <sup>
       [
       <a class="para" href="#id2589156" name="ftn.id2589156">
        113
       </a>
       ]
      </sup>
      <span class="emphasis">
       <em>
        Andrej Kmeť
       </em>
      </span>
      — (1841 — 1908), zakladateľ slovenského
               muzejníctva, archeológ, historik, národopisec a botanik
     </p>
    </div>
    <div class="footnote">
     <p>
      <sup>
       [
       <a class="para" href="#id2589368" name="ftn.id2589368">
        114
       </a>
       ]
      </sup>
      <span class="emphasis">
       <em>
        údolie Zety
       </em>
      </span>
      — rieka v Čiernej Hore, pravý prítok
               Morače
     </p>
    </div>
    <div class="footnote">
     <p>
      <sup>
       [
       <a class="para" href="#id2589581" name="ftn.id2589581">
        115
       </a>
       ]
      </sup>
      <span class="emphasis">
       <em>
        don Federico
       </em>
      </span>
      (špan.) — pán Fridrich
     </p>
    </div>
    <div class="footnote">
     <p>
      <sup>
       [
       <a class="para" href="#id2589954" name="ftn.id2589954">
        116
       </a>
       ]
      </sup>
      <span class="emphasis">
       <em>
        dar jazyka ako mezka Balákova
       </em>
      </span>
      — vlastne Balámov osol, ktorý
               podľa biblie prehovoril na pokyn Hospodina k svojmu pánovi
     </p>
    </div>
    <div class="footnote">
     <p>
      <sup>
       [
       <a class="para" href="#id2590134" name="ftn.id2590134">
        117
       </a>
       ]
      </sup>
      <span class="emphasis">
       <em>
        Quacker oats
       </em>
      </span>
      (angl.) — Quackerove ovsené vločky
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2590276">
       </a>
       9. I na pravej ceste sa nájde často smútok
      </h2>
     </div>
    </div>
   </div>
   <p>
   </p>
   <p>
   </p>
   <p>
    Spať do poludnia na slobodnom vzduchu nedá sa ľuďom obyčajným: čo sú nie na to
         vycibrení, ako napríklad cech karreterov.
   </p>
   <p>
    Rozbľačali sa ovce, zdurili od čohosi, urobiac hodný hurt v pajte; nebodaj návšteva
         niektorého havkáča, čo nemá sna v noci. Vo dne v slobodných chvíľach podrieme si na slnci.
         Rozkvákali sa kačice v jarku, čo tečie samým dvorom, robili vôbec nešeredný rákoš. Vtedy
         som si myslel i ja to isté o nich, ako ten junec, čo ho priahali prvý raz na Vianoce, že
         kačica je klebetná, skoro ako straka, ktorých tu na šťastie nikde nevídať, a že robí v
         kampe nezdobu.
   </p>
   <p>
    Slnce síce už dávno vyšlo, ale bolo ešte zavčasu, ani pol piatej. Keka už v pajte
         nebolo, kde sa bol vryl do vlny, sťa akýsi anglický veľkokupec s týmto článkom. Hurt a
         koncert oviec, ustarostených v pajte, akiste prebudil i jeho. Umyli sme sa na jarku;
         prezreli svoje vozíky, namastili kolesá, spakovali svoje kožušiny do ich puzdier. Treba ich
         opatriť do cesty ako svedčí. Zošúľajú sa na váľoček, ktorý sa všupne do puzdra a stiahne
         dokonale remencami. Takto môžeš svoju posteľ priviazať, ak chceš, o sedlo a ísť, kam sa ti
         páči.
   </p>
   <p>
    Koní nebolo treba veľmi zhľadávať, držali sa naporúdzi. Ani im sa nesladilo dať sa tu
         zhľadávať. Boli by nedbali oslobodiť sa z týchto krajov, kde paša nie je veľmi tučná.
         Kerencia už je priďaleko, aby ju boli mohli ísť hľadať.
   </p>
   <p>
    Raňajky sme odbavili nakrátko čajom. Iste mátal zas ten brod a zabral miesto raňajkám.
         Chlapec, to je pravda, najedol sa bábovky, husto obdarenej hrozienkami, i ja som mu
         pomáhal. Ostatní mysleli na ten brod; neboli by mohli prežierať, hoc nám druhým zdalo sa to
         dosť smiešne. Nejesť babu, lebo na Coyle chybuje poriadny brod, to nemá skutočne nijakého
         súvisu.
   </p>
   <p>
    A naostatok sme sa vykývali už i na to veľké podujatie. Prejsť Coyle zdalo sa
         poniektorým z nás takou opovážlivosťou, ako bol v starých časoch priechod cez Rubicon.
    <sup>
     [
     <a class="footnote" href="#ftn.id2590369" name="id2590369">
      118
     </a>
     ]
    </sup>
   </p>
   <p>
    Hostiteľ sa nám pri raňajkách vyžaloval, koľko musel preniesť ostatnej zimy, keď mu
         zahynulo asi šesťdesiat percent oviec od snehu a či od hladu. Veľký počet i veľká strata!
         Divadlo pritom smutné pre majiteľa, keď musí na to pozerať a nemá kde nájsť pomoci.
         Zastrája sa, že tej jesene pôjde domov, do Škótska, aby sa nedíval, ako tej zimy, na takú
         skazu. Tu na okolí všetci majitelia mali viac-menej také straty. No náš hostiteľ si
         pripúšťa k srdcu väčšmi smutné divadlo hynutia ako samú škodu. V také dni mu ovce dochodili
         pred samý dom, bľačiac a hľadajúc pomoci u majiteľa. Tam i padali mŕtve. Ten pohľad
         najväčšmi dojal úbohého majiteľa.
   </p>
   <p>
    Želali sme mu úprimne, aby nikdy viac nemusel byť účastným podobných výjavov. Temer sme
         ho ubezpečili, že toho roku bude zima veľmi dobrá a mierna, že príde mnoho snehu, aby zem
         nasiakla vlahou, lagúny sa naplnili, rieky vyliali. A mierna, že ten sneh nezaleží, najviac
         ak dakoľko dní. Ale to všetko mohli sme mu zabezpečiť iba tak, ak sa nám vydarí ten
         priechod cez Coyle. Poniektorým z nás sa zdalo, že veci budúce a prítomné len tak môžu
         vypadnúť dobre, ak i my prejdeme cez tú Coyle bez pohromy.
   </p>
   <p>
    Bolo nám sa vrátiť na vegu, pokračovať v ceste, kde sme ju boli včera večer pretrhli.
         Úbohé kone zas prešli ťažkú hrboľatú cestu, kde ich bádalo skálie. Keď sme vyšli na vegu,
         prichodilo nám ich ľutovať ešte väčšmi. Bočia, nebožiatka, po tučnej paši. Sú dnes veľmi
         elegantné, lebo im brucho opľaslo; vidno, že sa v ostatné dni neprejedali. Čiže by
         zarehtali od radosti, keby ich bolo vypriahnuť a pustiť podvoriť si trochu po vege. Ich
         nešťastie je vari väčšie než tamtých oviec ostatnej zimy; majú pašu na všetky strany,
         chodia po nej, miesia ju vlastnými kopyty, a nemôžu z nej užiť ani byľky…
   </p>
   <p>
    Nie, im je nie nič lepšie ako tým, o ktorých mi toľko ráz rozprával pán Lačný z
         Kapitulskej ulice, kým mi podbíjal čižmy, alebo lepil na jednu alebo obe príštipok. I mne
         bolo čakať vo varštati, kým mi obuv obriadi, ako i niektorým z kamarátov. Neboli sme totiž
         pán Sýkora, aby sme boli mali štíble rad-radom v jednom kúte, čo čakali, kedy príde rad na
         ne. On mohol čakať, kým mu pán Lačný popraví potrhané, a čo hneď dva-tri razy zlyhal a
         nespravil reparáciu, kedy bol sľúbil, ako to už mával obyčaj urobiť takým dobre zaobutým
         pánom. Nuž kým sme tak čakali a kým on tĺkol tým kladivkom, zabíjajúc cvočky, alebo
         preťahoval dratvu; rád rozprával o všeličom, ale najradšej o tých, čo to bežali, a na
         hodiny, po repe, mrkve, kalerábe, šaláte a naostatok i po rozhádzaných bochníkoch po ceste;
         a nemali sa kedy zohnúť a vziať ten bochník, alebo vytiahnuť mrkvičku, alebo tú repu.
         Bežalo množstvo. Kto sa prihol, toho posotili na nos tí, čo za ním utekali. Tí, čo išli za
         nimi, nedali sa mu už zodvihnúť a chodili po ňom, ako po tých daroch božích. Bolo to tým
         horšie, že sa už dosť hodne dní nefasovalo, menáž sa tiež nevarila. Nebolo stihu pri tej
         starosti, že im stúpajú na päty. Nuž poháňali ich, poháňali, ako my tu poháňame naše
         koníky; my, pravda, len tatarcom, a nie guľkami a šabľami, ako keď tých tam naháňali Prajzi.
    <sup>
     [
     <a class="footnote" href="#ftn.id2590497" name="id2590497">
      119
     </a>
     ]
    </sup>
   </p>
   <p>
    Nešli sme pol hodiny, a zas sme natrafili na taký bočný kaňadúnik. Hneď pri jeho ústí
         bol uchýlený podnik, ako keď sa vstrčí hlava vtáčka pod krídlo. Práve sa išlo začať
         pracovať. Pán správca podniku povesil robotu na klinec, pýtal kapataca, prvého medzi
         prvákmi, aby bol on jeho ruka i jeho oko, do tých čias, kým bude môcť lepšie priľahnúť i on
         k tej robote a pripojil sa už potom nám veľmi úslužne. Na takých ľudí sme my natriafali v
         tejto ceste, že i nešťastie sa ti predstavovalo ako šťastie.
   </p>
   <p>
    Nasilu nás chcel i on vtisnúť za stôl, na ktorom boli práve prvé raňajky. Poniektorí by
         sa boli mohli hádam podobrať i na tú robotu; ale druhí nemohli ani pomyslieť na takú vec,
         ktorá sa i tak opakuje skoro riadne tri razy denne, keď majú vykonať vec veľkú, čo sa viac
         nestane, iba jeden raz, a to práve dneska ráno. Nech sa rozhodne najprv, ako vypadne: či sa
         bude môcť zachovať aspoň kúsok života. Až potom príde rad na povinnosť starať sa, ako
         svedčí, o jeho ďalšie udržovanie, ba práve veľadenie. Kto by sa pripravoval na veci veľké v
         obžerstve a opilstve, ako Sardanapal
    <sup>
     [
     <a class="footnote" href="#ftn.id2590546" name="id2590546">
      120
     </a>
     ]
    </sup>
    a druhá taká čeliadka, aby o tom dejepis rozprával, kým svet svetom bude!
   </p>
   <p>
    Veľká otázka, čo nedala myslieť na nič iného, bol ten priechod cez Coyle. Pán správca
         nás síce tíši a ubezpečuje, že brod je ako brod: ľahký a bezpečný. Smeje sa nám pre ten
         veľký strach, čo sme si nahnali daromne. No ten smiech osožiť nám neosoží. Chorému sa tiež
         vysmieva doktor, preťahuje mu popod nos medové motúzy, a ono keď vyjde na dvor a má sadať
         do drabinovca, čo má sedlo zo šúpy slamy, rečie gazdovi čosi, ako mimochodom, do ucha.
         Gazda zhíkne, škrabe sa po celej hlave, pomkne čiapku a zakričí:
   </p>
   <p>
    „Zhadzuj tie dosky z vôdra, Ondro, nech ťa čert vezme, i teba! Ponesieš ich k
         majstrovi.“
   </p>
   <p>
    To ako tie dosky, čo sa na vôdre sušia pre každú prípadnosť a ovšem najväčšmi pre
         takúto. Je človek smrteľná nádoba, a smrť nechodí po horách, ale po ľuďoch.
   </p>
   <p>
    Nuž takto sme my poniektorí mysleli pred veľkou vecou: prepraviť sa treba už či tak
         alebo tak na ten druhý breh. Ak nie na vozíkoch, teda na kargeroch ako batožina, keď sa
         nosí. Ak by i to zlyhalo, na loďke Chárona,
    <sup>
     [
     <a class="footnote" href="#ftn.id2590609" name="id2590609">
      121
     </a>
     ]
    </sup>
    ktorý na zlých prievozoch je vždy napohotove, aby previezol svojich
         cestovateľov…
   </p>
   <p>
    Videl, že sme už podajedni oželeli život z väčšej čiastky. Aby nás obodril, alebo hádam
         preukázal nám počestnosť, on sám vysadol na koňa, čo bol priviazaný na palenke, začal
         jazdiť pred nami, ba pred samou tropillou.
   </p>
   <p>
    „Pôjdeme, kadiaľ prechodia karrety, keď idú po drvá,“ zdeľoval nám, vymysliac, ako
         vidno, i túto bájku o karretách a drvách.
   </p>
   <p>
    Nešli sme ďaleko, a odrazil sa z cesty rovno na vegu. Aká vozba! Sťa po kobercoch. Naše
         taligy prestali hrkotať, akoby bol i v nich sekol dych; zabudli každá svoju nôtu, ktorú nám
         hudú celou cestou, vzdor kolomaži a loju, čo na ne vynakladáme. Boli miesta, kde sa zem pod
         nami akoby ulíhala, kým sa prešlo, sťaby nás tíšila pred veľkou udalosťou. Zem tu bola
         akoby na perách, možno nám na poctu, aby naše údy odpočinuli po toľkom drgľovaní.
   </p>
   <p>
    Muselo to byť tu niečo nezvyklého dve taligy odrazu na vege! Poplach ohromný v celom
         susedstve. Kačice, čo sa túlajú každá s kŕdľom malých, bežia pred nami. Tráva sa hýbe, kde
         zaberajú, kváčuc a usilujúc sa dostať čím skôr do vody. Keď je ona raz v nej, ona už nedbá,
         môžeš jej i túkať. Tak ako bora, keď hrmí a blýska, vstrčí hlavu pod perinu, ostatok tela
         zabudne vonka: nech už hromy bijú, do čoho sa im páči. Kajkeny, to sa vie, tiež sa dvíhajú,
         ale na krídla: nechajú mlaď zbabele v tráve. Nech sa uchýli, kde môže, lebo, stvora moja,
         bližšia košeľa ako kabát.
   </p>
   <p>
    Odkiaľsi vyletela i sluka so svojím dlhým zobákom, akoby nevedela, čo si počať; má veľmi
         hlúpy výraz v tvári, akoby bola zdurená. A predsa je to vták prefíkaný: hádže sa ako na
         vlnách, keď letí hore-dolu a zas nakrivo sem a ta. Ani Pejković by doň netrafil v taký čas.
         Vrabca tu nevidno, ten sa drží človeka a ide za ním, snáď priťahovaný vzdelanosťou a jej
         výdobytkami. V Punta Arenas sa ich nachodí hodne, odkedy naši ľudia počali siať ovos. Poľné
         semiačko, tak sa zdá, mu nechce ísť dolu hrdlom.
   </p>
   <p>
    Nadišiel napokon i okamih rozhodujúci. Pán správca išiel trávou koňovi skoro vyše
         brucha; naša tropilla za ním. Každý kôň, akoby sa boli zriekli, kmáše sprava-ľava ostrými
         zubmi, čo príde pod ne. Dávno nevideli stola prestretého tak bohate. Škoda, že Keko odzadku
         toľme narába tatarcom. Ale ten si myslí: ,Nejedol som ja, nejedz ani ty.‘
   </p>
   <p>
    O chvíľu polovica správcu zmizla kdesi, iste v hlbočine a či dákej studni. Plecia mu
         vidno ešte dobre, ako sa hojdajú sem a tam, a hlava sa obracia tiež z boka na bok: akiste
         ako kôň kráča. Voda zurčí a čľapoce. Zas čľapotanie, ešte väčšie; tropilla vtrielila do
         vody a v nej sa i zastavila. Kone ti nevojdú do vody, aby neokúsili, aká je. Ako my, keď
         ideme popri hostinci, tiež chceme vedieť, čo dobrého merajú. Čo i nie sú smädné,
         nezameškajú vstrčiť pysk do nej. Petiso vstrčil do nej priam celú hlavu, po samé oči; prská
         mu z ňucháča na všetky strany a cedí sa cícerkom, keď vyskočil. Keko ho bol ochladil
         tatarcom.
   </p>
   <p>
    I nám nastal rozhodujúci okamih. Očakávali a báli sme sa ho toľme. Za tropillou vošli
         vozíky, voda koňom nesiaha ani do brucha. Nevidno jám ani studní; podmytých brehov tiež
         niet, brehy sú cele plytké, spúšťajú sa pekným miernym svahom a zďaleka do potoka. Koryto
         je vysypané drobným kamením. Ale tak je iba na tomto mieste: hore a dolu vodou z oboch
         strán brodu je koryto bohvieaké. Toto miesto tu bolo ustanovené, aby sme prešli pohodlne.
         Snáď zem sama predvídala, že sa nám zíde taký pohodlný priechod, a nechala násyp z tvrdého
         materiálu ako na Jalnej.
    <sup>
     [
     <a class="footnote" href="#ftn.id2590762" name="id2590762">
      122
     </a>
     ]
    </sup>
    Ide popod vodu priekom, ostanúc mu z oboch strán priepasť, vysypaná prsťou a
         zarastená trávou, aby sa nám hlava nekrútila, keď budeme musieť prechodiť. Alebo i sama
         Coyle odkiaľsi z hôr nanosila sama tohoto materiálu jemného a vysypala ho sem, aby už toľko
         nehundrali na ňu. Bol to priechod veľmi krásny, ako po suchej zemi. Podajedným z nás sa
         zdal zázračným, ako napríklad synom Izraela ich priechod cez Červené more.
    <sup>
     [
     <a class="footnote" href="#ftn.id2590783" name="id2590783">
      123
     </a>
     ]
    </sup>
   </p>
   <p>
    Odobrali sme sa od pána správcu ako od nášho osloboditeľa, ktorý nám zachránil život a
         vyviedol nás z veľkého nebezpečenstva.
   </p>
   <p>
    Podišli sme vegou o hodnú chvíľu skoro pod samé obloky krásneho podniku. Je vystavený
         pod briežkom s dúbravou. Panský dom je ešte pohrúžený v spánku. Je ešte vždy dosť zavčasu.
         Temer nepozorovane sme sa prekradli popod tie obloky, cez samý dvor, pred domcami
         robotníkov a staviskami, rozloženými pod briežkom. Onedlho sme vyšli na tú tak úzkostlive
         hľadanú hradskú cestu.
   </p>
   <p>
    Keď sme včera večer blúdili po vege, či by sme sa boli nazdali, že je na jej brehoch
         toľko pohostinných domov? Chyba je, že boli uchýlené za briežkami. Keby sme v tých
         starostiach boli nielen pozerali, ale i videli, boli by sme ich zbadali. No čo pomôžu
         výčitky po nečase? Konečne i takto sa nám nepovodilo cele zle. Najhoršie zo všetkého bolo,
         čo sme vyviedli pred chvíľou. Majiteľ podniku, ktorému sme sa prekradli popod obloky,
         dozvedel sa dosť skoro, čo sme vykonali. Dostali sme od neho veľmi silnú hubovú polievku
         pre tú nezdvorilosť. Neodpustil nám, mali sme s ním naťahovania, kýmkoľvek sme sa raz uňho
         nezložili a neužili jeho pohostinstva.
   </p>
   <p>
    Tentoraz i Prozreteľnosť začala sa znovu starať o nás. Keď sme vyšli na hradskú, našli
         sme tu hneď na nej hostinec veľký a pohodlný. Prijal nás veľmi pohostinne. My sme boli
         povďační po toľkých starostiach a strachu, že sa nám naďapil. Zložili sme sa. Tu bola už i
         káva na občerstvenie mnohých z nás. Strach, že Coyle nás pohltí i s tropillou, tiež strach,
         že sme sa stratili v Patagónii, že nás už nenájdu; teraz zase radosť, že sme medzi živými,
         a druhá tiež veľká, že sme sa našli na pravej ceste a hneď natrafili na takýto hostinec,
         dodala nám chuti k životu. Nielen káva došla veľkej záľuby, ale i baranie rebrá, ktorými
         nás pán hostinský učastoval štedre a ktorých musel veru doniesť i druhú misu.
   </p>
   <p>
    Tak tí z druhého vozíka tu odbavili, tak sa zdá, i večeru, ktorá sa im nechcela nijako
         šmýkať dolu hrdlom, i dnešné raňajky, ktorým bola Coyle zahatila cestu. Panovala tu
         veselosť a dobrá vôľa, ako býva obyčajne po prestátom strachu.
   </p>
   <p>
    Ešte väčšmi nás potešilo, keď sme sa tu prezvedeli na vlastné uši, že kraj, kam ideme,
         je naozaj na mieste. Dá sa i dosiahnuť, o čom poniektorí z nás už-už počali i pochybovať
         trochu. Začali si mívať, že to hádam bude iba bájka ten kraj a márny prelud. Hostinský nám
         rozprával, že len včera tu nocovali ľudia, ktorí stadiaľ prišli a cestujú do prístavu.
         Upevnil niektorých z nás zase v nádeji, že keď sa tí stadiaľ mohli vrátiť, prečo by sme my
         nemohli sa ta dostať.
   </p>
   <p>
    Tento hostinec sa práve v tie časy prestavoval a zväčšoval. Len nedávno, čo premenil
         majiteľa. Nový majiteľ pochopil, že na tejto ceste čakajú ho dobré obchody. Myslím, že
         tieto výlohy neobanoval.
   </p>
   <p>
    Z hostinca sme sa pohli po dobrom občerstvení. Bola nám cesta teraz už naozaj dovrchu,
         ako nám zvestoval náš dobrý hostiteľ, u ktorého sme prenocovali. Boli sme veselí a sýti,
         sedeli na svojich sediskách. Úbohé naše kone zo zastavenia v hostinci nemali prospechu.
         Hladné musia nás ťahať dohora, nahradiť celú tú výšku, čo sme my včera cez celý deň
         rozmrhali, spustiac sa do Coyle. To dovrchu nebolo síce nikde strmo, ale padalo ťahať
         dovrchu neprestajne. Každá vec, čo trvá a zas trvá, omrzí. Ale povedomie, že sme už nie
         stratení, nás tešilo. Kone snáď tešil výhľad na lepšiu pašu. To ráno nám chodili veľmi
         dobre a bystro.
   </p>
   <p>
    Prišlo nám ísť kaňadúnom, ktorý je dlhý ani Žaškov. Bolo hore ním čo klusať do samého
         poludnia, vyše štyroch hodín, a ešte ostalo i do olovrantu. Náhradou nám bol pohľad na
         pekné polia, ktoré neboli pusté. Po nich sú rozsiate väčšie-menšie čriediky oviec, ktoré sa
         sem zredikali z vyšších kampov, iste kvôli striženiu. Sú ešte pod vlnou. Krása ich je
         obdivovať, aké sú tučné, koľké bremä vlny a loja nosia na sebe, a predsa sú čisté, bystré;
         utekajú, prevaľujúc sa trochu ako tučné kačice.
   </p>
   <p>
    Keď už raz hovoríme o tomto chýrečnom kaňadúne a máme byť úprimní, môžeme povedať s
         dobrým svedomím, že i on pochybil svoju dráhu. Napravili cezeň hradskú, ktorá je pre kone a
         i cestovateľa, ale najmä pre kone, ozajstná pokuta. Zem je tu tučná, hlboká, pre pasienok
         neoceniteľná, ba i pre roľníka, keby mala trochu viac tej vlahy cez leto. Cesta vykrajuje
         hlboké koľaje. Koleso sa borí do zeme ako do popola. Medzi koľajami sú vysoké sedlá, ktoré
         siahajú po os, niekedy rafajú po dne vozíkov. Kôň zapriahnutý v ojciach mal by vlastne
         kráčať po tom hrebeni; vec temer nemožná, lebo je hrebeň priúzky, nieto po čom chodiť. A ak
         by i mohol po ňom kráčať, ostal by privysoko; ojcia by boli pridvihnuté priveľmi dohora,
         zadok taligy prevážil by sa nazad.
   </p>
   <p>
    V takej polohe cestovateľ by sotva vydržal. Pri takom prevážaní vozíka nazad mohol by sa
         koňovi ľahko roztrhnúť i pobrušník a ojcia by vtedy vyleteli a začali trčať do neba. Tí, čo
         sedia, vysypali by sa z vozíka, prekopŕcnuc sa nazad.
   </p>
   <p>
    Bolo treba hľadať spôsob, aby sa vyhlo týmto ťažkostiam. To sa dosiahne ale iba
         čiastočne, že koňa držíme síce v koľaji, ale len na jej krajíčku. Keby stúpal po jej
         prostriedku, tu by sa koleso začalo driapať na hrebeň a my by sme sa vysypali, a to zase na
         stranu. Naozajstný problém na udržanie dobrého poriadku. Problém tým ťažší, že i koník na
         folge mal by vlastne kadiaľ stúpať. Súc uzdou pritiahnutý k druhému, musí ho nasledovať.
         Neraz mu príde kráčať tiež po hrebeni, ktorý sa mu borí pod nohami, a čo by i to nie, tak
         ostane privysoko a ťahá pysk svojho kamaráta dohora.
   </p>
   <p>
    Predstavme si teraz povahu našich koní, napríklad Martilla alebo Pepy. Krehkosť našich
         talíg, ustavičné výkriky a žaloby našich zo zadného vozíka. Vystoja tiež dosť strachu
         zakaždým, keď koleso chce vyjsť na hrebeň a vozík sa začne nahýnať na stranu a presvedčíme
         sa, že nie je veľký pôžitok touto úžľabinou.
   </p>
   <p>
    Chybil povolanie tento kaňadún, keď sa dal použiť na hradskú cestu. Mal ostať pri svojom
         remesle; dnes by mal pašu na div s trávou do brucha a nebol by trápičom úbohých hoviadok a
         omrzlosťou pohoničovi. Počúval by chvály a híkanie obdivu, a teraz počúva hrešenie gazdu.
   </p>
   <p>
    Úbočie, čo ide naľavo hore kaňadúnom, tvoriac mu jeden bok, tiež pochybilo svoju životnú
         dráhu. Natíska sa ovciam na pašu, a paše na ňom vlastne ani niet. Je šťúpla a riedka. Pôda
         úbočia je cele štrkovitá; súcu prsť odnáša voda do doliny, práve na spomenutú cestu. Táto
         pôda, tvrdá a pevná, je ako stvorená pod cestu. Na každý pád ten, kto tú cestu tu vymyslel
         a vymeral, nebol inžinier z ústrednej kancelárie z Buenos Aires.
   </p>
   <p>
    Majiteľ tohoto podniku, keby chcel, mohol by odrazu napraviť všetky tieto chyby. Mohol
         by zatvoriť údolie, nechať ho pod pašu; ulicu preložiť do úboče. Nebolo by treba iba čiaru
         preložiť z jedného miesta na druhé. To pomknutie čiary nestane sa tak chytro.
   </p>
   <p>
    Utrmácaní hodne dostali sme sa konečne na tvrdú cestu, i pritvrdú, žiaľ, pre naše úbohé
         bosé kone. Kopytá sa dlhou touto cestou dosť hodne zodrali. Daktoré kone nám napadajú na
         citlivé nohy.
   </p>
   <p>
    Bolo už hodne popoludní, keď sme prišli na podnik, čo je tu, hneď pri hradskej. Vohnali
         sme tropillu do korrala,
    <sup>
     [
     <a class="footnote" href="#ftn.id2591115" name="id2591115">
      124
     </a>
     ]
    </sup>
    bolo načim premeniť kone.
   </p>
   <p>
    Táto robota stala sa už veľmi ľahkou. Kone sa priučili prepriahaniu, ako vôbec kôň sa
         priučí ľahko všetkému. Privykne veľmi chytro človeku a obľúbi si ho. Čosi ich ukrotila i
         dlhá, namáhavá cesta. Dávali sa chytať na ruku; predtým bolo treba neraz chytať mnohé na
         lac, teraz im stačilo prehodiť ohlávku cez šiju, už zastanú a čakajú, kým sa im nastokne na
         hlavu ohlávka, prvý krok k služobnosti a odvislosti. Nemal som už tu na čo pozerať; radšej
         som si všímal okolia.
   </p>
   <p>
    Podnik je toto veľmi pekný a zámožný, čo je hlavné pri takých podnikoch. Budovy
         priestranné, vo veľmi dobrom stave. Panský dom pod stráňou, trochu obďaleč, je ozaj panský.
         Stojí vo veľkej záhrade, kde sa už i stromovie zelenie sponad šrankového plota.
   </p>
   <p>
    Pri robotníckom dome mi padlo do očú niečo ako plachta, rozostretá medzi dvoma kolíkmi.
         Tá sa nadúva práve ako plachta na lodi, keď do nej podúva. Spod plachty vstal človek dosť
         vysokého vzrastu, trochu popozeral na nás, čo to robíme. Konečne sa pohol k nám, kráčajúc z
         nohy na nohu. Keď prišiel ku korralu oviec, zastal. Oprel sa o jeho stĺpik a díva sa
         pokojne na našu výpravu.
   </p>
   <p>
    „Dobrý deň,“ pozdravil ho gazda.
   </p>
   <p>
    „Dobrý deň,“ odpovedá divák hlbokým hlasom. Badať, že sa akosi zmiatol a pozerá v
         stranu.
   </p>
   <p>
    „Poznáte toho človeka?“ pýtam sa gazdu v našej reči.
   </p>
   <p>
    „To je Indián,“ odpovedá mi ticho, aby človek nedopočul slova „Indián“ a nedovtípil sa,
         že je reč o ňom. Slovo to hádam nebolo by mu po chuti, ako i označenie jeho pôvodu. Ľuďom
         je často proti srsti, keď sa im hodí do tvári práve to slovo, ktoré označuje ich národnosť
         a pôvod. Takí sme už my, že neradi, čo je naše, i urazení sa cítime, keď to slovo čujeme.
         Tu i úrady majú na túto slabosť ľudskú už ohľad. Označujú Indiánov ako „indigenas“,
         domorodci.
   </p>
   <p>
    „Čo tu robí?“
   </p>
   <p>
    „A ktovie? Bude na robote.“
   </p>
   <p>
    Na prvý pohľad som bol uhádol, že to bude iste Indián. Prezeral som si ho pozorne, práve
         tak, ako on prezerá si nás. Moje pozorovanie ho nehnevá, ani neuráža; ani si ma nevšimol. Z
         našej celej výpravy, tak sa zdá, prezerá so záujmom iba kone. Vidno, že Oto a Martillo ho
         najväčšmi pútajú. Či pre srsť, postavu, hrdosť alebo silu?
   </p>
   <p>
    Bol to človek dosť vysoký, no driek mu bol omnoho dlhší, než by mal byť. Nohy sú
         prikrátke, aby vyšiel dobrý súmer. A či je to snáď klam porovnania? Od pása nadol nebolo
         ľahko porovnávať a určovať rozmery pre jednu dôležitú okolnosť.
   </p>
   <p>
    Hlava je veľká; vlasy dlhé, ale nie rovné, ako bývajú pri týchto plemenách. Jeho sú
         zvlnené, kučery padajú pekne na plecia. Okolo hlavy má uviazanú stužku bielu, dosť širokú.
   </p>
   <p>
    Všetko sa mi vidí, že som ja túto hlavu kdesi videl. Takých výrazných tvárí vídať málo,
         nezabudneš jej ľahko, ak si ju kde videl.
   </p>
   <p>
    Videl, ale iba na obrazoch. Na tých, čo predstavujú osobnosti z doby Ľudovíta XIV.
    <sup>
     [
     <a class="footnote" href="#ftn.id2591260" name="id2591260">
      125
     </a>
     ]
    </sup>
    Podobnosť cele náhodilá, nebodaj pre tie vlasy, ktoré padajú na plecia tejto
         postave, ako na obrazoch padajú tamtým osobám z tých časov. Iba že tamtí nosili vlasy
         požičané, tento tu má hrivu prirodzenú, hustú a mohutnú.
   </p>
   <p>
    Tvár mu je skoro holá, bárs sa neholí. Obočia sa dvíhajú trochu kosom, ale pohľad nenie
         mu tak studený ako Japonca. Je pohľad ľahostajný, ale krotký. Keď pozrel na mňa, lebo môj
         úporný pohľad pritiahol naostatok jeho oko, bol mu pohľad ľahostajný. No naostatok oko to
         predsa sa len usmialo na mňa, akoby na pozdrav, alebo za vďak, pre záujem, ktorý iste badal
         pri mne. Koľko bude mať rokov? Kto by to uhádol? Na hlave nemá šedivého vlasu. No farba
         vlasov u tohto ľudu nerozhoduje. Videl som mnoho starcov na týchto stranách, vo vysokom
         veku, a vlasy mali čierne, alebo šedín menej, ak ich bolo, ako u mnohého nášho starca
         päťatridsaťročného. Tieto pozorovania vzťahujú sa na obyvateľov z Chiloé, ktorí sú viac
         premiešaní s indiánskou krvou a zdedili mnoho z jej predností. K tým prednostiam patrí
         pigment vlasov, farbivo ktoré je stálejšie a lepšie zachované, odporujúc lepšie účinkom
         veku, než naše farbivo, oslabené bezpochyby nepriaznivými okolnosťami, v ktorých tečie náš
         život. Líce starca Čilota nemá toľko vrások ako naše. Panie z tých krajov i vo vysokom veku
         zachovajú mnoho zo svojej pôvodnej krásy. Hádať im roky nenie snadno. Menovite človeku,
         ktorý ich vidí prvý raz a nezná všetkých význačností, ktorými sa honosí ich plemeno. Urobí
         vôbec dobre, kto je zdržanlivý v takých úsudkoch. Na prvý pohľad a z celkového dojmu
         pokladal by ho za človeka v najlepších rokoch, v plnej mužnej sile.
   </p>
   <p>
    Jeho šaty už len málo sa ponášajú na naše. Netvrdím, že by nosil národný kroj, ako my ho
         chápeme, ale nie je ani ako naše šaty. Košeľa je vlnená ako náš trikot, ibaže jeho košeľa
         je voľnejšia, neprilieha tak tuho. Na nohách má alpargatas, ale nie tej podoby, ako sa
         predávajú po obchodoch. Viac ako krpce, iba že nemajú remencov. Miesto remencov sú motúzy,
         ale upletené z vlny. Z vlny sú upletené i kopicia, čo nosí v tých krpcoch, ktoré presahujú
         len trochu vyše členka, sú tenké a podobajú sa pančuchám a sú na nohaviciach, priliehavých
         a tesných, no nie sú to naše jazdecké nohavice.
   </p>
   <p>
    Od pása do kolena má sukňu, bez záhybov, rovnú. Nie je naparádená ako Albánca, ani
         naškrobená ako u Gréka, ale voľná, mäkká, ohebná, z pekného tkaniva, snáď z vlny.
   </p>
   <p>
    Držanie tejto osoby je vážne a dôstojné, i sebavedomé. Vystupovanie isté. Svedčí, že je
         naučený pohybovať sa voľne a bez rozpakov v spoločnosti. Nebadať, že by mu nebolo príjemné
         byť pri nás. Stál pokojne a pozoroval, čo robíme. Na otázky odpovedal hlbokým hlasom, ktorý
         je zvučný a mocný. Mohol vychodiť len z hrude človeka zdravého a mocného.
   </p>
   <p>
    Odkiaľ sem prišiel, kde mu je rodina, možno by bol odpovedal bez okolkov na tieto
         otázky, ale som sa ho nepýtal. Po španielsky hovorí správne i plynne, len na výrečnosti mu
         badať, že reč materinská nie mu španielčina. Prísť prišiel z ležania, ktorých je dakoľko
         rozhádzaných po Patagónii, kde títo ľudia bývajú. Jedno je neďaleko hotela, kde sme boli
         zosadli dneska ráno. Je z najmenších: záleží len z niekoľko rodín. No hoc malé, tvorí
         jednako osobitné kráľovstvo, má svojho kaziku,
    <sup>
     [
     <a class="footnote" href="#ftn.id2591378" name="id2591378">
      126
     </a>
     ]
    </sup>
    ako volajú toho svojho kráľa a či vajdu.
   </p>
   <p>
    Patria oni k národu Tehuelčov,
    <sup>
     [
     <a class="footnote" href="#ftn.id2591394" name="id2591394">
      127
     </a>
     ]
    </sup>
    pôvodných obyvateľov Patagónie. Či páni zeme a či nie, istotne žili tu
         slobodne. V slobode im nik neprekážal. Sú i dnes ešte ľudia všetko mocní, urastení a tváre
         príjemnej. Ich ženy sa považujú za pekné. Žijú slobodne, v šiatroch, no majú už i domce.
         Prvej mávali šiatre veľkolepé z guanakových koží: teraz to už vyzerá chudobnejšie. Ak majú
         domy, sú to malé chalupy z dosák a zinku, napodobené, i to z väčšieho dľa domov príšelcov.
         Ich domy sa nevyznačujú vkusom ani snahou dať im lepšie vystrojenie.
   </p>
   <p>
    Je ťažko sa dozvedieť o nich niečo určitého a istého. Tí, čo ich navštevovali, nevedia o
         nich mnoho povedať. Boli to ľudia bez dostatočného vzdelania, aby mohli vystihnúť ich
         zvláštnosti. Nemali na to ani hádam času ani vôle. Niektorí sa i kamarátili s nimi, ale ich
         reč sa nenaučili. Poniektorí trávili s nimi i obdobia. Chodili sa k nim zabávať pijatikou,
         keď medzi obyvateľmi podnikov darmo hľadali kamarátstvo na také zábavky. Niektorí sa možno
         vláčili za nimi kvôli ženám; podajeden medzi nimi i zaviazol. Takí ľudia nemohli sa
         zaoberať veľmi bytom Indiánov. Ak ich i privábil ten byt k sebe, nemohli ho prehĺbiť. Vedia
         o ňom povedať máločo dôležitého. Indiáni tiež nie sú ani zdieľni, nie je ľahko nájsť kľúč k
         ich zdieľnosti. Ich reč je ťažko sa naučiť, lebo nie sú zhovorčiví. Odpovedajú na otázky
         bez otáľania, ale len najnevyhnutnejšie, i to po španielsky. Ženy sedia bez slova, ak je
         kto cudzí v dome. Fotografovať sa nedajú. Keď vidia takú spravu, umknú; ženy sa odvrátia,
         alebo si zakryjú tvár.
   </p>
   <p>
    Cudzinca báť sa neboja, ale vidno, že oň veľmi nestoja. Nechcú mať s ním bližších
         stykov. Snáď ním opovrhujú, pokladajú ho za nehodného, aby sa mu zblížili a mali s ním
         styky. Možno ich potkalo sklamanie od tých, čo u nich boli a s nimi sa kamarátili; teraz
         nedôverujú všetkým, bez rozdielu. Utvorili si, ako vidno, o nás nie najlepšiu mienku.
         Nepoznajú nás, iba zďaleka, posudzujú nás dľa falošných pochopov, čo si sami utvorili o
         nás. Isté je a jasné, že sa cudzinca stránia a nezaujímajú sa oň.
   </p>
   <p>
    Hádam nás považujú všetkých za spustlých opilcov, vývrheľov ľudskej spoločnosti. Ľudí
         dobrých, čo sú medzi nami, nepoznali a nechceli poznať. Nedali sa získať našou kultúrou,
         ani ich nepútala; myslia akiste, že je škodná pre nich.
   </p>
   <p>
    Nemôže sa povedať, že je to národ snáď neschopný, tupej hlavy. Je zaťatý a nevšímavý.
         Nikdy sa nedal na to, aby pozoroval zblízka našu vzdelanosť, jej prejavy a ovocie, základné
         pravidlá a merítka, jej výhody a nedostatky, strany jasné a tienisté. Snáď mienil, že tie
         veci nie sú hodny bližšej pozornosti a skúmania. On snáď považuje za opravdivú vzdelanosť
         to, čo on má v svojich ležaniach. A to by bolo: poľovačka, bitky, pijatika, zlodejské
         výpravy do susedov, únos cudzích žien.
   </p>
   <p>
    Národ, ktorý inde nečerpá, troví iba zo svojho, odnikiaľ nič nepričiní, ani si nič
         nepožičia, konečne sa vyčerpá, vyžije, stroví sám seba. I studňa by sa vysušila, keby sa
         voda len z nej ťahala a ťahala a keby mala pozapchávané všetky žriedla. Národ, čo nechce
         postupovať, neostáva na mieste, ako si to on myslí, ale ide nazad. Tí, čo išli s ním, ak
         nelenili, pokročili, predbehnú ho, zaberú mu miesto, pridusia ho svojím bujným vzrastom.
         Strom, keď prestane rásť, lebo sa nazdáva, že už dosť narástol a rásť mu už viac netreba,
         tiež neostane dlho ako je. Susedné stromy ho prerastú, prikryjú ho svojou chvojinou, zaberú
         mu slnce a dážď, podsadnú ho. Ich korene pôjdu pod neho, začnú mu cicať šťavu z jeho
         vlastnej pôdy. Strom ten nie že by prestal rásť, on počne chradnúť, chorieť, až zhynie a
         uvädne. Príde víchor, vyvráti ho z koreňa; príde gazda, zotne ho, aby mu nešpatil jeho sad.
   </p>
   <p>
    A prirodzene. Život nestojí, nevydychuje, nespí, nehlivie. Život kráča; kto chce žiť,
         musí kráčať so životom spolu.
   </p>
   <p>
    Tak si oni sami podsekli žily svojho života. Osihotili sa, zatvorili od cudzinca a
         suseda, nechceli si vziať, čo mal dobrého a súceho, nechceli si prisvojiť výdobytky jeho
         vzdelanosti.
   </p>
   <p>
    Ale urobili ešte niečo horšieho. Videli u suseda chyby, a veľké chyby. Pred nimi sa
         nezatvorili, ani sa im neprotivili. Tým hneď otvorili vráta dokorán. Tie si prisvojili
         zaraz a veľmi vďačne, oddali sa im telom-dušou, privykli na ne, rozšírili ich medzi svojím
         ľudom.
   </p>
   <p>
    Osvojili si opilstvo od susedov, ktorí tiež pili, ale mierne, a mnohí ani nepili. Veď
         opilci sú predsa veľmi riedkou výnimkou medzi nimi. Nákaza pijatiky podmanila si razom
         Indiánov, pohlavárov i pospolitý ľud. Proti pálenke nepostavili ľahostajnosť, nevšímavosť,
         tiché opovrženie a nenávisť, ako urobili proti výdobytkom vzdelanosti a pokroku. Pálenka sa
         im stala potechou, liekom, každodenným chlebom.
   </p>
   <p>
    Z nej vyrástlo potom už ostatné nešťastie Indiánov, čo ich podkosilo. Pálenka im zničila
         telesnú silu, mravnú oporu, prekliesnila cestu pokazenosti. Skrsli zvady, roztržky, vraždy,
         pomsty, krádeže, nájazdy, násilia, bujnosť, roztopaše a výstupky. Úpadok a rozvrat
         rodinného a spoločenského života.
   </p>
   <p>
    Národ, ktorý otvorí dokorán dvere takej zhube, musí podľahnúť naostatok jej účinkom.
         Nahnijú mu korene, záhuba sa dostaví. U nich netrval dlho tento víchor záhuby. Dve
         pokolenia a národ vyhynul. Spadol na niekoľko ležaní, zajtra ho už hádam nebude medzi
         živými. Pálenka bola kára božia, prišla naň ako dúl na statok.
   </p>
   <p>
    Počali sa zvady, vojny, a to medzi plemenami. Druhému vraj ľahšie odpustiť než svojmu.
         Ak mali ešte čo dobrého, to sa zanedbalo i zabudlo. Staré zlé obyčaje ostali. Leňošili,
         bújali a blúdili po pampe, preháňali sa a márnili čas, hašterili sa pre nič a bili. Kože a
         iné výrobky donášali úlisným kramárom, dávali ich zadarmo, brali za ne pálenku, okovitku,
         druhé pletky a zbytočné veci. Sami si donášali zhubu a nákazu do svojich ležaní.
   </p>
   <p>
    Keď sa vláčili do osád cudzincov, odnášali z nich vždy, čo im bolo na škodu. Najprv
         choroby nákazlivé: osýpky, šarlach, kiahne, úložnicu, zapálenia, suchoty. Epidémie týchto
         chorôb vykynožili im celé ležania. Nevedeli sa od nich obrániť práve ako od pálenky.
         Nevedeli, ani nechceli sa naučiť od cudzincov spôsob, na aký sa treba mať na pozore, keď
         prídeš, kde je chorý od nákazlivej choroby, aby sa i teba choroba nechytila a ty ju
         nedoniesol do vlastného svojho domu: deťom a žene. Nechceli si všímať, aké sa robia
         poriadky, kde také choroby vybúšia, aby sa nemohli šíriť z jedného domu do druhého…
   </p>
   <p>
    Keď si ich raz nadobudli a doniesli do vlastného domu, do svojej rodiny, nemohli a
         nechceli sa naučiť, ako sa treba od nich liečiť, ako opatrovať chorého. Chorobu vedeli si
         zadovážiť a doniesť si ju do príbytku, ale nevedeli a nechceli zadovážiť si o nich
         potrebných známostí. Nechceli prijať ani poučenia v svojej zaťatosti a opovrhovaní suseda.
         Nevedeli, ako a ktorými liekmi by im bolo treba čeliť a chrániť sa. Kde skrsol prípad
         chytľavej choroby, bolo isté, že sa rozšíri dnes-zajtra v celom ležaní. Nie div, že vymreli
         v krátkom čase celé rodiny a celé ležania.
   </p>
   <p>
    Nenašlo sa medzi nimi jedného, ktorý by si bol osvojil pekné a osožné stránky
         vzdelanosti, oboznámil sa s obyčajami susedov, s ich veľkými cnosťami, peknými obyčajami.
         Po osadách cudzincov bolo i škôl čosi. Ani jedno ich dieťa do nich nenazrelo: hoc ich
         susedia z druhej strany Cordillery, v Chile, Araukáni, už hodne posielali deti svoje do
         školy, ba poniektorí z Araukánov študovali i na vysokých školách a sú ľudia vzdelaní a
         ušľachtilí. Tehuelči neslúchali dobrých rád a naučení, iba šepkanie ľstivých a prehnaných
         kramárov a svojich vlastných záškodníkov.
   </p>
   <p>
    Ich národ sa zmeškal preporodiť. Oddal sa hliveniu a roztopaši. Jeho reč, hoc i nie
         bohatá a vyvinutá, už sa neozýva po pampe, iba kde-tu, a onedlho zanemie naveky. Obyčaje,
         povery, ľudové podania, piesne, povesti i náboženstvo, vôbec všetko, čo im prislúchalo,
         zanikne, sťaby ho nebolo bývalo. Národ mizne bez stopy; vykápa sťa oblak kobyliek, alebo
         črieda poľných myší. Ich domáci priemysel, čary, kúzla, prostonárodné lieky — všetko to sa
         zabudne a nedá osohu človečenstvu. Ostanú iba mená údolí, kde bývali ležania domorodcov,
         ako ich cudzinci dali svojim podnikom, ako sú: Tapi Aike, Kilik Aike, An Aike, Guar Aike,
         Palik Aike
    <sup>
     [
     <a class="footnote" href="#ftn.id2591719" name="id2591719">
      128
     </a>
     ]
    </sup>
    a ešte niekoľko takých Aike.
   </p>
   <p>
    Nuž pre toto a iné ešte pozeral som tak vnímavo na toho človeka, hoci som ho neznal.
         Ťahalo ma mocne k nemu, že je syn národa, čo je na vyhynutí. Čo tu robí? Prečo je medzi
         cudzími, a nie radšej medzi svojimi? Vyhnala ho bieda? A či hádam spustnutie, žiaľny pohľad
         na nešťastie ľudu? On sa tiež nemieša s cudzincami, žije osamelý: či pre nejaký zákaz a či
         sme mu tak odporní? Nemá s kým prehovoriť slova v rodnej reči, ani skadiaľ počuť jej sladký
         zvuk. Či si je vedomý, že je on z posledných zo svojho ľudu? Či premeral celú hĺbku toho
         nešťastia? Či chápe, čo doľahlo na jeho národ, čo ho odsúdilo na vyhynutie, na smrť bez
         stopy, bez rozpomienky?
   </p>
   <p>
    Nuž lepšie by bolo, keby ho nemal, toho povedomia. Načo by mu bolo? Komu by prospelo? On
         by bol nesmierne nešťastný a nevykúpil by nikoho svojím utrpením. Či ho má alebo nemá, toho
         povedomia, osud jeho národa je už spečatený.
   </p>
   <p>
    Keby sa bolo prebudilo také povedomie v jeho ľude pred päťdesiatimi rokmi, bolo by v ňom
         vyvolalo zdesenie. Mnoho by sa bolo napravilo. Nech ho malo sto z ľudu, ak nie sto, teda
         päťdesiati, alebo hoc len piati, tí by boli našli v sebe vôle a odhodlanosti naraziť svoj
         ľud na dobrú cestu, boli by mohli dať osudu svojho národa cele iný zvrat. Boli by ho iste
         vyburcovali z hlivenia a driemoty a uviedli ho na druhú cestu, boli by počali šíriť
         vzdelanosť a dobré mravy. Ľudu vtedy bolo mnoho, bol zdravý a neskazený; keby sa bol
         vzchopil, obnovil dušu, keby bol priľnul k vzdelanosti a novým poriadkom, bol by sa vytrhol
         z opilstva a omámenia; dnes by sa nachádzal na ceste pokroku a blahobytu. My by sme boli
         dnes cestovali cez kvitnúce osady patagónskych domorodcov, premiešané kde-tu s osadami
         cudzincov. Pampa by bola zaľudnená, veselá, pretvorená v bydlisko šťastného ľudu.
   </p>
   <p>
    Časy boli príhodné, priaznivé obrodeniu a náprave. Rozbrieždila sa zora na nebi, zora
         slobody a nových ideí. Do hluchej pampy, pohrúženej v sne, zazvučala tiež trúba prebudenia.
         Prišli noví ľudia z ďalekých strán, doniesli nové myšlienky, osnovy, pokusy. Doniesli nový
         spôsob žitia, nový spôsob ťaženia osohu zo zeme, nové výhľady a nádeje. Národ mohol
         pretrieť oči a prebudiť sa z driemot. Mal pred sebou mohutný prúd veľkých darov a
         prospechov, tiekol mu pred očima. Nebolo mu treba len vyberať z nich a zadržať si, čo mu
         mohlo slúžiť k prospechu.
   </p>
   <p>
    Cudzinec si robil ohradu okolo svojej zeme, domorodec tiež mohol ohradiť svoj kus zeme.
         Mal kde vyberať najkrajšie kusy, v nekonečnej Patagónii. Cudzinec na tú zem vpustil svoje
         ovce a kravy, domorodec mohol na svoju tiež vpustiť kravu a ovce. Vláda mu ponúkala zeme,
         susedia by mu boli vďačne dali na úver, veľmi vďačne, ba snáď i darovali. Bolo im
         osožnejšie mať ho okolo svojich zemí za dobrého, poriadneho suseda, než mať okolo seba
         kmínov, tulákov a záškodníkov, ktorí mu kazili ohrady, kradli a odnášali statok. Keď
         cudzinec staval svoj domec, obrábal okolo neho záhradu, mohol si ho i domorodec stavať, mal
         dreva v horách a po skladoch. Bolo by mu bývalo osožnejšie poslať domov materiál na stavbu,
         v zámenu za kože a iné výrobky, ako kisne besnice, okorenenej rascou a anízom. Motyky,
         rylá, čakany a lopaty mohol dostať lacno všade po obchodoch; bol by mal záhradu, jeho deti
         boli by mali záživnejšie jedlá, než kobylie mäso upečené odpoly. Cudzinec staval školy,
         posielal do nich svoje deti, aby sa učili bázni božej a užitočným známostiam; tie boli
         otvorené i pre domorodca. Jeho deti mohli sa tam odchovať, vyučiť, stať sa učiteľmi svojho
         ľudu, kriesiteľmi, vodcami jeho, čo by boli pozdvihli úroveň jeho vzdelania, vytiahli ho zo
         stavu hlivenia, zaostalosti a doviedli na cestu osvety, pokroku a blahobytu. Mohli vynášať
         poklady, skryté v ľude; mohli by ich boli upotrebiť, prerobiť, očistiť, zošľachtiť a oddať
         ich do pokladnice ľudského duševného bohatstva.
   </p>
   <p>
    Z toho bohatého prúdu, čo mu tiekol pred očima, nevylovil ničoho a neodložil pre seba.
         Zadržal si pálenku, roztopaš, spustlosť, zaťatosť a zanevrenie. Nechcel strhnúť staré
         rúcho, čo už na ňom prischlo, a obliecť nové. Nechcel sa učiť od rozumnejších a
         skúsenejších a nasledovať ich príklad. V zaťatosti si myslel, že zastaví prúd času a
         všeobecný vývin na samom prahu svojej pampy. Myslel, že sa môže žiť životom tuláka,
         roztopašníka medzi svetom vzdelaným a pokročilým. Nepochopil dobu a nebral do ohľadu jej
         požiadavky. Neprispôsobil sa dobe, čakajúc, že sa ona musí prispôsobiť jeho zaťatosti.
         Nevyužil prúd bohatý, čo sa valil pred ním, ale hľadel ho vrátiť nazad, hore vrchom.
         Nepreporodil sa, keď mu udrela hodina preporodenia, a preto hynie bez ozveny a stopy.
   </p>
   <p>
    Boli sme zašli od podniku, robotnícke domy splynuli dovedna s korralmi. Už sa
         nerozoznávajú od nich. Zmiešalo sa všetko v šedý chaos; ja ešte vždy vidím osamelého
         človeka, opretého o kolík, hľadiaceho, ale sotva za nami. Hľadí niekam inde, snáď pohľadom
         upretým do minulosti. A minulosť sa už nevráti. A či do budúcnosti? A tá už nikdy nesvitne.
   </p>
   <p>
    Bolo smutno, keď sme jachali kampom už dosť vysokým. Je zase štrkovitý s riedkou drobnou
         trávičkou. Prsť je vymetená, odnesená besnými vetry, čo šľahajú tieto neobránené miesta.
         Černejú sa všade kriaky; pokryli zem sťa smútočným odením. Či je kraj tak smutný, a či
         smútok vychodí zdnuka a hádže také tiene po kampe?
   </p>
   <p>
    A život je predsa čulý i v tom kampe. Spomedzi čiernych kriakov vyskakujú ovce, tučné a
         okrúhle; skrývajú sa pred nami. Sú pod vlnou ešte, majú i krásne jahňatá. Dohnali ich sem,
         kým sa odbaví striženie, spoza tohoto vrchu smutného a holého. Tam sú údolia krásne,
         rozsiahle úboče i veľké vegy. Cesta ide tadiaľto, akoby nám chcela zatajiť krásy tých tam
         zemí.
   </p>
   <p>
    V ten deň sme dosť zavčasu prišli na našu hospodu. Bolo okolo piatej, keď sme vtiahli do
         hostinca, čo stojí tu, na vysokej pampe.
   </p>
   <p>
    Keď sme obriadili kone, vpustili ich do potrera, ktorý tiež neoplýva mliekom a medom,
         vstúpili sme do hostinca. Je tiež plný sveta. Tu ešte trvajú milé vianočné sviatky.
         Roztiahli sa snáď na dlhšie, než po iných krajoch pampy, kadiaľ sme chodili. Nuž niet sa
         čomu diviť. Sme už trochu ďaleko od osád; tu akoby sa počínal akýsi nový odsek kampa. Svet
         zvláštny, sám pre seba, ktorý chce stačiť sám sebe.
   </p>
   <p>
    Pán hostinský má známych na všetky strany, tak sa zdá, všade len priateľov. Je človek
         šťastný. Hostinec má dobrý chýr naďaleko; nám došiel chýr o ňom, keď sme boli ďaleko ešte
         stadiaľto. Aké potešenie pocestnému, keď nájde v ceste hostinec, držaný tak dobre, čisto a
         slušne, tak ďaleko od sveta. Pri ňom obchod, opatrený všetkým: sklad tovaru, čo si len
         môžeš zažiadať v kampe. Obchod i hostinec vedie tá istá osobnosť, sám pán majiteľ.
   </p>
   <p>
    Cítili sme sa tu odrazu ako doma. Bolo síce i hulákania čosi, ale vonku, nie v samom
         hostinci. I poharkali sa dvaja, bola by sa strhla hádam i zvada a možno i bitka. Sám
         hostinský tu zakročil. Vidiac, že jeden z nich drží korbáč naopak, tenším koncom v ruke, za
         remenný jazyk totiž, hostinský podišiel k nemu a riekol mu:
   </p>
   <p>
    „Dobrí šuhaji držia korbáč za tento koniec. Ak sa vám nepáči tak a chcete ho držať za
         tenší, ja vám ho vezmem. Alebo ešte lepšie, nechoďte ku mne.“
   </p>
   <p>
    Šuhaj nič neodpovedal, iba korbáč obrátil ako svedčí.
   </p>
   <p>
    Vody tuná nebolo, keď sa zakladal hostinec, bolo ju treba hľadať za každú cenu. Začalo
         sa kopať; kopali, kým sa neukázala voda. Je to hĺbka dosť značná, sťaby niekde na Almáši.
         Koleso napravili na studňu, iba že sa povraz nenavíja na hriadeľ, ale sa vyťahuje ta kdesi
         ďaleko, kým putňa a či vedro nepríde dohora na dosah ruky. Povraz je drôtený, kvôli
         trvácnosti, a i na dôkaz, že sme v časoch železa a ocele. Patagónia vždy kráča s duchom
         času, osvojuje si rada novoty, ktoré sa ukážu životaschopné a rozumné.
   </p>
   <p>
    Voda v tejto studni je čosi slaná, ale sa môže vypiť. Ostatne, málo sa jej popije na
         týchto stranách. Zato sa pije čaju mnoho, a viac ešte mate,
    <sup>
     [
     <a class="footnote" href="#ftn.id2592025" name="id2592025">
      129
     </a>
     ]
    </sup>
    menovite na niektorých stranách. Nuž i vína čosi. Čo tuhšieho tiež sa nevyleje,
         keď príde na to. V hostinci sme.
   </p>
   <p>
    Keď už bola studňa hotová a v úžitku i s kolesom a celou spravou, čo stálo i roboty a
         nákladov hodne: so vzdialenosťami i trovy sa dvíhajú. Každá vec stojí viac, než v blízkosti
         prístavov. Domáca pani išla raz k potreru hľadať, či by nenašla trochu zátišia na sušenie
         bielizne. Vietor je tu besný, rozhádzal a roztrhal by všetko na strapy, keby prišlo
         vystierať v taký čas bielizeň na otvorenom mieste. Ak by ju vari i nepotrhal, aspoň by ju
         doriadil, hneď za mokra, zahádzal by ju prsťou a prachom, že by bola horšia po praní, než
         bola pred ním. Tak sa zdá, našla tam dosť dobré miestečko, len bolo treba vsadiť pevne
         kolíky, aby sa mohla roztiahnuť žinka. Keď kopali jamu pre ten kolík, odrazu začala
         vyvierať voda, chutná, čistá, bez príchuti. Pani cenila najvyššie, že je mäkká. Nezráža
         mydlo ako tá druhá z hlbokej studne.
   </p>
   <p>
    Patagónia nie je zem tak suchopárna, ako sa zdá. Nájde sa vody všade. Nájde sa i nafty,
         ba našlo by sa i zlata, ale čo, keď nevieme hľadať. Hmatkáme, domýšľame sa. Medzitým nebolo
         by treba nič iné, iba znať, kde treba vsadiť ten kolík. Je neraz tak nablízku, a nemôžeme
         na ňu natrafiť. Osla hľadal, a na osle sedel. Je to tak i s pravdou: tú tiež hľadáme,
         hľadáme ďaleko a na všetky strany. Často je tak blízko, že oči kole…
   </p>
   <p>
    Po večeri ľahli sme dosť zavčasu. Starosť a strach, čo vystáli tí zo zadného vozíka pre
         priechod cez Coyle, nedali im minulej noci vraj oka zažmúriť. I vstáva sa po tieto dni čosi
         včaššie, než sa to obyčajne deje. Neškodilo by robiť tak i v meste: noc má svoju moc. A
         darmo je, určená je na odpočinutie; jej posilňujúcu silu nemožno znevažovať. Robiť deň z
         noci hovie vari len sovám, kuvikom a mačkám. Nočná práca má na sebe odraz denných námah,
         starostí a mrzutostí. Spod ich vplyvu sa jej ťažko vymaniť, zachovať svoju úplnú
         samostatnosť. Ráno by mal byť duch svieži, bystrý a jasnejší. Mal by rozsudzovať lepšie,
         rozoznávať ľahšie… Ostatne i toto je náhľad, a náhľad nemôže byť zákon. Koľko krajov, toľko
         obyčajov. Je slušné neupierať ľuďom, čo sa dopúšťa krajom. Kraje sú tvorené ľuďmi, a nie
         prielohmi a mŕtvou zemou.
   </p>
   <p>
    Zaspal som pozde. Mal som neprestajne v nočnom šere pred očima toho osamelého človeka,
         ktorý ostal bol tam opretý o ten kolík. Hľadí, akoby hľadal niečo v minulosti, alebo
         vyzeral, čo nosí budúcnosť v svojom lone. Dojem ťažký, hynutia a smrti; nie jednotlivca,
         ale celého národa. Nočná tíšina a tma ten dojem stupňovala, dala mu vypuklosti a jasnosti,
         že vyzeral ako obraz a skutočnosť. Dojem sa šíril, vzal na seba rozmery ohromné. Jeho tôňa
         už neleží iba na Patagónii, pokrýva hustou tmou veľký kus okršleka zeme. Zdá sa, že už nie
         je iba jeden, čo stojí osamele, opretý o kolík; vyzerá, čo sa to stalo a čo ešte nosí
         budúcnosť. Je ich viac, každý smutný a osamelý…
   </p>
   <p>
    Koľké národy na vyhynutí! Načo sa vylúčili z chaosu jazykov pri Babylone, ak majú
         zahynúť bez stopy a bez činov, bez ozveny a slávy, sťa tá muška, čo sa pohráva, poletujúc
         nad mlákou?
   </p>
   <p>
    Keď už minulo mnoho času, prešlo mnoho tmy, starostí a trápenia, začalo doliehať akési
         volanie, tiché a nežné. Nebolo ho čuť, iba ako cez hmlu. Ležal som kdesi vystretý, veľmi
         ustatý, utrmácaný, akoby dolámaný… Volanie neprestáva, milé a nežné, ale neústupné,
         naliehavé. Dlho som sa nemohol ozvať, nevládal zhodiť ohromnú ustatosť a ťarchu. No volanie
         bolo húževnaté, vytrvalé, bolo už slúchnuť a dávať pozor. A poslúchal som.
   </p>
   <p>
    Zvuky akési anjelské, akých moje ucho nikdy nepočulo. Načúvam pozorne už, vnímave, čo to
         za hudba. Rozoznáva sa hlas speváka; tenor čistý a jasný, sťa žriedlo vody krištáľovej.
         Speváka doprevádzajú husle, z ktorých sa ronia zvuky sladké a kvílivé, sťaby sa od srdca
         trhali. Tu i tu úder gitary. Nikdy som nečul, aby tak mohla priliehať, stotožniť sa s
         hlasom speváka a husľami. Bol som prebudený úplne. V prírode všade tichosť a mier, z
         tichosti nočnej sa vznáša vznešený súhlas rozdielnych zvukov, dojíma srdce hlbokým citom.
         Vychodí odkiaľsi zblízka, a sme predsa v osamelom hostinci na vysokej pampe v Patagónii.
   </p>
   <p>
    Dojem osamelého, ktorý tam ostal sám s pohľadom upretým kamsi do neznámych svetov, zase
         sa vrátil. Už bol akosi osladený, nie tak ťažký. Kto má právo prorokovať smrť a život? Náš
         rozum môže vystihovať všetky také cesty? Lazár bol tri dni v hrobe, telo už smrdelo, a
         predsa vstal a vyšiel z hrobu…
   </p>
   <p>
    Nie prorokovať, ale ďakovať bohu, že žijeme a zažívame, čo ja môžem zažívať teraz. A byť
         hodným takých darov…
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2590369" name="ftn.id2590369">
        118
       </a>
       ]
      </sup>
      <span class="emphasis">
       <em>
        prechod cez Rubicon
       </em>
      </span>
      — Rubicon, riečka, ktorá steká z Apenín
               do Jadranského mora. Jej prechodom roku 49 pred n. l. začal Caesar občiansku
               vojnu.
     </p>
    </div>
    <div class="footnote">
     <p>
      <sup>
       [
       <a class="para" href="#id2590497" name="ftn.id2590497">
        119
       </a>
       ]
      </sup>
      <span class="emphasis">
       <em>
        Prajzi
       </em>
      </span>
      — ľudové označenie Prusov
     </p>
    </div>
    <div class="footnote">
     <p>
      <sup>
       [
       <a class="para" href="#id2590546" name="ftn.id2590546">
        120
       </a>
       ]
      </sup>
      <span class="emphasis">
       <em>
        v opilstve a obžerstve ako Sardanapal
       </em>
      </span>
      — Sardanapal, podľa
               povesti posledný asýrsky kráľ, ktorý sa spálil na hranici so všetkými svojimi ženami
               a bohatstvom, keď bolo dobyté mesto Ninive a neostávala mu nádej na záchranu.
               Zobrazuje sa ako zženštilý človek, ktorý sa oddáva iba rozkošníckemu životu. Nie je
               to historická postava.
     </p>
    </div>
    <div class="footnote">
     <p>
      <sup>
       [
       <a class="para" href="#id2590609" name="ftn.id2590609">
        121
       </a>
       ]
      </sup>
      <span class="emphasis">
       <em>
        na loďke Chárona
       </em>
      </span>
      — podľa gréckej mytológie bol Cháron
               prievozníkom v podsvetí
     </p>
    </div>
    <div class="footnote">
     <p>
      <sup>
       [
       <a class="para" href="#id2590762" name="ftn.id2590762">
        122
       </a>
       ]
      </sup>
      <span class="emphasis">
       <em>
        Jalná
       </em>
      </span>
      — obec neďaleko Kremnice
     </p>
    </div>
    <div class="footnote">
     <p>
      <sup>
       [
       <a class="para" href="#id2590783" name="ftn.id2590783">
        123
       </a>
       ]
      </sup>
      <span class="emphasis">
       <em>
        zázračným, ako napríklad synom Izraela ich priechod cez Červené
                  more
       </em>
      </span>
      — Keď Mojžiš vyvádzal Izraelitov z egypského zajatia a začali ich
               doháňať prenasledovatelia, more sa vraj pred Izraelitmi otvorilo, a tak sa im
               podarilo uniknúť.
     </p>
    </div>
    <div class="footnote">
     <p>
      <sup>
       [
       <a class="para" href="#id2591115" name="ftn.id2591115">
        124
       </a>
       ]
      </sup>
      <span class="emphasis">
       <em>
        korral
       </em>
      </span>
      (zo špan. corral) — dvor, ohrada
     </p>
    </div>
    <div class="footnote">
     <p>
      <sup>
       [
       <a class="para" href="#id2591260" name="ftn.id2591260">
        125
       </a>
       ]
      </sup>
      <span class="emphasis">
       <em>
        z doby Ľudovíta XIV.
       </em>
      </span>
      — Ľudovít XIV., „kráľ slnca“, žil v
               rokoch 1638 — 1715
     </p>
    </div>
    <div class="footnote">
     <p>
      <sup>
       [
       <a class="para" href="#id2591378" name="ftn.id2591378">
        126
       </a>
       ]
      </sup>
      <span class="emphasis">
       <em>
        kazik
       </em>
      </span>
      (špan.) — indiánsky vodca
     </p>
    </div>
    <div class="footnote">
     <p>
      <sup>
       [
       <a class="para" href="#id2591394" name="ftn.id2591394">
        127
       </a>
       ]
      </sup>
      <span class="emphasis">
       <em>
        Tehuelčan
       </em>
      </span>
      — Tehuelčania boli domorodí Indiáni v južnej
               Argentíne a v Patagónii, ktorých vytlačili belosi. Boli výborní chodci a lovci
               (lasom).
     </p>
    </div>
    <div class="footnote">
     <p>
      <sup>
       [
       <a class="para" href="#id2591719" name="ftn.id2591719">
        128
       </a>
       ]
      </sup>
      <span class="emphasis">
       <em>
        Tapi Aike, Kilik Aike, An Aike, Guar Aike, Palik Aike
       </em>
      </span>
      —
               indiánske názvy podnikov
     </p>
    </div>
    <div class="footnote">
     <p>
      <sup>
       [
       <a class="para" href="#id2592025" name="ftn.id2592025">
        129
       </a>
       ]
      </sup>
      <span class="emphasis">
       <em>
        mate
       </em>
      </span>
      (špan.) — juhoamerický čaj z lístkov česmíny (Ilex
               paraguaensis)
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2592232">
       </a>
       10. Keď ideme, naostatok predsa len prídeme
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zavčasu sme zase vstali a sadli na naše vozíky. Deň bol prekrásny ako i predošlé. Pri
         odchode ďakoval som vrele pánu hostinskému za jeho spev. Hlas som bol poznal, že je jeho,
         pri nočnom koncerte. Kto hral na husle? Vysvitlo, že huslista bol zas on sám. Na gitare ho
         doprevádzal karreter, ktorého karrety boli na nocľahu neďaleko hostinca. Podivné trio, a čo
         zvláštnejšie, vo dvoch osobách.
   </p>
   <p>
    S hlbokou úctou odobral som sa od tohoto zriedkavého umelca. Poskytol mi tej noci veľký
         pôžitok a útechu. Rozohnal čierne mysle, sťa harfa Dávidova kedysi ich rozháňala.
    <sup>
     [
     <a class="footnote" href="#ftn.id2592267" name="id2592267">
      130
     </a>
     ]
    </sup>
   </p>
   <p>
    Ranné slnce už dobre prihrievalo, keď sme prešli popri karretách, ktoré boli ešte vždy
         na odpočinku. Nebadať okolo nich života. Keby nie slnce, bolo by už tu chladno. Sme už v
         značnej výške nad morom. Táto pampa je v zime pokrytá najviac veľkými závejmi. Pod nimi
         miznú jamy, jarky a hrboly; všetko sa zdá byť hladká pláň. Cesta vystupuje ustavične
         dovrchu, nie síce prudko, ale neprestajne. Vzdor výške a zimným snehom tráva tu nenie bujná
         ako na iných stranách vysokej pampy, kde leto dáva hojnosť paše. Príčina tej chudoby je
         suchota, ktorá zavládla toho roku na týchto stranách výnimočne. A skutočne, v iné roky, keď
         som tadiaľto prešiel, bolo vídať vždy pašienky bujné a dobré; nepriaznivý dojem prvej cesty
         sa zotrel. Ani v týchto veciach nesmieme prenáhlene súdiť, prvý dojem často klame.
   </p>
   <p>
    Na týchto miestach sme natrafili zase na guanaka, tak ako má byť: vo väčších kŕdľoch,
         divého ešte. Jeden taký kŕdeľ nás vyčkával na kopci, dočkal nás, kým sme neprišli dosť
         blízko; potom sa už dal vnohy. Smiešny vyzerá ich chvost pri cválaní. Ani ho vlastne nieto
         v pravom zmysle; je miesto neho akýsi kýpeť. Zo spodnej jeho plochy visí dosť dlhá srsť.
         Keďže pri cválaní drží chvost zdvihnutý, srsť na ňom visí v dolinu. Pozerajúc naň zo
         strany, chvost sa podobá trochu chvostu kohúta. Srsť z diaľky sa zdá, akoby boli kosy. Jeho
         cval je podivný a smiešny, pre to hojdanie spredku nazad, sťa pri tých drevených koňoch, čo
         kupujeme deťom, aby sa na nich hojdali. Hlava sa hádže napred, ako keď husi idú. Vyzerá to
         dovedna, akoby to bola hračka, hýbaná tajným perom; tá sa rozťahuje a stláča sťa hráč, keď
         hrá na ručnej harmonike. Cval jeho je rýchly; kôň, najlepší behúň, by guanaka nedohonil,
         ani by nevydržal, koľko vydrží guanako.
   </p>
   <p>
    Keď už poodbehli toľko, že sa im zdá, že bude dosť, zastali zase, znovu sa dívajú.
         Vidno, sú to hoviadka opatrné, ale zas i zvedavé. V tomto osamelom kampe, kde oviec
         nevidno, takéto kŕdle guanakov dávajú trochu života a veselosti. Boli by prismutné tieto
         ohromné priestranstvá, keby boli cele prázdne.
   </p>
   <p>
    Tu majú svoje útočište i druhí praobyvatelia pampy, čo sa nám tiež predstavili prvý raz
         na tejto ceste. Sú to pštrosy, alebo, ako ich tu volajú „avestruz“. Na vtáka je to poriadny
         vták. Keď je dobre urastený, je výšky skoro nášho Petisa. Keby vystrel krk, mohol by sňať
         klobúk ktorémukoľvek chlapovi. V nesmiernosti pampy, keď beží, vyzerá, ako keby bežali husi
         po dvore; pampa je dvor, ktorý pristane dôležitosti a rozmerom tohoto vtáka. Vo výške majú
         najväčší podiel nohy, tie sú mu dosť vysoké; možno vyššie, než by zodpovedalo rozmerom
         tela. Keď je takto na slobode v kampe, nie ho je ľahko spozorovať; jeho odev a tráva pampy
         majú temer tú istú farbu. Je to nielen rozumné, ale i slušné. Vyliahol sa v tej tráve, na
         nej sa odchoval, na nej žije a tučnie, prečo by neprijal i jej farbu?
   </p>
   <p>
    No s afrikánskym bratom nemôže sa porovnávať ani čo do veľkosti, ani čo do nádhery šiat.
         Ostatne on sa nenatíska na také porovnávanie. On sám si je vedomý, čo si môže osobovať a čo
         nemôže. Perie má všedné, skromné; nemá nijakých skvelých odbleskov ako u afrikánskeho. V
         chvoste, áno, má niekoľko dlhých pier, čosi i pštrosovskej nádhery na nich; sú i jemné,
         pekne rozčerené, pekne povievajú na vetríku. Ale farba nie je bieloskvúca; na koncoch a
         krajoch sa pochlapili, prskli bielou farbou, ale to je predsa len primálo, aby sme mohli
         prisúdiť, že sú také krásne a cenné ako pravé pštrosie perá. Veľká chyba, že sú nie ani
         také dlhé; majú ak polovicu, alebo hádam tretinu tej dĺžky, čo pravé pero pštrosa. A
         šťastie, že sú tie perá krátke; šťastie pre elegantné krásavice; farbu môže dnes ľahko
         premeniť nielen chameleón, ale i pero pštrosovo: popolavé na biele, alebo práve na čierne.
         No pero nadflikovať, to vari už nemožno. Keby sa to dalo, páni kušnieri by ich predali
         vďačne za ozajstné; tak ako z králika urobia vydru, ba až hen kožu tuleňa.
   </p>
   <p>
    No vzdor tomu vídať tieto perá na klobúkoch tých krásavíc, čo majú v nedeľu popoludní
         vychádzku, na ktorej ich doprevádza priateľ do biografu. A klobúk im veru nestojí
         najhoršie.
   </p>
   <p>
    Biele páperie, ktoré sa skrýva pod všedným kepeňom toho popolavého peria, majstri v
         Santiagu a Buenos Aires nezahodia do smetí. Postýbajú ho rúčky na šnúrky, urobia z neho to,
         čo krásavice nosia okolo hrdla v zime, ba i v lete, aby ich teplilo, a vari ešte viac, aby
         im tvorilo tvári mäkký, biely rámec, čo i lahodí, lebo je mäkký, ľahučký a teplý, i dáva
         kráse viac dôrazu, ako to súdia také znalkyne. Nuž známe boa, o ktorých sa čítava toľko
         podarených a nepodarených vtipov.
   </p>
   <p>
    Pštros, keby mal viac ostrovtipu a menej strachu, mohol by sa skryť na pampe veľmi dobre
         a veľmi jednoducho, asi tak, ako švábočka v popole, keď je už upečená a kožtičku má
         vráskovitú. Jeho najskôr vidno, keď beží; ja aspoň vždy som spozoroval iba akýsi pohyb a za
         pohybom videl pštrosa. Kým sa držal nehybne, nevidel som ho nikdy. Farba mu je ako tráva a
         ničím sa neodráža od okolia. Prvé sa spozoruje akési hmýrenie. To keď sa zrepetí, začne sa
         mechriť, iba potom začne už zaberať. Tento nadbytok opatrnosti mu škodí; poľovníci ako ja,
         nedotkli by sa ho nikdy, i keby im bol pod nosom, nech neskočí a nezačne bežať nič po nič.
   </p>
   <p>
    Jeho beh je divný. Aby snáď pritiahol lepšie pozornosť, keď beží, nadŕda sa. Krídla drží
         veľmi nedbalo, neprestajne mu padajú. Možno, pozornosť venuje iba nohám, aby čím skôr
         bežali, a na krídla i zabúda v taký čas. Krk vystrie ako hus, keď ju čo naháňa, alebo ako
         kôň pri dostihoch. Zaberať zaberá dobre, to sa mu už musí dať. Najlepší kôň by ho
         nedohonil: ani azda štvorka toho pána grófa, čo sa skúšal z Ružomberka do Podtúrne s
         rýchlikom, a hovoria, že vydržal. Vlastne tie kone.
   </p>
   <p>
    Najskôr by ho ešte dohonil, kto by ho chcel kto naháňať, a ktovie, či by ho i
         nepretiekol, kto by vysadol na guanaka. Ale dosiaľ sa nikto na to nedal, ani sám Diaz. Nie
         pre inú príčinu, ako preto, že guanako osedlať ani sa hádam nedá. Nie preto, že by mu sedlo
         nepristalo, ale preto, že ho nie ľahko dostať na palenku. Chytiť sa on nedá ani lacom.
   </p>
   <p>
    Ako sme videli, pštros v poli nerád počká cestovateľa. Je náhľadu, že priateľstvo sa
         najlepšie udržuje na diaľku. V kampe ho majitelia nepovažujú za hosťa vítaného. Žalujú sa
         naň, že poje mnoho, a im sa zdá výhodnejšie držať o desať oviec viac, než chovať jeho;
         stroví vraj cele snadno trávy za jedno desať oviec. Bude to iste len hovorenie, sotva mu ju
         kto kládol kedy za rebrinu, alebo mu hľadel do misy, keď je. Nepredpojatý človek, ktorému
         pštros nevypása trávu, hľadí i na túto vec z druhého stanoviska, a povie, že pštros je
         pekný zjav v kampe. Prečo mu krátiť tie dva-tri stohy trávy?
   </p>
   <p>
    V tom budú i domáce panie súhlasiť, lebo milujú čistotu, že ho škoda kynožiť. Spomenutí
         majstri, keď už vynaložili na niečo všetko lepšie perie a páperie, nezahodia ani to, čo je
         podlejšie. Na drevenú rukoväť ho naskladajú, sťaby sa robila hodná, hustá kytica,
         poskladajú z neho omelo, alebo už ometač na stieranie prachu z lepšieho náradia. Nemusia
         aspoň behať za kohútmi a trhať im chvosty na také ometače, ako to u nás musia neraz títo
         majstri robiť.
   </p>
   <p>
    Prišli sme do údolia, kde na mnohých miestach vyviera voda. Je čistá a dobrá. Naše kone
         ju tiež neobišli. Okolo tých studní vídať mnoho papierov, triesok, kostí a podobných
         odhodkov. Trochu poďalej vyhasené pahreby s popolom pridupkaným, ale i kyprým ešte; sú to
         miesta, kde horievajú vatry. V tomto údolí si karreteri radi vyberajú miesta na nocľah.
         Statok má tu dobrú vodu a o pašu tiež nemá núdze naokolo. Miesto sa volá Pozos,
    <sup>
     [
     <a class="footnote" href="#ftn.id2592568" name="id2592568">
      131
     </a>
     ]
    </sup>
    studne. My by sme ho volali Studničná; iba by bolo treba nasadiť aspoň vŕb, keď
         nie už jaseňov a jelší. Tak by tu nevyzeralo tak smutno a podobalo by sa trochu viac
         Studničnej.
   </p>
   <p>
    My sme sa nemohli dať na to sadenie vŕb, hoc je miesto veľmi príhodné. Cesta nás čaká,
         čas rozkazuje. Pampy tu mnoho; čím jej viac prejdeš, viac jej máš pred sebou. Nepoznať, že
         by sa míňala. Kde by nám sadiť vŕby a brezy! Horšie je, že sa tu pampy chytila akási
         ctižiadosť. Stúpa a ustavične stúpa dovrchu. Kto nám povie, čo má za lubom, kam sa poberá?
         Na aké výšavy? Nakazila sa, nebodaj, zlými príkladmi. Pred nami sa dvíha nad ňou reťaz
         vrchov; posypané sú na vrchhlave sniežikom. Je čistý, nebodaj cele nový, neobnosený.
         Vystrčili štíty hlavu ponad celú vysokú pampu; vyzerajú zvedave, čo nového po jej
         jednotvárnych úbočiach a údoliach. Pampa, akiste napaprčená, dvíha sa dohora, že ich azda
         prevýši a nedá si pozerať, čo sa robí v jej domácnosti. Nikoho neteší, keď mu pozerajú
         ponad parkan do dvora, alebo práve cez oblok rovno do kuchyne, čo sa tam varí.
   </p>
   <p>
    Čo moc, to moc, naveľa prestal i ten Šturec. Vyšli sme dohora na akúsi ako roveň a
         rozhliadli sa na všetky strany. A čo vidíš? Zas len pampu, ako tá, čo bola nižšie, alebo
         ako tá, čo bola okolo Coyle. Iba že tu vidno vrchy, ktorých tamdolu nebolo, a i výhľad je
         širší. Bol by ešte širší, keby nebolo tiež od juhu vysokých parkanov a ohrád; podajeden má
         veru i bielu čapicu. Tam sa postavili ako na stráž, chceli by nám azda nahovoriť, že v tú
         stranu je krajsveta, svet doskami zabitý.
   </p>
   <p>
    Kým sme sa my tu rozhliadali naokolo, upratúvali v taligách naše málo-nevelia, lebo
         ustavičné drgľovanie rozdrndá a poprehadzuje veci z miesta na miesto a všetky haraburdy, čo
         sú v nich, sťa keď sa mieša zrno na riečici, čo ho cúdi a podsepkáva, aby sa plevy a
         prázdne klasy zobrali do hŕbočky a nezavadzali medzi zbožím čistým: kým gazda prezeral na
         koňoch šíry, ponaprával ich, popriťahoval sťa háky a usporiadal, ako svedčí, liace,
         poobzeral lôniky a podrgľoval kolesá, či sú dúže: nuž kým sme sa my tu ošmietali a trochu
         pozabudli na ostatný svet, nemohlo ani minúť toľko času. A predsa keď som po tej robote
         zodvihol hlavu, že pozriem dľa zvyku, čo robí naša spoločnosť, vidím predesený, že našej
         tropilly nieto. Pred chvíľou iba čo dupala ešte tuho pred nami, cválajúc ako obyčajne,
         všetky kone do srsti, i kargery s batožinou, ktorá sa na nich hojdala z boka na bok; a
         teraz ani jej, ani Keka, ba ani Petisa. Sťaby ju zem bola prehltla. A veru nie je ľahko
         prehltnúť toľké kone a Keka k tomu. Keko je ako húžva nepoddajný a suchý, skoro samá kosť.
   </p>
   <p>
    Ostatne, nebude tak zle. Počuť jeho pokrikovanie skadiaľsi, ale akosi zďaleka. Kam sa
         podel, čo sa s ním urobilo?
   </p>
   <p>
    Pohli sme sa my s prvým vozíkom. Gazda zvolal, obrátiac sa k tým v zadnom vozíku,
         zodvihnúc ruku i s bičom dohora, hlasom trochu slávnostným, trochu výstražným:
   </p>
   <p>
    „Pozor, Bachada!“
   </p>
   <p>
    A už náš vozík bol na rozhraní. Za nami vysoká pampa, ktorou sa trmácame od rána, pred
         nami — hm, nie síce úplná prázdnina, ale čosi podobného: strmina, i to dosť prudká. I meno
         miesta, Bachada (píše sa bajada), značí toľko, ako strmina, a či skôr spúštka, skoro by sa
         mohlo povedať i kiar.
   </p>
   <p>
    Poznať veru, že je strmina. Koňom opľasli odrazu bruchá, vnútornosti sa vkĺzli dopredku,
         kamsi na pľúca, slabiny opadli. Vypäli hlavu, čo mohli, začali sa napierať tuho na nohy,
         menovite predné, aby zhamovali koľko-toľko taligu. Ona by najradšej letela v dolinu,
         nestarajúc sa, čo by bolo z nej a menovite z nás, čo na nej sedíme.
   </p>
   <p>
    Je to skoro ako na spúštke. Kláty by sa dali hádam spúšťať, i polená, len im urobiť žľab
         a zvlášte len by ich tu bolo na spúšťanie. Na vozíky je to už trochu pristrmé, hoci sa
         cesta prilepila o úbočie, hľadí sa na ňom držať a spúšťať pomalšie. Jej sa tiež hádam vidí,
         že čo moc, to moc, že samým dnom kiaru bolo by tej strminy primnoho. Ale nám je skoro ešte
         horšia, táto cesta v úboči i beztoho je už dosť strmá a v úboči sa ešte nakláňa i nabok
         zdola. Vozba je tu ozaj predsa len krkolomná a nebezpečná.
   </p>
   <p>
    Nechcel by ju konať na našich koňoch, aké boli, keď sme sa boli pohli na túto cestu. Čo
         by povedal Oto a Martillo, nech by sa mu bolo prišlo vtedy spúšťať takouto cestou? Dneska
         je už niečo iného. Kone privykli nám a my koňom, skrotli tiež dokonale robotou a trochu i
         hladom.
   </p>
   <p>
    Spúšťame sa my veľmi obozretne a pomaly za tropillou. Tá sa rozosiala po grúni, Petiso
         hľadá ešte vždy nové cesty. Rád by prejsť, kadiaľ ešte neprešiel ani jeden kôň: vyberá si
         cestu po najhorších zlomkrkoch.
   </p>
   <p>
    V jednom kaňadúniku, ktorý sa spúšťa zo strany do tejto pazuchy, čo sme v nej, a má ako
         polianku na neveľkom šutom kopci, na ktorom by veľmi pristalo postaviť pekný dom, alebo
         aspoň filagóriu častovať hostí, čo idú dovrchu alebo nadol, na tej polianke vidno jedno
         tridsať guanakov, ako sa tam popásajú na pokoji. Teraz, pravda, sa dívajú, ale cele
         pokojne, ký to beťah tam šutruje v dolinu. Či sa ozaj spustíme, či poletíme a zlomíme väzy.
         Ani sa nepohli, prežviakujúc. Vedia, oplani, dobre, že máme inú starosť ako ísť bežať za
         nimi.
   </p>
   <p>
    Trochu nám odľahlo, keď sme zazreli hŕbu domov, prilepených akosi v strmú stráň. Vlastne
         iba jeden bol dom, ostatok sú kôlne, ciene, akési pajty. I pec ohromná je tuná s kupolou. V
         prvú chvíľu som myslel, že je to hrob nejakého tureckého svätého. Tieto staviteľské výtvory
         na tomto mieste, v týchto úzkostiach zdali sa nám Parížom.
   </p>
   <p>
    Nuž Paríž to nenie ani Londýn, je to hostinec na Bajade.
   </p>
   <p>
    Vtiahli sme do dvora, nech si odpočinú kone. Čo ako sa chlapili, nohy sa im trochu
         trasú. I zadržiavanie vyčerpá koňovi sily, nielen ťahanie. My sme sa tiež potúžili po
         rozčúlení: také spúšťanie veru vzruší tuho. Výhľad je tu nie veľmi rozsiahly, asi ako mal
         Jozef, keď ho bratia spustili do studne prvej, než urobil obchod na jeho koži s kupci madianskymi.
    <sup>
     [
     <a class="footnote" href="#ftn.id2592820" name="id2592820">
      132
     </a>
     ]
    </sup>
   </p>
   <p>
    Boky a grúne sú holé, dosť rozjarčené. To sa vie, keď prší, voda sa tiež hľadí čím prvej
         zošutrovať nadol. Zachytáva sa do všetkého, čo nájde v ceste, aby sa nezvaľkala nadol.
         Všetko kmáše z koreňa, berie si prsť a nosí kamsi nadol, do čertovej matere. Pôda je tu
         pekná, červená hlina, ako ukazuje i monumentálna pec; tú tiež boli z nej ulepili.
   </p>
   <p>
    Zotavení sme sa pobrali ďalej, i natešení, že sme prešli, chvalabohu, tú tak vychýrenú
         Bajadu. Akosi nám presadlo i v hrdle, i radosť sa kdesi podela, keď sme prešli asi
         strelenie od hostinca. Bola tu zase strmina ako tamhore, ibaže tu je trochu onakvejšia.
         Ceste tuná zišlo už na um, že nezaškodí i skrútiť sa z času na čas. A práve kde je
         najstrmšie, začne robiť peknú zákrutu. Ktovie, načo si vybrala práve toto pekné miesto na
         taký fígeľ. Kde je zákruta najhoršia, tam je zasadený masívny kríž z tesaného kameňa.
   </p>
   <p>
    „Hrob Turka,“ upozorňuje ma gazda.
   </p>
   <p>
    „A čo to za Turek?“
   </p>
   <p>
    „Viezol sa tiež tadiaľto, a zabil sa, prirodzene.“
   </p>
   <p>
    „Pekné miesto,“ uznal som ja.
   </p>
   <p>
    Bolo tu miesto ozaj vhodné a i chvíľa príhodná upozorniť pocestného, aby snáď nezabudol,
         že je smrteľná nádoba. „Len čo tu hľadal Turek? A ešte si dá vsadiť na hrob taký veľký
         kríž! Má doma také krásne kraje, čo hľadal v ďalekej Patagónii? Tam doma iste bude mať ešte
         krajšie cesty, než táto tu, ak sa chcel zabiť, tam to mal pri ruke,“ riekol som ja.
   </p>
   <p>
    „Kupec,“ odpovedá gazda krátko a rýchle. Nie je tu veru čas a miesto zanášať sa veľa
         prírodnými krásami Turecka. Máš dosť starostí, aby si zhamoval vozík, aby si ho skeroval
         čím krajšie. Prichodí mu práve tu opísať peknú zákrutu. Ak to nevypadne ako svedčí, zletíme
         dolu grúňom ako ten úbohý Turek, čo sa tu zabil, a ktorý, ak by sme išli veciam na koreň,
         bol práve taký Turco, ako sme my, Slaviani, čo sme sa vysťahovali z Rakúsko-Uhorska do
         Patagónie, Austriaco.
    <sup>
     [
     <a class="footnote" href="#ftn.id2592921" name="id2592921">
      133
     </a>
     ]
    </sup>
    Sú to olejkári, podomoví obchodníci, pravda, nie z Blatnice ani Slovian, ale zo
         Sýrie a ešte viac z Libanu. I ich je dosť rozosiatych po Južnej Amerike. Ľud čestný,
         striezlivý, sporivý a obchodník veľmi súci. Najviac sú maroniti, len kde-tu sa nájde i
         muzulman.
   </p>
   <p>
    I túto peknú zákrutu sme prešli, chvalabohu, šťastne. Spúšťame sa strminou ešte vždy, to
         je pravda, ale je aspoň vystretá.
   </p>
   <p>
    I výhľad sa tu začal čosi šíriť. Grúne poodstúpili a nehromžia nám už tak nad hlavou.
         Počala nám i pampa odchyľovať dvere, čo nám prvej bola pričapila pred samým nosom, nechajúc
         nás ako stratených pred svojím domom. Cez tú špáru vidíme tamdolu pampu sťa ohromnú plochu
         strniska.
   </p>
   <p>
    No nieto kedy venovať sa veľa pozorovaniu. Zasa strmina, nie dlhá síce, ale pekne
         založená. Má tiež zákrutu, ale tá je pri spodku ako na prídavok. Ťažko povedať, ktorá zo
         všetkých týchto strmín by bola najkrajšia. Každá má čosi zvláštneho, nového a veru i
         napínavého. Tí na zadnom vozíku neraz zhíkli, keď ich už či drglo, už či taliga ostala
         priveľmi nachýlená.
   </p>
   <p>
    Prešli sme i to. Pred nami zase len naša stará známa: pampa. Čestná, otvorená, s vŕškami
         a údoliami, tichá a krotko zvlnená. I to iba neveľmi, snáď aby cesta po nej nevyzerala
         prijednotvárna, keby bola cele rovná. Cesta sa spúšťa ešte vždy nadol a nadol, ale
         pozvoľne, hoc padá neprestajne. Kam to zas ide? Do akých nížin?
   </p>
   <p>
    Robíme si v hlave výpočty, aby sme si urobili súvahu tejto cesty: či sme sa pozdvihli a
         či sme upadli. Výsledok vychodí podivný.
   </p>
   <p>
    Nám sa povodilo ako tým obchodníkom, čo sa neradi trápia malým predajom na funty a rífy,
         ale idú hneď na centy a vagóny. Ich obchodná dráha je veľmi premenlivá: vystupovanie na
         dráhe úspechu, zasa klesanie; zárobok a znovu strata. My sme tiež boli vyšli dosť vysoko,
         až k vrchom odetým horičkou, práve v druhý sviatok vianočný ráno. V ten istý deň koleso sa
         zvrtlo, my sme utkveli navečer v nížinách Coyle. Utratili sme v ten deň všetko povýšenie,
         čo sme za tri dni nadobudli, a to tuhou prácou.
   </p>
   <p>
    Z tých nížin sme začali zas vystupovať stále a pomaly, ale i prudko niekde. Nuž ako keď
         obchodník prikladá pomaly babku k babce, dakedy i väčšiu sumičku odrazu. Dnes na poludnie
         sa nám zdalo, že sa ideme vyrovnať vo výške tým štítom s bielymi čapicami, čo sa na nás
         pozerali spoza kopcov. A tu razom Bajada, krkolomná spúštka. Mohol by dolu ňou zvážať
         kláty, naložené iba na prvé kolesá, vlečúc ich po zemi. I seno by sa dalo váľať z tej
         výšky, zviazané v batohoch, ako na Vaskovcoch alebo na Rovniach. Snáď hodina, alebo máločo
         viac, a utratili sme celú výšku, čo sme zhonobili horko-ťažko temer za dva dni. A ešte sa
         vždy spúšťame kamsi.
   </p>
   <p>
    Vidíme tú reťaz, čo sme ju boli videli zhora. Pozerá tu trochu inakšie na nás. Je
         vysoko, vysoko nad pampou, sťa stráž; reťaz mohutná, hustá, solídne skutá. Jeden vrch pri
         druhom s bielymi čapicami, jeden vyšší od druhého, ale nie o veľmi mnoho.
   </p>
   <p>
    No veľké divadlo trvá len chvíľu, kým sú vozíky na kopci. Vozík zíde nadol a reťaz
         vrchov padne kamsi, sťaby ju boli zastrčili pod scénu. Hádam za pokutu, že sa všetečne
         vystrčila.
   </p>
   <p>
    Z ľavej strany nás sprevádza verne to bralo, ktorým sme sa len toť zošutrovali. Ide ani
         múr. Na miestach skoro kolmý, inde trochu úložitý, ale všade rozjarčený. Kde-tu vidno jarok
         širší; dalo by sa snáď hore ním vyjsť z tejto nížiny, už či pešky alebo koňmo, ta na vysokú
         pampu, možno práve ta, kde sme sa len pred chvíľou boli rozhliadali. Druhej Bajady už tu
         nedalo by sa založiť. Iba na jednom mieste vidno čosi, čo sa jej podobá, takej pazuche.
         Hore ňou dala by sa hádam vyredikať karreta, ale o mnoho zápinkoch. Jeden pár volov, ba ani
         dva by ju nevytiahli.
   </p>
   <p>
    Bajada ostane teda predbežne iba jedna, ale bude chýrna naďaleko, hoc nie po dobrom.
         Smrť úbohého Turka dala jej veľmi zlý chýr. Náš gazda tiež bol zastal, prvej než sme sa
         mali začať spúšťať dolu ňou. Poprezeral dobre všetok riad, popriťahoval sťaháky, prezrel
         uzdy a liace, aby sa čo nepotrhalo. Nech sa tu roztrhne čo-to, kone sa zduria, povoz by sa
         pustil sťa lavína do priepasti.
   </p>
   <p>
    Bralo nemá tej výšky, čo Šturec, ale je vyššie od Brestovej. Lenže je nie tak uľahnuté,
         je cele strmé a zjarčené. Cestu hore ním nevymerali inžinieri. Vychodili ju jazdci na
         koňoch, pozdejšie trpezlivé voly s predpotopnými karretami. Nieto serpentín a druhých
         takých okolkov, ide sa cestou najkratšou, smele a odhodlane. Výška brala činí i tak vždy
         okolo sedemsto metrov.
   </p>
   <p>
    Hneď z príchodu na pampu prišlo nám prejsť potok. Teraz je vlastne len jarok, ale v
         odmäk bude prudký zurvalec. Naváľal skál a balvanov; vyzdobil nimi svoje koryto ako mohol
         lepšie, práve na mieste, kde je brod. Naše taligy skákali a klátili sa po tej dlažbe sťa
         opité. Dosiaľ neviem, ako vyšli v celosti na druhú stranu.
   </p>
   <p>
    Pampa je tu chudobná, suchopárna akosi; tráva i riedka i mľandravá sťa v Coyle, prv než
         sme prišli na vegu. Mamička zem i tu je bez hábikov, miestami i bez mäsa. Vozík neraz
         zadrgľuje si do milej vôle po štrku a skálí.
   </p>
   <p>
    Okolo štvrtej sme došli na miesta väčšej hojnosti. Chlpy trávy sú bujnejšie a mocné,
         vystávajú dosť hodne zo zeme. Vynímajú sa zďaleka sťa na viniciach kopence. Podobu s
         vinicami zvyšujú fľaky a rozsiahlosti, pokryté čiernymi kriakmi.
   </p>
   <p>
    Na týchto miestach Elektrika počala zas vyvádzať svoje zvraty a obraty. Zastane, keď
         príde pod vŕštek, zasekne sa odrazu a nechce popchnúť. Keko nás musí vytrhnúť z biedy v
         také časy. Priletí k nej, dá sa popri nej do cvalu. Ona sa zas vzchopí a dá si povedať,
         povzbudená takým príkladom.
   </p>
   <p>
    Dostali sme sa i na návršie, bárs nás stálo trochu práce. Odtiaľ nám je už ľahšie, ide
         sa už len v dolinu. Keď sme už boli zišli dolu jedným takým briežkom, skoro samý spodok sa
         mu prehĺbil veľmi tuho. Urobila sa strmina, nie veľká, ale prudká, na nej zas bola zákruta
         na najhoršom mieste, kde trčí skálie zo zeme. Bol to kúsok veľmi zlý. Zdal sa nám ešte
         horším, že sme o ňom netušili, kým sme naň neprišli. Zaslúži, aby sme mu dali meno Bajada
         II. Tu bolo, hoc je kúsok malý, veľmi moc výkrikov zo zadného vozíka. Elektrika, hoc bolo v
         dolinu, práve na tomto najhoršom mieste sa zase zaťala. Ba začala sa zvŕtať a krútiť. Už
         sme sa zľakli, že pôjdeme dolu brehom so všetkým činom. No mali sme šťastie; naveľa sme sa
         spustili i týmto briežkom a vošli hneď z neho do akéhosi potoka.
   </p>
   <p>
    Zovie sa Calafate
    <sup>
     [
     <a class="footnote" href="#ftn.id2593206" name="id2593206">
      134
     </a>
     ]
    </sup>
    a je, na naše šťastie, žabe po brucho. Z potoka je briežok neveľký, ani nie
         strmý. Elektrika sa tu zaťala, hádže prudko hlavou, že nie a nie. Tu už mal robotu i Kekov
         tatarec. A to už cele oprávnene; jej vzpieranie bol vrtoch, nie ustatosť alebo vysilenie.
   </p>
   <p>
    Zadný vozík vyšiel pred nami z potoka veľmi pekne a bez prekážky. Tí, čo boli v ňom, sa
         tešili, že nám mohli dať frčku a nás zanechať v potoku. Príklad prvého vozíka a čosi i
         Kekov tatarec narovnal Elektrike rozum; potiahla, a my vyšli za vozíkom, čo nás bol
         predbehol, tiež na pažiť.
   </p>
   <p>
    A škoda Elektriky, že nás tu išla znechucovať na taký spôsob. Keby nebola mala muchy v
         hlave, bola by zbadala, že sú hneď za potokom domy, že sa tam povážia jej sťažnosti, alebo
         už tie vrtochy, čo ju zas nadišli. Veď sme sami uznávali, že sa dnes dosť naťahala cestou
         veľmi planou i príkrou i tvrdou, skalnatou i štrkovitou, k tomu sme prešli dva potoky:
         jeden samá skala a balvan, druhý s tou nebezpečnou spúštkou a skálím k tomu. Nie div, že ju
         všetko omrzelo, veď omrzelo i nás, hoci sme iba sedeli a znášali drgľovanie. Ale zato
         nebolo jej treba, aby sa vŕšila na nás, aby sa zatínala práve, keď sme boli v najhoršom, a
         potom ešte v potoku, na pol strelenia od domov, odkiaľ ľudia vyšli sa dívať, čo sa nám
         robí. Nuž zahanbila nás trochu, zahanbila pred nimi.
   </p>
   <p>
    Domy za potokom sú nič iného ako budovy hostinca. Zovie sa, ako i potok, Calafate.
         Dožičila nám ho Prozreteľnosť, ako všetky, čo sme v nich boli dosiaľ, ale tento sa nám
         zišiel ešte väčšmi než tie druhé. Vypriahli sme veľmi ochotne naše kone, i pomýlenú
         Elektriku. Paša v potreri ani tu nenie hojná. Mnoho kostošov, málo objedze.
   </p>
   <p>
    Prechodí i tadiaľto mnoho sveta: toľké kone by vypásli i celý podnik, nieto neveľký
         potrer hostinca.
   </p>
   <p>
    Nebola ešte noc, ba ani sa nevečerilo, ale nám prichodilo len ostať, viac z prinútenosti
         ako z dobrej vôle. Do našich koní už by sa sotva dali zložiť dva záprahy ako-tak súce. Už
         sme ich popremieňali všetky, priahali i také, čo neboli nikdy pod chomútom. Dnes, ako
         vidno, vyčerpaná je pohotovosť. Sú vysilené, tak sa zdá, ešte viac hladné než ustaté: veď
         odkedy vyšli z domu, sú na chudej paši. Treba prenocovať. Ak sa nenapasú, aspoň si
         oddýchnu: zajtra snáď zas budú ochotnejšie do roboty.
   </p>
   <p>
    Boli sme i radi, že sme naostatok v hostinci Calafate. Meno to je veľmi známe i na iných
         stranách. Všade cestou nám ho spomínali. Hostinec je vychytený čosi i pre pohodlie, ale
         najviac azda pre kuchyňu. Tá má veľmi dobré meno naširoko-ďaleko. Nie žeby bola snáď
         veľkých rozmerov, veľmi výstavná, opatrená mnohými spravami a náradím, ale výlučne pre
         dobrú chuť a znamenitosť svojich výrobkov.
   </p>
   <p>
    Majiteľ je Francúz, vie mnohé tajomstvá kuchárskeho umenia, je nielen zasvätenec, ale i
         vyhotoviteľ tých tajomstiev. Keď počne škvariť jeho rajnica, iste ti potečú sliny, ak si
         len nie opovrhovateľ dobrej kuchyne a vieš ju oceniť približne. Okrem toho sú v samom dome,
         alebo kdesi inde akési kúty; z nich sa ukáže z času na čas zaprášená fľaška nie pekného
         zovňajšku. Ale táto zanedbaná fľaša vždy obsahuje niečo dobrého. Predstaví sa iba
         priateľom, vediac, že jej prepáčia nedbalosť a nedostatok spoločenských ohľadov.
   </p>
   <p>
    My sme tu síce prvý raz, aspoň väčšina z nás, predsa sa ukázala i tá fľaša, sťa pri
         nejakej slávnosti. Hostili nás tu i hojne, i veľmi dobre.
   </p>
   <p>
    Hostinský bol človek v každom ohľade významný. Rozumel sa do ktorejkoľvek roboty v kampe
         a okolo statku. Pracoval dlho ako obyčajný robotník. Neštítil sa a nebál nijakej roboty,
         ani práce v svojom vlastnom hostinci. Hosť v jeho dome cítil sa mimovoľne ako doma; kto bol
         raz uňho, iste sa radoval, ak sa mohol navrátiť zase, a sotva ho obišiel. Môže sa povedať,
         a s dobrým svedomím, že to bol najchýrnejší hostinec v celom okolí. Bol strediskom toho
         okolia, vlastne sídlom a hlavným mestom jeho, ak nie práve i srdcom. Tam si sa mohol
         dozvedieť určite a dopodrobna, čo sa v ktorom podniku deje, aká je práve robota v prúde a
         ako sa jej vodí, či dobre, alebo kde zadrháva. Po večeri, pri čiernej káve a dobrých
         cigaretách, ktorých sa nachodil vždy bohatý výber, dozvedeli sme sa i my všetky noviny, čo
         a ako stoja veci, čo sa kde robí a ako sa robí: tak dôkladne, akoby sme boli vypočuli
         doklad pána správcu samého alebo kapataca, jeho pravej ruky a prvého medzi prvými, ktorý na
         podniku má mnoho starosti na svojej úbohej hlave.
   </p>
   <p>
    Treba vyzdvihnúť, že také noviny sa týkali iba vecí, čo sú spojené s robotami,
         všeobecným ruchom po podnikoch. Ak bolo čo osobného, alebo pod pokrývkou a nepatrilo k
         veci, tu sa nikdy nepojednávalo. Majiteľ tohoto obchodu pestoval v krásnej pridomovej
         záhrade veľmi dobrý šalát, krehký a bujný, že sa lámal sťa sklo pod zubmi, hrášok, kaleráb,
         zeler a perašín; na dobrom úslní i paradajky a artičoky, veľmi bujné a chutné; bol istý, že
         by sa vydarili i špargle, ba i šampióny: ale zato vôbec nepestoval ten kvet, ktorý má veľmi
         pestré farby takto naoko, ale je jedovatý sťa durman a smrdí naďaleko, horšie než kvet
         blenu — nepestoval, jedným slovom, klebety.
   </p>
   <p>
    Nebolo nič ľahšieho, ako sa dozvedieť tuná, koľko sa kde odtislo roboty, čo sa kde
         zhamovalo alebo zadrhlo, a aké sa dali kroky, aby sa stroj zase pohol a krútil v poriadku.
         Hosť sa razom vyznal, čo ho kde čaká, mohol si urobiť rozvrh, čo prichodí urobiť, aby mu
         vyšlo dobre, čo má pred sebou. Každý hosť cítil sa tu ako doma; našiel rady a úpravy: hneď
         sa mu spalo lepšie než po iných hostincoch.
   </p>
   <p>
    Hostinec takto zvonku nevyzerá skvelý. Záleží z viacej budov, všetko prízemných,
         vystavených z hliny. Hliny znamenitej tu na všetky strany hojnosť. Vykope sa z ložiska,
         rozmočí a vymiesi. Tú robotu robí tropilla, preháňaná dookola po hlinenom ceste. Keď je
         rozmiesená ako svedčí, urobia sa tehly, alebo už váľky. Tie sa vysušia na slnci, a už môžeš
         stavať dom z kvádrov, pravda, hlinených. Miesto vakovky užíva sa zas len hlinená kaša. Keď
         je zrub hotový, o krov nieto starosti. Preložia sa rohy trochu šikmo, tak že má voda odkvap
         iba na jednu stranu, obyčajne za dom. Na rohy popribíjaš laty, i to kde-tu; na laty
         pribiješ plochy zinku, ktoré už tu nerastú, ale sa dovezú z prístavu. Krov vypadne trochu
         naplocho, voda steká iba na jednu stranu; nieto ani ústrešia, ale to nevadí, máš krov
         predsa len nad hlavou a bez veľkých nákladov. Čo aký je, milo ti bude počúvať, keď po ňom
         bubnuje dážď a nekvapká ti rovno na posteľ.
   </p>
   <p>
    Stavať z druhého materiálu nebolo by tiež od veci, mohlo by sa snadno, ale by vypadlo
         čosi drahšie. Dosky, laty, zinok, klince, všetko to a iné potreby stoja tu veľké peniaze.
         Musia sa dovážať za drahý groš až zo samého prístavu.
   </p>
   <p>
    V jednej z budov je vlastný hostinec: kuchyňa, jedáleň, komory a i obchod. Ten ani tu
         nechybuje, ako ani v druhých hostincoch. V hlavnej budove kdesi nachodí sa i cela pána
         hostinského, kam sa on uchyľuje na nočný odpočinok.
   </p>
   <p>
    V druhých budovách sú všetko hosťovské izby. Izby majú všetko, čo je potrebné a
         nevyhnutné. Vylepené sú papierom zdnuka. Je v nich nielen pohodlie, ale i čistota. Vody je
         dosť v potoku. Ostatne nevolá sa potok, ale „rio“ — rieka. Je to už trochu priveľa to meno,
         ako sme dnes mohli pozorovať. Také označenie približuje sa pravde v jar, keď sa zduje a
         počne sa vylievať. No nenie nikdy taký prudký ako jeho druh — rio Bothel, ten, čo bol hneď
         pri Bajade. Nešutruje na svoj brod toľké balvany a skálie. Rio Calafate tiež si dovolí
         žart, ale pod spôsobom; balvany a skálie necháva horevyššie.
   </p>
   <p>
    Ráno sme museli všetko znovu usporadovať. Kone, čo sme najviac užívali dosiaľ, už sme
         nemohli priahať. Do nášho vozíka vzali sme dva škoricové. Na nich sa dosiaľ len jazdievalo;
         neboli nikdy pod chomútom. Dali sa zapriahnuť cele vďačne. Ani ten medzi ojcami sa
         neprekvapil a nerobil prekážok. A je priviazaný zo všetkých strán sťa väzeň alebo otrok. Na
         ojcia z oboch strán remencami, spredku sťahákmi, ku kamarátovi jednou liacou a druhou ho
         môže poťahovať pohonič na protivnú stranu. Pobočkami je ťahaný odzadu a priviazaný na
         bilnicu. Šíry vysielajú výbežok dolu chrbtom, na výbežku tom je sľučka, cez ktorú sa
         prevlieka chvost, aby šíry boli istejšie. Odzadku zas má remene, čo šúchajú po stehnách,
         menovite keď sa ide v dolinu. Tie vlastne zdržiavajú vozík dolu vrchom, na nich je celá
         jeho ťarcha. Široký remeň, čo ide krížom po prsiach, tiež šuchá a omína, keď treba ťahať
         dovrchu. Ak sa užívajú chomúty, služobnosť je väčšia ešte: šija musí vojsť do kruhu, ktorý
         omína a prekáža v pohyboch. Kruh ten, hoc je vyložený poduškami, predsa omína na prsiach a
         po vrchných kĺboch predných nôh. Sem patria i pobrušníky; o ne sa musia dobre priviazať
         ojcia, aby nevyleteli dohora sťa ďalekohľad hvezdárov, ukazujúc k hviezdam. Keby sa to
         stalo, nás cestovateľov by vyhodilo nazad z taligy, ale najprv by sme sa prekopŕcli.
   </p>
   <p>
    To remenie všetko dovedna šúcha a otiera sa o kožu. Sprvu iba šteklí, pozdejšie začne
         drať srsť a i kožu. Na takých miestach ostane holá, akoby ju bol oholil. Ak robota potrvá
         dlhšie, môžu sa urobiť i odreniny a rany.
   </p>
   <p>
    Jeho kamarát na folge je slobodnejší. On pomáha iba pri ťahaní a beží pri tom, čo je v
         ojciach, i kvôli kamarátstvu.
   </p>
   <p>
    I druhý vozík dostal takú novú silu, i vzdor výkrikom a odhrýzaniu cestovateľov. Zato
         majú v ojciach Čuza, osvedčenú silu, ktorý vzdor starobe je cele dobrý a nebadať na ňom
         ustatosti, ako na ohromnom Otovi alebo zjašenom Martillovi. Čuzo je robotník rozumný a
         gazdovlivý. Vedel sporiť sily, kde ich nebolo treba mrhať; nepredieral sa, aby mu ich
         ostalo, keď príde popchnúť a vytrhnúť celú výpravu z núdze a rozpakov.
   </p>
   <p>
    Pohli sme sa ešte ta veselo, vyprevadení samým pánom domu a všetkými psami, ktorých je
         celý kŕdeľ. Revú od oduševnenia, hádžu sa na vozíky a pod kolesá, skáču koňom po samý pysk,
         kým pán domu ich neokríkne a nerozpráši.
   </p>
   <p>
    Cesta z Calafate je pekná, a neviem, či nepatrí k najkrajším, čo sme prešli dosiaľ v
         tomto vandrovaní. A môže byť i klam; lebo sa ľahko zabúda na to, čo sa prežilo; pridáva sa
         ceny tomu, čo zažívame. Nazdávame sa, že je najkrajšie alebo najhoršie to, čo zažívame, a
         prevyšuje dôležitosťou všetko, čo sme kedy zažili. Pri zažívaní a triedení takýchto dojmov
         rozhoduje i nálada: ako sa cítime, či sme dobre spali a nestali na ľavú nohu z postele;
         alebo či nám káva bola dobrá a cigarka voňavá.
   </p>
   <p>
    Je cesta ešte ta valovitým krajom, kde nieto nikde nič príkreho, iba ploché vŕšky a
         široké údolia. Bralo nám je naľavo sťa ohromný múr, a nestará sa nám do cesty. Nepatrný rio
         Calafate, čo aký slabý na pohľad, rozčesol ho a urobil doň hroznú trhlinu, kde bolo
         najvyššie a najmasívnejšie, až dohora, do vysokej pampy. Nevedieť, ako mohol vyviesť čo
         takého. Tou ohromnou trhlinou, ktorú by nezaplnilo päť Dunajov, tečie si on skromne v
         dolinu maličký a nepatrný, skackajúc po skálí, vyhýbajúc sa ohromným balvanom, čo sa mu
         vyvaľujú v koryte, až sa spustí k hostincu, vlastne k brodu.
   </p>
   <p>
    Odtiaľ ide napred, ako mu to ukazuje mapa; zostavili ju učení inžinieri, a on ju
         poslúcha a drží sa jej čestne, kým nepoodíde trochu od hostinca. No sotva sa stratil spod
         ferule inžinierov, dal sa na roztopaš a vyvádza všakové žarty. Prišiel na prekrásnu lúčinu,
         tučnú a zelenú sťa smaragd, a tu sa už začal krútiť sem a tam, hľadá výhovorky a výkrutky,
         odhrýza sa z nej vypratať. Neraz už zďaleka zase sa vráti, dlhou zákrutou, čajsi ta, kde
         bol prvej. Delí sa na jarčeky a zase sa s nimi sníma. To sú všetko vykrúcania, aby ho
         nevypila ešte veľká voda. Ale daromné vykrúcanie a odkladanie: pozde, milý drozde! Rio
         Calafate, či chceš, či nechceš, prídeš ty predsa len k veľkej vode, tá ťa preglgne dúškom,
         lebo ty si malý a ona je veľká.
   </p>
   <p>
    A my sme tiež prišli k veľkej vode.
   </p>
   <p>
    Máme ju konečne pred očima. Len čo sme sa spustili dolu Bajadou (čítaj bacháda,
         spúštka), šípili sme, že je tu kdesi. Cítili sme ju, vyzerali na všetky strany. Pozdravila
         nás svojím dychom vlažným, keď vetrík od nej potiahol: ale očima vidieť sme jej nevideli. I
         ona si pohrávala s nami. Už-už že ju zočíš, a ona sa schová. Pokládla kopce okolo seba, nie
         veľké, ale stačia, aby ostala za nimi skrytá.
   </p>
   <p>
    A čo robí, nerobí múdre. Nemala by sa ukrývať. Je krásna, čistá, priezračná ako krištáľ.
         Jagá sa na slnci sťa pekné, dobre vyhladené zrkadlo.
   </p>
   <p>
    Naša cesta sa jej zblížila, vedie temer samým nábrežím. Pod cestou lúčka zelená, cez ňu
         presakuje voda čistej studničky, čo je pod samou cestou. A na lúke rákoš! Kŕdle kajken pasú
         sa, vykriknúc tu i tu, alebo sa schytia na krídla so škrekom. Kačice kváču; ako sa blížime,
         tak čľupkajú do vody, potrasúc rozčúlene chvostom, akoby vykázali boli veľkú robotu. A už
         veslujú po veľkej vode, dvíhajúc a zhýbajúc hlavu, máčajúc do vody tľapkavý zobák, klepajúc
         ním vo vode naprázdno, sťa keď práčky tľapkajú a narážajú si piestmi. Podajedna sa neokúňa
         zakrepčať, vystrčiac chvost do neba a hneď pri ňom svoje lopaty a či nohy otrčené, a kutá
         čosi v hlbinách.
   </p>
   <p>
    Dva pštrosy, čo sa prišli napiť, alebo hádam poklebetiť, zmechrili sa, a už trielia hore
         úbočím, podberajúc krídla, sťaby ich mali stratiť. Zdá sa, nemajú sa tam na bokoch o čo
         pridŕžať. Dlhý krk natiahli, zobák vystrčili napred, ani čo by chceli čo preboriť ním.
   </p>
   <p>
    Labute sa držia cele po strane od tejto hávede; nestoja o takú kríkajúcu spoločnosť.
         Pokračujú v svojej pokojnej plavbe po zálive, akoby sa nič nebolo stalo. Biele sú sťa sneh
         na Cordillere; iba hlava, ktorou uhybujú, akoby ich čosi hnevalo, je čierna ako žúžoľ,
         čierny i kúsok dlhého krku. Záliv sa belie ich veľkým kŕdľom.
   </p>
   <p>
    Flamengy, tiež také biele, sú hodne obďaleč, blízko samého brehu, ale z tamtej strany
         zálivu; sú cele oddelené. Stoja na vysokej nohe sťa bocian, iné plávajú, dlhý krk zahnutý
         tuho na S. Náš príchod ich neteší a ani ich nezaujíma. Poradili sa medzi sebou nakrátko i
         zodvihli sa na krídla bielym oblakom. Ukazujú pod krídlami svoju najväčšiu ozdobu a pýchu:
         purpur, ktorý sa nežne odráža od bielej, čistej odedze.
   </p>
   <p>
    Voda je ozaj veľká. Z tamtej strany sa do nej nazerajú vrchy a bralá, práve také ako
         toto, čo nám je naľavo. Nad ňou sa pnie čisté, belasé nebo, po ktorom pláva tu i tu biely
         oblak s obrubou trochu temnejšou.
   </p>
   <p>
    A skryla sa nám krásavica! Zahli sme do údolia cestou, ktorá je mäkká, a vozíky sa
         uvážajú v hlbokom, sypkom piesku, akoby ho bol preosial. Napravo nám je úboč, hore ktorou
         sa berie naša cesta dovrchu, i skrúca sa okolo kopca. Cesta je nachýlená a taligy tiež sa
         nahýnajú tuho nadol. Na šťastie tu nieto skália. Malá skalka by nás prevrhla a zhodila dolu
         do jarku; na tomto nedobrom mieste často čuť spoza nás výkriky a híkanie.
   </p>
   <p>
    Po týchto údoliach i úbočiach, počnúc od Calafate, vidno bujné kriaky s malým lístím,
         obsypané ovocím ako naše trnky, snáď niečo menším. Bobuľky tie počínajú práve brnieť. Volá
         sa tento kriak kalafat, calafate,
    <sup>
     [
     <a class="footnote" href="#ftn.id2593805" name="id2593805">
      135
     </a>
     ]
    </sup>
    a vedomci v tej vede, čo je botanika, nazvali ho, ako som sa dozvedel, Berberis
         buxifolia.
   </p>
   <p>
    Berberis je tuším jediné ovocie, čo sa darí v Patagónii, i to nie v celej, ale iba tu v
         južnej, nielen sa darí, ale je zaľúbené do nej a tak sa túli k svojej vlasti, že inde ani
         nechce sa ukázať. V severnej Patagónii, kde je druhého ovocia, koľko chceš, kalafatov
         nieto. Možno, že ich nikto ani nezval, ani nepresádzal. Vo veľkých mestách ich tiež
         nevidno, možno nestoja tam veľmi o ne, možno že toto ovocie chce sa pridŕžať už iba
         Patagónie, i to najjužnejšej. Druhé ovocie ju zohrdilo, nerado sa prijíma, a ak sa i
         prijme, ostane smutné akési, nechce rásť a dariť sa, ovocia nedáva, iba ak nepodarené kyslé
         plánky. Berberis sama si tu hovie a dvorí; chlúbi sa svojou zaznávanou vlasťou, ostávajúc
         verná svojej milej kerencii.
   </p>
   <p>
    Bobule tie sú čierne ako trnky, ale kalafat je sladký a nesťahuje úst ako trnka.
         Počernejú od neho pery a ústa, i zuby, ako keď sa jedia naše hafury. Kalafat je asi sladký
         ako hafura, i sladší čosi. Škoda, že je samé zrnko a má menej šťavy; keď ho ješ, škrípe ti
         pod zubmi.
   </p>
   <p>
    Je tu rozšírený predsudok a či vlastne povera, že kto rád kalafaty, kto si ich obľúbi, z
         Patagónie sa už nikdy neoslobodí. Mnoho ľudí sa ich stráni len pre túto príčinu. Každý by
         sa rád vyslobodiť čím prvej z Patagónie a ísť odkiaľ prišiel. Je Patagónia i pekná, veľká,
         štedrá a bohatá, iba sa jej vytýka, ako každej veci, že má svoje chyby, že vraj je
         prijednotvárna a pustá, trochu tiež smutná, kým ostatný svet je tak krásny, veselý, pestrý
         a zaujímavý, že má podnebie, ktorému by sa zišla poprávka. V zime veľké dažde, v lete zase
         vetry. Niet stromovia; preto že je vraj v nej smutno. Ovocie sa nerodí a dovezené stratí
         prirodzenú chuť po skladiskách obchodov a menovite lodí, kým sa dostane na tieto strany.
         Iní sa žalujú zas, že je život síce tichý a pokojný, ale zas jednotvárny. V kampe bľačanie
         oviec; po mestách a osadách život činný, posvätený obchodu a zveľadku a či vlastne
         bohatnutiu: nemá sa ako rozlievať na iné polia. Veda, umenie že sa akosi nechcú prijať v
         jej pôde. Kto sa neoddáva obchodu a vôbec činnosti na obchodnom poli, že vraj ostáva ako
         vysotený z prúdu, sťa tie konáre, čo rozvodnená rieka vlečie, no odrazu, keď ich zunuje
         vliecť, vyhodí ich ta kdesi na breh, kde sa už o ne neozrie a nechá ich tam, nech ležia,
         schnú a bútľavejú.
   </p>
   <p>
    Nuž mnoho všakových žalôb. Ľudia by vôbec nedbali chodiť z miesta na miesto, veď sa
         trochu ponášajú na sťahovavé vtáctvo; premieňali by obydlie podľa čiastok roku, podľa módy,
         podľa ducha času; bez akejkoľvek príčiny, len aby bolo premeny. I tí teda, čo bývali
         niekoľko rokov v Patagónii, túžia sa z nej vymotať a obzrieť sa trochu i v druhom svete.
   </p>
   <p>
    Veď i všemohúca móda, keď príde na prah Patagónie, musí sa začať jednať a robiť ústupky.
         Vzdušné šaty, efektné a elegantné, musia sa povaľovať v skriniach, keď prší, keď duje
         patagónec, alebo štípu mrazy. Nie div, že sa žiada ísť niekam, kde sa budú môcť vyslobodiť
         z úkrytov a ukázať na obdiv ľudí.
   </p>
   <p>
    Také plány a rozkladania neraz zlyhajú, vypadnú sa zle a vinu nesie nevinný kalafat, že
         vraj on zapríčinil, že sa obchody zhatili a plodiny kraja padli z ceny.
   </p>
   <p>
    Cesta sa nám míňa dosť dobre. Bralá zľava poodstúpili trochu, vtisli sa viac do vysokej
         pampy; koľko z nej uštipli, toľko viac ušlo sa nám jej tu, o koľko sa nám pole rozšírilo.
         Pampa sa zvlnila trochu, ale nie veľmi; kopce, pekné úboče a široké údolia, v ktorých sú
         jarky hlboko vyjedené, teraz suché. Vidíš na ich brehoch prierez zeme; všetko zem dobrá,
         ktorá by sa ľahko obrábala; je mäkká a piesočnatá. Neraz i vozíky prídu na miesta, kde
         umĺkne cele ich klepotanie; kolesá brodia sa na tých miestach, uvážajú sa v hlbokom piesku.
   </p>
   <p>
    Tam niečo ďalej doliny sa rozšírili, zem sa temer vyrovnala. Leží pred nami kraj
         otvorený, sťaby bol rovina. Bolo by ho ľahko prezrieť, ako na dlani, ale tu stojí osamelý
         kopec, vlastne bralo z akéhosi divného kameňa, čo sa drobí na piesok. To bralo nám zaberá
         výhľad na veľký kus kraja zo strany južnej. Toto bralo, čo sa vtislo sem tak neočakávane
         sťa nejaký votrelec, má divné meno: Cerro Comissión, vrch komisie. Akú má tu komisiu, či
         poverenie, alebo úlohu, ako ju konal a kedy, bolo by ťažko povedať, ba nedá sa ani hádať a
         domýšľať. Bude to meno akosi tiež náhodilé.
   </p>
   <p>
    Polia pod týmto vrchom nie sú ako vinice, skôr ako oráčiny, podelené na tably a lány,
         zasiate zbožím, možno ovsíkom, ktorý sa už dávno vysypal a dobre sa žltne, hotový pod kosu.
         Medzi tablami a lánmi sú medze, zarastené krovím. Po medziach by sa mohli popásať kravy,
         keby ich mal kto dozerať, aby nevošli do siatín. Ale chlapci musia chodiť do školy a nesmú
         chodiť za kravami. Takto medze ostanú nevypasené, čo tiež neškodí; prídu trávnice s
         kosákmi, povykášajú ich pri rosičke a trávu odnesú…
   </p>
   <p>
    No to sú márne reči. Nieto ani lánov, ani tabiel; čo sú medze, to je kriak kalafatový,
         ktorý sa tu rozšíril a ide v priamych čiarach akosi, rozrastajúc sa a napodobňujúc medze.
         Neprídu sem spevavé trávnice vykášať trávu zavčas rána. Prídu iba ovečky; tie budú tu
         bľačať.
   </p>
   <p>
    Oddá sa navštíviť Cerro Comissión, nie síce pre tie polia, ktoré sa podobajú siatinám,
         ani pre jeho znamenitosť a divné meno, čo nosí, ale pre niečo iného.
   </p>
   <p>
    Spod tohoto osamelého brala ukazuje sa ti prvý raz určite a jasne, odkedy si sa spustil
         Bajadou, že si od nej iba naskok. Stadiaľto ju už vidíš; pravda, nie celú, ale jeden kút z
         nej. No i ten, cele malý kút, pohľad veľmi ohraničený, postačí ti, aby si si odniesol
         stadiaľto dojem, ktorý sa ti už nikdy nevytratí.
   </p>
   <p>
    Blyští sa zas kúsok plesa pod tým kútom; neveľký kus, iba toľký, čo sa rozkladá na úpätí
         štítov. Sú vrchy pokryté len na temeni, iné i na prsiach a pleciach skvelým bielym odením.
         Pod pásmom ľadu a večného snehu sú hory, nie svrčinové čierne, ale predsa hory, husté a
         bujnozelené.
   </p>
   <p>
    Do toho kúta sa môže nakuknúť iba náhodou cez špáru, čo ostala medzi vrchmi. Tak sa zdá,
         Cordillera sa rada kryje, nerada sa vystatuje. Drží pred sebou stráž vrchov, čo ju
         zacláňajú a kryjú pred zvedavým okom. No tu sa akosi oklamali tí strážci: nechali medzi
         sebou špáru. Ňou sa vkráda pleso ta kdesi dnu, do lona prahôr a velikánov, rozlieva sa
         medzi nimi, čľapotajúc a pohrávajúc si na ich podnoží, alebo šľahajúc im nohy i vyše
         členkov prudkým vlnobitím, keď sa naduje a rozbúri.
   </p>
   <p>
    Tá brána tesná, ale pootvorená, ktorou stadiaľto pozeráme do toho malého dvora a či
         pitvora Cordillery, zovie sa Hell gate, pekelná brána. Tak ju nazvali podistým tí, čo ju
         prešli prvý raz na člnkoch; názov je nie dobrý. Pekelná brána nemala by byť veľmi tesná;
         skôr široká a pohodlná, aby v nej nebolo stisku, keď vchodia dnu tí, čo majú vchod
         objednaný. Možno nazvali ju pekelnou, že je hrozná, divá, že v nej dujú vetry. Možno i
         preto, že ten dvor, do ktorého vedie, má svoju krásu, ale divú, trochu azda pekelnú.
   </p>
   <p>
    Hoc nám je tu pod Cerro Comissión deň pekný a milý, nebo jasné, slnce teplé a horúce, na
         miestach bude azda i úpek a sparno; tamdnu nie je najlepšie. Vidno, ako vrie a dymí sa, ani
         v kotlíku. Kus parkana na tom dvore, grúň, ohromný a strmý, pokrytý horou. Cez jej
         prostriedok ide ohromný múr celou šírkou grúňa, na múre zas stoja komíny a bašty, čo trčia
         do oblakov. Celý ten kus je tuho osvietený slncom, že až oči slepí jeho odraz od snehov, čo
         sú nad horou. Druhý kus parkana, hneď pri ňom, zarastený tiež bujnou horou, je zas v dyme a
         v tom dyme kdesi pije dúha. Akiste z nejakej studničky, čo je niekde ukrytá hore. Pri samom
         grúni je zas hlboká dolina; alebo hádam len trhlina medzi roztrhanými vrchmi, na ktorých
         čnejú a visia braliská. Polovica tej trhliny je zahalená šedou oponou; tam akiste mrholí,
         alebo možno zaľahla hustá hmla.
   </p>
   <p>
    Ledva sme mohli odtrhnúť oka od tohoto zvláštneho divadla. Podchvíľou sa mení, zaťahuje
         a jasní, ukazuje odblesky a odtienky. Ja ho vidím prvý raz, stojím pred obrazom hlboko
         dotknutý, s rozháranou mysľou. V nej sa prebudili zas dojmy a predstavy dávno zažité, ale
         nie zabudnuté; tiež pohľady na reťaze vrchov a štítov, videných už dávno, tiež takto z
         hradskej, pri veselých cestách a bezstarostných potulkách. Nie že by bola veľká podobnosť
         medzi nimi; pohľady sú rozdielne, každý má svoju osobnú krásu, no predsa tento pohľad
         vyvoláva na svetlo staré dávne dojmy a pohľady na našu Vysokú Tatru.
   </p>
   <p>
    Pohli sme sa spod Cerro Comissión a išli popod tie medze lánmi a tablami. Kopce sa tu
         uľahli cele, údolia sa vyrovnali, ako keď povyrovnávaš záhyby na plachte. Mohlo by sa
         povedať, že sme temer na rovine. Kopce naostatok už nahliadli, ako vidno, že nie je na
         mieste tisnúť sa divákovi pred oči a mnoho sa vystatovať, keď za vodou otvára sa veľké
         divadlo na štíty, divé končiare, doliny a trhliny. Bolo by neskromné ísť na oči, pechoriť
         sa pred tými obrazmi. Ponížili kopce čelo v povedomí nízkosti, uľahli sa a vytratili kamsi
         nepozorovane. Všade je to zas ako polia pod pšenicou na rovinách alebo práve ako strniská.
   </p>
   <p>
    Cerro Comissión už nám nezavadzia. Je malé a prejde sa chytro: i my sme ho už nechali za
         sebou. Výhľad sa nám rozšíril i na juh a siaha až ta, kde ho zatvárajú vrchy a bralá.
         Ohrada sa urobila od brala, ktoré nás sprevádzalo od Bajady. Kde ono prestáva, tam sa
         vtisnú vrchy pod horou. Ich reťaze obkľučujú vlastne celý tento kraj zo všetkých strán.
   </p>
   <p>
    Ako vidno, my sme tu vlastne zatvorení zo všetkých strán. Sme akoby v malom Turci,
         ktorý, vravia, že je tiež takto obkľúčený vrchmi. Tu by sme mali i rozprávať, čo nám
         vykonalo bralo, čo nás tak vytrvalo sprevádzalo od Bajady, že sme ho mali vždy naľavo až po
         samý Cerro Comissión. No teraz neoddá sa o ňom mnoho rečí šíriť. Zasa nás tu, ako vidno,
         čaká potok a či práve rieka. Je zdiaľky veľký a široký, a ktovie aký bude v ňom priechod.
   </p>
   <p>
    No môžeme sa uspokojiť. Je väčší, a to omnoho ráz než Bothel a Calafate, môže sa istým
         právom zvať riekou, ale prejsť cezeň je dosť ľahko. Riečište mu je plytké a čisté, brehy sú
         mu pohodlné a úložité. Vidno, že je potok ohromný, ale dnes je opľasnutý. Jarné vody zbehli
         po ňom dávno do veľkej vody. Komu sa pridá, že musí cezeň prechodiť na jar, nech si dobre
         rozmyslí, čo robí. Ja myslím, preplávať sa prudký potok nedá priamo v rovnej čiare, ako sme
         ho my prešli. Jazdec musí iste podísť trochu hore vodou, hoc má tam breh podomletý a kolmý,
         a musí skočiť rovno do vody. Ona ho pri plávaní znesie hodne dolu až k brehu, kde je plytký
         a kde sme ho my prešli. Ak by nemohol dostať toho kúska brehu, už by nevyšiel na druhú
         stranu nikde inde. Všade inde sú brehy strmé a podomleté.
   </p>
   <p>
    Na vozíku by sa v taký čas neoddalo prechodiť, a čo by mu boli kolesá raz tak vysoké ako
         naše. Je to potok dravý a nebezpečný. Váľa so sebou skálie a drevo.
   </p>
   <p>
    Prešli sme cezeň ľahko, ako po ceste, a už sme pri hostinci, ktorý je hneď za potokom.
         Rieka sa volá rio Centinela,
    <sup>
     [
     <a class="footnote" href="#ftn.id2594256" name="id2594256">
      136
     </a>
     ]
    </sup>
    čo znamená strážnik; to meno má i hostinec. Strážiť čo nemajú ani hostinec, ani
         rieku, ak nie tento priechod. Meno to bolo donesené sem odinakiaľ; ako potok z iných strán
         donáša haluzinu a skálie a vyhadzuje tu na breh, tak si tam zhora doniesol i meno a požičal
         ho i hostincu.
   </p>
   <p>
    Ohlásili sme sa v hostinci z obyčaje, lebo nám je pri ceste a pri potoku. Ale i ináč nám
         bola povinnosť pozdraviť jeho pánov majiteľov. Keď sme tú povinnosť odbavili, pohli sme sa
         ďalej.
   </p>
   <p>
    Prvej sme sa boli potkli o Cerro Comissión, osamelý vŕštek a či skôr skalu, čo akoby
         znezrady vyrástla v pampe. Tu sme sa tiež potkli o osamelý vrch, keď sme vyšli z hostinca a
         mali pokračovať v ceste. Potknúť ako potknúť; vec nie je taká drobná, aby sa ti podložila
         pod nohu. Je to vrch a nie nepatrná, osamelá skala. Vrch vysoký a rozložený. Nie je on
         vlastne na potknutie, ale skôr stal si pred nás, ako to deti robia svojim kamarátom;
         rozkročil sa a povedal: „Ja vás nepustím.“
   </p>
   <p>
    O Cerro Comissión veľmi sme sa netrápili. Za niekoľko minút sme prešli popodeň a nechali
         ho na chvoste. Tento tu sa prehliadnuť ľahko nedá. Rozkročil sa, bratku, naširoko i
         naďaleko. Comissión sa drobí na piesok, prach si a v prach sa obrátiš; o pár rôčkov, dvesto
         alebo tristo, nebude mu zvestí. Tento tu sa nedrobí a tak sa zdá, má úfnosť, že nás
         všetkých pretrvá, i naše detné deti.
   </p>
   <p>
    On sa drží tuho dovedna, drží i na seba, hľadí na svoj zovňajšok. Je zaodetý pekne
         plášťom, nie je holý a ošarpaný ako Comissión. Je plášť síce obnosený trochu, nie je cele
         nový, pekne zelený, ako plášť, čo má naša Kráľova hoľa, ale má plášť hodne žlkastý.
         Obnosený je, lebo vybledol do žlta, i podratý na mnohých miestach, lebo má hodne záplat na
         sebe. Vidno hneď, že ich neprišíval najlepší majster, veď ich prišil z látky novej, tak že
         ostalo na veľkom vyblednutom plášti mnoho záplat sviežich, pekne zelených. Sú to lúčiny,
         ktoré sa až ta hore ustávali, lebo sa im zapáčilo.
   </p>
   <p>
    Plášť Kráľova hoľa má prámovaný naokolo pekným čiernym prámom hory. Tento tu takého
         prámu nemá, vôbec nestojí o takú ozdobu. Iba v záhyboch a niektorých pazuchách má škvrny
         hory. Ale ani to nie je hora čierna, ani prizelená; je to len fagus antarctica. Ešte by sme
         museli posúdiť druhú chybu, najhoršiu zo všetkých. Kráľova hoľa má svoj najkrajší plášť na
         poľane, vystlatý drobnou hustou trávičkou, že je ako vkusný koberec. Mohol by si možno i
         päť starých oštiepkov pojesť, kým by ju najmocnejší valach obišiel dookola, lámuc kolesá.
         Tento tu hore poľany nemá. Obnosený plášť nevydržal, tamhore sa mu urobila diera o málo
         menšia, ako vynáša vrch od jedného konca do druhého, teda skoro po celej dĺžke. Touto dlhou
         trhlinou vyšiel von a vykukuje hrebeň vrchu, veľmi nerovný, so zubmi vylámanými a
         nejednakými. Nie je to už ani ako hrebeň, ale skôr ako hlavne a obhorky z dosák, čo nesie
         stará želiarka vo vreci. Keď sa vrece rozpára, z neho môže vytrčiť takú ostrú hranu tá
         obhorená, začiernená doska. Patagónec ho čistí a vyhládza na všetky strany, dažde ho
         vymývajú, ale obhorok je vždy obhorok, nikdy nebude nový a biely.
   </p>
   <p>
    Pravda, zato netreba ho haniť, ani zaznávať. Nie že by bol z najvyšších, čo ich je tu,
         ale je veru nie ako piadimužík Comissión. K tomu je sám a nastred pampy. To ako keď na
         tanec príde dievka sama jedna: mládenci ju obskočia všetci, že je veľmi pekná, hoc by i
         nebola taká pekná a vzácna. Tak i on, lebo je sám, zdá sa veľký, nemá tu nikde protivníka.
         Preto sa i pýši a rozťahuje na pampe nemálo.
   </p>
   <p>
    Zovie sa Cerro Frias. Cerro znamená vrch a vysloví sa serro, cele jednoducho, ako je
         písané podľa južnoamerickej výslovnosti. My tu nie sme v starej klasickej Kastílii,
    <sup>
     [
     <a class="footnote" href="#ftn.id2594399" name="id2594399">
      137
     </a>
     ]
    </sup>
    aby sme čo vyslovovali šušľavo, podľa predpisov kráľovskej Akadémie v Madride.
   </p>
   <p>
    Nuž máme my tu cele znezrady pred sebou prekážku — a nie malú, tento Frias. Musíme ho
         hľadieť obísť, cezeň cesty nevidno; ak by i bola, bola by veru oštarná. Frias má 1080
         metrov výšky. Ak sa dáme napravo, cestičkou, čo tam ide medzi ním a veľkou vodou, alebo už
         tým plesom, dalo by sa prejsť čo i po biede, obchodu by veľa nebolo, zákruta napravo je
         cele nepatrná. Skoro akoby jej ani nebolo.
   </p>
   <p>
    Ale i naľavo by sa dalo ísť; tam práve sa nám núka veľmi pekná cesta, čo ide jeho samým
         úpätím. Obchádza ho akoby z tejto strany, celou jeho dĺžkou, práve miestami, kde spúšťa sa
         na pampu dosť miernym svahom. Ide mu skoro úpätím až na druhý koniec; tam sa musí skrútiť a
         obísť ho zas po celej šírke, kým príde na tamtú stranu, čo je za ním. Z tamtej strany by
         zvýšil ešte hodný kúsok, kým príde na to miesto, kde by sme my radi prísť. Bola by to
         zákruta veľká a obchod značný ísť okolo celého vrchu. Bolo by to tak, ako keby sme išli do
         kostola, obíduc ho skoro celý naokolo.
   </p>
   <p>
    My sme v tejto ceste vyberali vždy krátke cesty, čo idú najrovnejšie, ak bolo na nich i
         horšie. Veľký obchod na Coyle nech nám nik nepripisuje, urobili sme ho proti svojej vôli.
         Teraz sme sa dali tiež kratšou cestou, čo nám ide vpravo.
   </p>
   <p>
    Cesta nebola najhoršia. Len keď sme sa zblížili vrchu, zbadali sme, že jeho úpätie siaha
         vlastne do samého plesa. Tak sa zdá, Frias si praje, majúc takú peknú vodu cele blízko, aby
         mu ustavične umývala nohy. To úpätie je ešte vždy úboč dosť strmá. Cesta na tom mieste, ak
         sa už nechce vrátiť, musí ísť úbočou. Urobili ju voly a karrety, vychodili na nej hlboké
         koľaje, tú dolnú vždy nahlbšie než hornú. Je to, akoby cesta bola okrútená okolo boku, sťa
         tá stužka, čo má Indián okolo čela. Vozíky sa na tomto mieste začali prevažovať nadol, v
         stranu, kde pod nami čľapoce pleso, sťaby nás volalo ochladiť sa trochu v tejto horúčave.
         Slnce praží v úbočí veľmi tuho. Vyzerali sme úzkostlive, či nebude skál a skaliek, čo sa
         môžu ľahko odlomiť z hrebeňa Friasa a skotúľať dolu. Neveľká skalka pod horné koleso; a my
         by sme sa vysypali rovno do vody. Je ona pri brehu čistá a plytká, má dno vysypané drobným
         štrkom sťa v zálive v Makarskej,
    <sup>
     [
     <a class="footnote" href="#ftn.id2594500" name="id2594500">
      138
     </a>
     ]
    </sup>
    ale predsa kúpeľ by nepotešil nikoho takto s vozíkom.
   </p>
   <p>
    Išli sme my tadiaľ pomaličky a obozretne. Môžeme len pochváliť svoje škoricové koníky;
         išli temer slávnostným krokom, ani čo by ťahali parádny batár nejakého hodnostára v
         slávnostnom pochode, a nie cele prozaické, nepatrné sulky.
   </p>
   <p>
    I tu nás sprevádza Berberis buxifolia. Je zelená ani ruta a bujná; azda preto, že je na
         úslní a blízko vody. Tu už tvorí skoro stromy. Jej bobuľky sú veľké sťa trnky a šťavnaté.
         Kriaky sú toho roku obsypané bohatým ovocím. Pesimisti prorokujú, že bude veľmi tuhá zima,
         ako bola lanská, mrazy a snehy, a že vyhynie mnoho statku. To všetko pre tú veľkú úrodu!
         Ostatne pesimisti vždy prorokujú niečo, málokedy čo súceho. Keď je kalafatov mnoho, zima im
         bude tuhá a snehu mnoho; keď ich je málo, zima bude pekná a bez snehu, teda suchá. To by
         bolo hádam ešte horšie. Keby si ich slúchal, nevedel bys’ povedať, na ktorej žinke by ti
         bolo lepšie odvisnúť.
   </p>
   <p>
    Vyšli sme z Angostury,
    <sup>
     [
     <a class="footnote" href="#ftn.id2594558" name="id2594558">
      139
     </a>
     ]
    </sup>
    úžiny, toho miesta, kde si Frias močí nohy vo vode plesa. Frias nám ostáva čosi
         na strane, ba trochu i za chrbtom, chvalabohu. Pleso sa tiež odpratalo kamsi napravo a my
         sme zas na peknej pampe. Nebolo nám za bánosť, že sme sa striasli toho susedstva, menovite
         že Friasa nemáme už pred nosom, alebo azda ešte horšie, zboku.
   </p>
   <p>
    Ukázal sa nám tu obraz nový, ktorý sme prvej nemohli vidieť, lebo bol skrytý za vrchom.
         Pampa skoro celkom rovná, ide od Friasa až ta kdesi, kým i ona nepríde na úpätie vrchov. Je
         to zas vysoká reťaz, vrchy zrastené jeden s druhým sťa múr, iba končiare čo sa delia jeden
         od druhého. Ťahá sa od severu k juhu; postavila sa nám ozaj ako múr, čo ide pred nami
         sprava naľavo. Vidno zjavne, že Turiec je z tejto strany zahradený.
   </p>
   <p>
    Cordillera mu dala miesta tu v prostriedku; nech si tu dvorí, ak chce, ale ho zahradila
         zo všetkých strán, sťaby ho bola zahlobila doskami, niekde iba bralami, inde už ozajstnými
         vrchmi. Aby jej neumlkol ta niekde napravo, lebo tam sa jej zdajú bralá trochu nízke, tam
         mu napustila túto veľkú, hlbokú vodu, nech mu bude ako kamarátka, aby nebol len sám
         zatvorený.
   </p>
   <p>
    Reťaz, ktorá pred nami zahradila výhľad a ťahá sa zľava napravo, je i dlhá i vysoká. Ide
         rovno napravo, kde je ten kút, čo sme obdivovali od Comissióna: chcela by sa azda doň
         búšiť, hodiť sa na tých velikánov, ako keď sa hravý štenec hádže na veľkého dunča, že ho
         hodí o zem. No nemôže ta dôjsť. Príde iba k veľkej vode, nenájde prievozníka, aby sa mohla
         previezť. Tu sa už cele pomýli a hľadá inakšie výkrutky.
   </p>
   <p>
    Zdajú sa tieto vrchy trochu ako naše hole. Volá sa celá tá reťaz Cerro Buenos Aires.
   </p>
   <p>
    Táto reťaz hôr môže zaujímať nielen človeka, ako bol nebohý paron Zorzi Babulović, ktorý
         všetko, čo bolo na svete dobrého a zlého privlastňoval zemepisu, ale i ľudí — a tých hádam
         ešte väčšmi — ktorým bľačia ovce za ušima; že nie cudzie, ale ich vlastné. Hoci sú tamtým
         velikánom v tom kúte možno ani nie do pása, no takto pred očima ovčiara majú okrem výšky,
         ktorá je dosť pekná, tisíc šesťsto metrov, svoje kúzlo a príťažlivosť. Po ich grúňoch,
         trochu pristrmých, do istej výšky nachádzajú sa veľmi dobré pašienky. Nad nimi sa začína
         pásmo hory, tiež mohutnej a hodne urastenej; nad horou zasa dvíhajú sa pekné zelené grúne.
         Polian ani tu nieto. Zas len hrebene a skaly po nich. V záhyboch grúňov, kde slnce nemôže
         pripekať, vidno tu i tu biele škvrny snehu, dnes vprostred leta. Ostatne tie škvrny bolo
         vídať i v nasledujúce roky na tom istom mieste. Vidno, že sú to škvrny trvalé.
   </p>
   <p>
    Veľkolepý kút, čo sme sa doň dívali od Comissióna, stadiaľto sa nevidí. Malé, nepatrné
         kopce a briežky, čo sú nám sprava, nám ho skryli. My sme takí nepatrní črviaci, že
         akákoľvek nepatrnosť nám môže zacloniť a zakryť krásu, mohutnosť a veľkosť. A práve
         nepatrnosť rada sa stavia medzi nás a to, čo je ozaj veľké…
   </p>
   <p>
    Nespozoroval som to len v tejto ceste, ale i na trochu dlhej ceste života, nielen v
         zemepise, ale i na poli mravného bytu. Stáva sa nám, že zabudneme úplne na veľké a
         nekonečné, nech sa len postaví hocijaká maličkosť medzi veľkosť ozajstnú a nás. Je v tom i
         chyba a i veľká škoda a pochodí výlučne z nás. Nevieme si vyhliadnuť strom figový a
         vystúpiť naň, rozhliadať sa ponad hlavy zástupu a obdivovať, čo sme chceli; ako urobil malý
         publikán, keď chcel spatriť tvár Spasiteľa…
   </p>
   <p>
    Z takýchto myslí a podobných vytrhol nás prípad cele neočakávaný. Bolo počuť rehtanie a
         či skôr ryk zo strany. Spoza kriakov kalafatových vyrútil sa kôň s ohnutou pyšnou šijou a
         hlavou sklonenou hodne k zemi a nabok. Priletel k nám, opíšuc pekný oblúk. Dlhý chvost,
         ktorý by iste zametal pampu, mal vyzdvihnutý v oblúku, jeho dlhá lesklá srsť ochvievala sa
         zboka-nabok.
   </p>
   <p>
    Bol to kôň čierny ako Oto, i postavy sotva menšej. Iba že Oto náš bol švihák v šatách už
         čosi obnosených, azda touto dlhou cestou; postavy nebol tiež takej skvelej a bujarej, hádam
         následkom roboty, čo ho bola pritisla v ceste, a i pre tie potrery, v ktorých ho paša veľmi
         nepopravila. Bol ako švihák, ktorý sa vracia z veľkého mesta dosť dobre oblečený ešte, ale
         ktorého život už trochu obšúchal v nepokoji a starostiach; zotrel z neho peľ bujarosti a
         sily. Tento tu mal na čele tiež bielu hviezdu, ale hriva mu bola dlhá a lesklá sťa hodváb.
         Po bokoch a bedrách, kde sa blyšťal sťa zrkadlo, mal dosť krásne jabĺčka, hrajúce na slnci
         trochu do modra. Prihnal sa ani víchor k tropille, zarehtal priateľsky, podvihnúc hlavu
         dohora.
   </p>
   <p>
    Prevýšil všetky kone v tropille o hlavu, okrem tých, čo boli vysoké mimoriadne. Jeho
         hlava bola pekná, s bohatou hrivou, ohnivým okom, nozdrami rozšírenými; taký bol, akoby on
         bol vodca a pán všetkých tu. Hoc tropilla išla dosť dobrým cvalom, jemu nebolo treba cválať
         pri nej, aby nezastal; klusal pružným, hojdavým klusom, ktorý predsa bol taký sporý ako
         cval iných. Ba stihol priblížiť sa od jedného k druhému, akoby chcel každého pozdraviť a s
         každým sa zoznámiť. Bol to samec, ktorý sa vylúčil kdesi zo svojho kŕdľa; prišiel privítať
         nás a kamarátov z príchodu.
   </p>
   <p>
    Keko mu vyšiel oproti i s tatarcom, ale samec urobil oblúk a pripojil sa z druhej strany
         zas len k tropille. Kôň Kekov bol behúň veľmi dobrý. No nemohol sa s ním merať v rýchlosti.
         Jeho postava bola nepatrná, zjav dosť ubiedený pred toľkou nádherou tohoto nového hosťa.
   </p>
   <p>
    Naše kone, na šťastie, nedali sa mýliť. Išli svojou cestou usilovne. Ležalo im na srdci,
         aby už čím skôr prišli do potrera a odpočinuli si. Madrina, nevšímajúc si hosťa, klusala
         ako indy, na čele skupiny zvoniac svojím spiežovčekom, pritúliac uši k hlave. Jej kopytá sa
         vždy ešte elastične obracajú, vysvecujúc nám spodnú svoju plochu v riadnych intervaloch,
         vyhladenú a skoro vyleštenú trávou pampy.
   </p>
   <p>
    Samec, stíhaný Kekom, pripojil sa k našim koňom, hojdajúc sa pri nich s vlajúcou hrivou
         vo vzduchu. Naši robotníci neozreli sa oň; išli svojou cestou, akoby ani nevideli
         cifrovaného tuláka. Od nich sa vrátil k zadnému vozíku, pripojil sa k starému Chuzovi. Ten
         sa nedal mýliť v robote, usilovne bral sa napred; žiadalo sa mu čím skôr odtisnúť túto
         robotu a odpočinúť si trochu. Ustrašené výkriky zo zadného vozíka, že samec preskočí vozík
         alebo napadne záprah, privolali Keka.
   </p>
   <p>
    Ten sa už naozaj nahneval. Vrátil sa rovno na tuláka, krútiac tatarcom nad hlavou. Samec
         sa zduril od jazdca a od švihotu tatarca. Odhodil sa nazad. A už Keko zaujal miesto medzi
         ním a našou výpravou. Ostatne samec si pomyslel, že pri nás nieto nič zaujímavého. Nestál o
         to, aby sa vrátil znovu k našim robotníkom. Veď tí, chudáci, nemajú inej žiadosti, ako
         dostať sa čím skôr na miesto a do potrera. Pekným oblúkom zahol v stranu, s vlajúcou
         hrivou, vyzdvihnutým chvostom a zmizol kdesi medzi kriakmi kalafatov.
   </p>
   <p>
    Ostatne našu pozornosť zaujali cele iné veci, omnoho dôležitejšie. Na úpätí Cerro Buenos
         Aires počali sa už hodnú chvíľu rozoznávať podrobnosti. V šedosti pampy sivé tiene budov,
         ktoré sa podchvíľou zväčšovali, akoby zo zeme rástli naším blížením.
   </p>
   <p>
    I kone popchli, ocítiac už dobre ľudské príbytky v blízkosti. Vediac, že kde pocestného
         pohostia, i im sa pritom ujde čosi, neobídu naprázdno. Bolo čuť už i brechot zďaleka. O
         chvíľu vyletel proti nám celý kŕdeľ psov, akoby sa nám bola priblížila ostatná hodina.
         Privítanie, a nič viac, ako všade po podnikoch, od priateľských psov. Hádžu sa zas koňom
         okolo pyskov, skučia, ďavkajú, ukazujú vôbec veľkú radosť.
   </p>
   <p>
    Trankera sa otvorila; hlavná brána na priehrade plotovej; naše vozíky už sú vo dvore,
         pred hlavným domom tohto podniku.
   </p>
   <p>
    Prišli sme konečne, kam sme sa boli vybrali.
   </p>
   <p>
    Cesta trvala desať dní, z nich dva sme strávili odpočinkom. Jeden deň sme zmrhali
         nemilobohu blúdením po Coyle. Celou cestou nepadlo na nás kvapky vody. Nemali sme ani jeden
         deň vetra, a vietor v tejto čiastke roku je temer hosť každodenný. Nikto neochorel, nikto
         si neublížil, hoci sme vyvalili jeden z vozíkov. Prešli sme potoky a rieky i zlopovestnú
         Coyle, ktorá nám bola nahnala toľko strachu; všetko bez úrazu. Nepolámali sme osi,
         nerozsypalo sa nám ani jedno koleso. Hoc napospol nám prorokovali, že nedôjdeme v celosti,
         naše taligy došli zdravé a celé. Ničoho sme nestratili: ani jednu kapsičku, ba ani lônika.
         Kone sme priúčali, i divý Martillo stal sa užitočným robotníkom. Ba i skákať sme ho
         odučili. Naučili sme pod chomúty i kone, čo neboli nikdy priahané, ktorým sa ani nesnívalo
         o vozíkoch a ťahaní. Výčiny Elektriky zo včerajška nehodno spomínať. Takéto epizódy sú
         nepríjemné v tú chvíľu, keď sa prihodia. Oceňujú sa omnoho chladnejšie, keď už minuli,
         najmä keď nemali zlých následkov. Malé chyby a poklesky sa odpustia, ba i zabudnú, keď je
         dielo hotové.
   </p>
   <p>
    Môžeme povedať s dobrým svedomím, že naša cesta bola vcelku veľmi šťastná.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2592267" name="ftn.id2592267">
        130
       </a>
       ]
      </sup>
      <span class="emphasis">
       <em>
        Rozohnal čierne mysle, sťa harfa Dávidova kedysi ich
                  rozháňala
       </em>
      </span>
      — Izraelský kráľ (1055 — 1015), žalmista Dávid bol ako
               pastiersky chlapec povolaný na kráľovský dvor, aby obveseľoval zádumčivého Saula hrou
               na harfu.
     </p>
    </div>
    <div class="footnote">
     <p>
      <sup>
       [
       <a class="para" href="#id2592568" name="ftn.id2592568">
        131
       </a>
       ]
      </sup>
      <span class="emphasis">
       <em>
        Pozos
       </em>
      </span>
      (špan.) — studne, tône
     </p>
    </div>
    <div class="footnote">
     <p>
      <sup>
       [
       <a class="para" href="#id2592820" name="ftn.id2592820">
        132
       </a>
       ]
      </sup>
      <span class="emphasis">
       <em>
        Jozef, keď ho bratia spustili do studne prvej, než urobili obchod na
                  jeho koži s kupci madianskymi
       </em>
      </span>
      — podľa biblie Jozefa, najmladšieho a
               najobľúbenejšieho syna patriarchu Jakuba, bratia zo závisti hodili do prázdnej
               cisterny, na radu Judovu ho však vytiahli a predali za 20 strieborných kupcom
               midjanským. S nimi sa dostal do Egypta.
     </p>
    </div>
    <div class="footnote">
     <p>
      <sup>
       [
       <a class="para" href="#id2592921" name="ftn.id2592921">
        133
       </a>
       ]
      </sup>
      <span class="emphasis">
       <em>
        Austriaco
       </em>
      </span>
      (špan.) — Rakúšan
     </p>
    </div>
    <div class="footnote">
     <p>
      <sup>
       [
       <a class="para" href="#id2593206" name="ftn.id2593206">
        134
       </a>
       ]
      </sup>
      <span class="emphasis">
       <em>
        Calafate
       </em>
      </span>
      (špan.) — pozri pozn. k str. 194
     </p>
    </div>
    <div class="footnote">
     <p>
      <sup>
       [
       <a class="para" href="#id2593805" name="ftn.id2593805">
        135
       </a>
       ]
      </sup>
      <span class="emphasis">
       <em>
        kalafat, calafate
       </em>
      </span>
      (zo špan.) — dráč (lat. Berberis
               buxifolia)
     </p>
    </div>
    <div class="footnote">
     <p>
      <sup>
       [
       <a class="para" href="#id2594256" name="ftn.id2594256">
        136
       </a>
       ]
      </sup>
      <span class="emphasis">
       <em>
        rio Centinela
       </em>
      </span>
      (špan.) — rieka (stráž)
     </p>
    </div>
    <div class="footnote">
     <p>
      <sup>
       [
       <a class="para" href="#id2594399" name="ftn.id2594399">
        137
       </a>
       ]
      </sup>
      <span class="emphasis">
       <em>
        Kastília
       </em>
      </span>
      — kraj v strednom Španielsku, kde je Madrid
     </p>
    </div>
    <div class="footnote">
     <p>
      <sup>
       [
       <a class="para" href="#id2594500" name="ftn.id2594500">
        138
       </a>
       ]
      </sup>
      <span class="emphasis">
       <em>
        Makarska
       </em>
      </span>
      — mesto v Dalmácii naproti ostrovu Brač
     </p>
    </div>
    <div class="footnote">
     <p>
      <sup>
       [
       <a class="para" href="#id2594558" name="ftn.id2594558">
        139
       </a>
       ]
      </sup>
      <span class="emphasis">
       <em>
        Angostura
       </em>
      </span>
      — úžina
     </p>
    </div>
   </div>
  </div>
 </body>
</html>
