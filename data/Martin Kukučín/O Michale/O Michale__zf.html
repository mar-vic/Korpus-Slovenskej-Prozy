<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522993">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bože môj drahý, koľko premien stane sa to do roka na tomto svete — ba za malý krátky
         deň! Dnes chlapi ešte spolu smejú a zhovárajú sa na ceste, ženy zas pred kostolom jedna
         druhú ohovárajú a zajtra len keď leží jeden alebo druhý z nich na doske.
   </p>
   <p>
    „Nuž ale tak to býva,“ hovorieva o tom stryná Brezinovie, „tak to býva! Ľudia sú pyšní,
         a keby ich pán boh nezavrátil, nazdali by sa, že niet nad nimi pána. Takto, keď nie iného,
         aspoň smrti sa boja. Ale najlepšie je to byť vždy hotovým odobrať sa z tejto zeme.“ A
         stryná pobožne vzdychla a pozrela hore, k povale.
   </p>
   <p>
    „Ale hej… ale hej!“ prisviedčala jej nevesta. „Nič sme sem nedoniesli — ani nič odtiaľto
         neodnesieme. Všetko na tejto zemi je len márnosť. Čo sa ako trápiš, čo koľko nazháňaš,
         všetko tu musíš nechať — všetko, do ihly!“
   </p>
   <p>
    „Veru všetko… veru všetko,“ a stará stryná pokyvuje hlavou, že je celkom uzrozumená so
         svojou nevestou. Ale neveste je ešte málo, že len povrchne jej uznajú pravdu. Ona by
         chcela, keby stará dľa toho aj žiť chcela. Na príklad, keby tak otvorila v sypárni truhlu a
         povykladala z nej tie kusy plátna, čo od rokov a rokov ta naukladala. Alebo keby otvorila
         ten veľký uzol, v ktorom — hm — bude veru hodne tej márnosti svetskej. Nuž ale testiná
         nechce tomu rozumieť. Nemá toľko vnímavosti, aby si nevestinu múdru radu bližšie k srdcu a
         potom k truhle pripustila. Hja, staroba nie blázon! Tá prikvačí nielen telo, ale oslabí aj
         ducha a vnímavosť…
   </p>
   <p>
    Stryná Brezinovie, keď začne o niečom hovoriť, neprestane hockde, v polovici — bez
         všetkého spôsobu. Keď dačo múdreho povie, hneď uvedie i príklady, aby ju poslucháčky dobre
         rozumeli. Tak aj dnes vytkla si, že objasní, čo to tá márnosť. Ale to nejde len tak z
         rukáva vysypať; musí si najprv všetko rozmyslieť a poslucháčky dôkladne pripraviť. Aby
         videli, že ide vážne hovoriť, prihladila si vlasy, napravila čepiec, pritúžila na ňom
         čierny hodvábny náčelník so širokou mašľou, oprela nohy o nízky stolček, ruky do lona,
         oprúc sa nimi o kolená. Susedy, sediace vôkol nej na laviciach, hľadeli sa tiež pripraviť
         na vážnu rozpravu. Znali dobre stryninu obyčaj. Stará, vidiac, že všetko je už hotové,
         pokračovala:
   </p>
   <p>
    „Veru všetko márnosť!… Ale nemyslite, že len plátno a peniaze, čo si zhonobujeme na
         staré dni,“ a pozrela s horkou výčitkou na nevestu, „ale aj krása. Ženy moje, krása… tá vám
         najskôr pominie. Keby ste boli videli mňa! Ale čože — vy to nepamätáte — kdeže by aj! Aká
         som bola pekná! Líca mi len tak kvitli ako pivónie — mládenci lipli za mnou ako osy za
         sladkými hruškami — vrstovnice mi závideli. A ono čo! O krátky čas dostala som sypanice — a
         orapavela som vám. Ľudia sa smiali na mne, že mi vraj čerti hrach na tvári mlátili. Hej,
         veru — ja som podstúpila! Vrstovnice mi už nezávideli; nemali mi čo — mládenci prestali za
         mnou chodiť. Mať mi prestala kupovať šatky a čepce — že sa aj tak nikdy nevydám. Brat mi
         deň po deň letel k hlave, že či ma bude vždy obchodiť v svojom dome, ak len tak starou
         dievkou zostanem. Vrstovnice sa do jednej povydávali — ja som len v parte čakala a čakala.
         Iba raz — sama neviem ako — keď prišiel pytač! Vydala som sa, ako tie druhé — a bolo mi
         veru vždy dobre. Môj nebohý muž — nech mu dá boh veselé zmŕtvychvstanie — ten ma vždy na
         rukách nosil; zagazdovali sme sa pomaly a dobre nám bolo, i našim deťom. A tie druhé? —
         Bože môj, i hladkú tvár mali, i natreli sa veru dosť biedy, i nazávideli sa mi. Im ešte
         skôr opadali ruže že mne. Nuž povedzte, či krása je nie márnosť?“
   </p>
   <p>
    „Veru márnosť… veru márnosť,“ pokyvovali susedy. Stryná s úľubou prešla po nich svojimi
         živými očami, tešiac sa, že jej reč všetky odobrujú. No ešte nebola pri samej veci. Ešte
         jasnejšie chcela vysvetliť, čo tu márnosť — lebo jej minulosť už málokto znal v dedine — tá
         patrila už histórii: preto vkročila v prítomnosť.
   </p>
   <p>
    „Alebo pozrite na Evu Kostrubovie! Idem dnes do kostola sadnem do lavice: tu predo mnou
         sedí Eva, oblečená akoby len toť bola zo sobáša prišla. Na hlave ani šatky, len široký
         čepiec, obelasený. Na ňom podvíka, riedka a vyšívaná, akej ani u mladuchy ľahko nevidíš.
         Dolu chrbtom jej viseli stužky z čepca. Na hrdle kvetastá olejkovaná šatka a červený
         živôtik. No všetko, všetko len tak jarabelo sa na nej. Nuž povážte si len, povážte, stvory
         moje, ale ste to kedy videli? No, reku, stvorička moja — myslím sebe — ty si chytro zložila
         pokoru za mužom. Muž ešte ani dobre nezastydne, a ona dáva sa už na takéto márnosti
         svetské! Pamätajte len, pamätajte; ja budem hniť a vy budete žiť — ale uvidíte, že tá
         nepochodí dobre. Ale ani to by ešte nebolo toľko, nech by sa tam vyobliekala, ako chcela —
         pre mňa si veru môže i rohy postaviť na hlavu — ale ako vám to pozeralo pesničky! Nech pán
         boh chráni, každé numero osebe! Ak sa neobzrela pri každej pesničke desať ráz, to ani raz!
         A to vám tak vykrúcala tú hlavu… joj — ba veru dobre sa človeku dačo nestane! Oči jej
         pobehali po celej pavlači: kde len aký chlap, každého musela vidieť. Hej, veru sme my tak
         nerobili! I ja mala som sa do čoho poobliekať. Už mi dvadsať rokov v zemi hnije; povedzte,
         či ste ma len raz videli pozrieť krivým okom na daktorého chlapa. No, povedzte! Ja som ešte
         podnes nezložila pokory za ním. Pokorujem i dnes a budem až do smrti.“
   </p>
   <p>
    Ženy jej prisvedčili hlavami, len nevesta usmiala sa pohŕdavo.
   </p>
   <p>
    „Čože by ste to povedali, mamo! Veď vy ste už stará žena. Vám by ani nesvedčilo bez
         pokory chodiť. Eva je ešte mladá. Bože môj, ešte nemá ani päťadvadsať rokov, a už by sa
         mala zababušiť do čierneho a chodiť pomedzi svet ako zadubená! Teraz jej je tri svety,
         nechže sa tam oblieka. A že za mužskými pozerá — to je veru nie pravda. Keď človek v tom
         božom chráme to numero pozerá, veru musí sa dobre prizrieť, by si potom pesničku našiel. Ja
         sama pozriem vše i dva i tri razy — ale zato mi nik nevyhodil na oči, že za chlapmi
         sliedim.“
   </p>
   <p>
    „A ono ktože ho vie — čo pozeráš. Tam pri tabuľkách ti sedí Jano, nuž ktovie — ktovie?“
   </p>
   <p>
    „Nuž dobre,“ priznala sa nevesta, začervenajúc sa ako ruža, „dobre; ale mi nik nevyhodil
         ešte na oči, že —“
   </p>
   <p>
    „Hja, to je celkom iné — to sa nemôže tak hore brať. Ty si môžeš pozerať na svojho muža,
         koľko len chceš. Ale Eva… vdovica! Má var na pavlači muža? Ani muža, ani brata, a predsa
         očima sliedi, kde by, kde by nemala. A preto ja povedám, že tá nepochodí dobre. Ale sa jej
         var dobre nestalo, keď si ju vzal nebohý Kostrub? Nemala ničoho nič, bola chudobná ako
         kostolná myš. Mať ju nemala čím vypraviť, kde by sa bola podela? A tu neprišla do hotového?
         Kedyže by bola mohla mäso doma jesť, kedyže by si bola mohla navariť mastných pirohov? Pri
         Kostrubovi jej len tak tiekla omasta, čo jej muž vypásol. On sebe navaril v hrnčíčku húb,
         čo si za kravami do kapsičky nazbieral, a jej kázal, aby si uvarila dačo lepšieho. A teraz
         ledva sa zem zavrela za ním, Evin rozum už ktovie kade lieta! Pamätajte, ja budem na božom
         súde a vy v ľudskom blude, ale budete ešte spomínať moje reči — že som mala pravdu. Oj —
         každý tiež nebude taký, ako bol nebohý Kostrub. I nahladuje sa pri ňom — nieto ešte že by
         si osebe varila!“
   </p>
   <p>
    „Ach, mohol jej nedávať osebe variť — nik mu nekázal. Eva by sa bola i húb najedla, tak
         ako i on. Ale načo ju tak naučil? On bol vdovec, obstarný človek, mohol byť len rád, že má
         takú hodnú ženu. A tak by to malo byť, každý chlap mal by ešte i to miesto ofúknuť, kde si
         má jeho žena sadnúť. Ale takto… takto! My sa im za podnož dávame… dáme si i skálie na
         vrchhlave tĺcť — potom nie div, že je svet taký prevrátený. Chlap si myslí, že je bohviečo
         — a žena len rob a hrdluj na takých… takých… trúdov!“
   </p>
   <p>
    Jedna suseda zatákla rozhorlenú nevestu:
   </p>
   <p>
    „Ach, dievčička… ty len čuš! Čože ti tiež chybí? Len vtáčie mlieko! Máš všetkých vecí
         dosť — čo ti len srdce zažiada. A veru ani na muža nemôžeš sa žalovať, veď zachodí s tebou,
         ani s medovou pannou. Ale keby si mala takého ako ja!… Hej — ja veru viem, čo je to zlý
         muž.“
   </p>
   <p>
    Stryná zlobne pozrela na nevestu:
   </p>
   <p>
    „Ale dajte jej pokoj. Nevie, čo má od dobroty robiť. Tára, že by to ani na steny
         nepopísal. Evu zastávať… to je daromná vec! Čo je raz mrzko, to je mrzko! Ktorá žena za
         svojím mužom ani len rok nevládze pokorovať, to je nie žena. Ktorá pri smrteľnej posteli
         mužovej už na iných myslí… fuj — fuj — hanba… posmech!“
   </p>
   <p>
    Nevestu začalo rozoberať. Tvár rozpálila sa jej, oči iskrili: testiná jej do živého
         došla:
   </p>
   <p>
    „Už aspoň len povedzte, na koho myslí, za kým chodí… Ja neviem, čo vám len urobila!“
   </p>
   <p>
    „A veru chodí. Pravda, som ju za ním chodiť nevidela… ale s ním keď smiechoty robila.
         Chodí… chodí… opravdive chodí!“
   </p>
   <p>
    Nevesta zvedavo pozrela na susedu, ktorá toto tvrdila, i opýtala sa jej:
   </p>
   <p>
    „Nuž dobre. Už len aspoň povedzte, za kým chodí, aby sme vedeli.“
   </p>
   <p>
    „A veru za Janom Pecúchovie.“
   </p>
   <p>
    Nevesta sa rozosmiala:
   </p>
   <p>
    „Ha-ha-ha! Nuž ale za tým dreveným Janom? Cha-cha-cha! Za Pecú-ú-chom! Iba ak by sa jej
         rozum čistil, aby ona za takým… takým — odľudom chodila. Veď ten ani nepozrie na ňu: a čo
         by bola zlatá! Hocijaká stará dievka neotrie sa oň; nieto Eva — peňažitá osoba. A za
         kraviara! Teraz je svet taký, že chce, čo raz to vyššie. Nuž len Eva by chcela zomrieť
         kraviarkou? Ó-ó-ó!“
   </p>
   <p>
    „Var sa gazdovský syn ulakomí na ňu? Ohó — hejk hore na mieste!“ A starej strynej klopty
         na čepci sa v povetrí mihali, bola rozhnevaná.
   </p>
   <p>
    Eva Kostrubovie ani sa nenazdala, ako sa druhé o ňu starajú. Bezstarostne skladala
         sviatočné šaty, aby ich uložila do truhly až do budúcej nedele. Tu i tu šibla okom i na
         ulicu, lebo zvedavosť — to bolo vždy jej slabou stránkou. Nebohý muž nie že by ju bol preto
         káral — lebo starí ľudia neradi vidia živých, zvedavých ľudí — ale ešte ju vše pochválil,
         že mu vie rozprávať o všetkom, čo sa v dedine stalo. On nedbal, nech hovorila, čo len
         chcela — len nech hovorila; pri jej štebote a smiechu cítil sa, že omladol. Keď pozrel do
         tej vysmiatej, veselej tváre — akoby len polovica rokov tlačila jeho plecia.
   </p>
   <p>
    „Veď dobre, nechže sa smeje — veď je ešte mladá,“ pomyslel si starý Kostrub. „Načože som
         ju vzal, len nato, aby mi bolo akomak veselšie. Čo mi je z domu, keď všetky kúty na mňa
         majú vrčať? Lepšie jedna hodinka takáto veselá že celé roky osebe — bez ženy.“
   </p>
   <p>
    A Kostrub mal aj pravdu. Jeho mladá žena obveselila celý, predtým tak pustý dom.
         Kostrubova mať, starena už vo vysokom veku, hoci nemala veľmi rada nevestu, predsa musela
         sa mnoho ráz pri nej obveseliť.
   </p>
   <p>
    Kostrub v takéto chvíle sa blažene usmieval a sám sebe vravel: „Ej, Jano… Jano! Ale je
         za žena! Čo by ti len povedala tvoja Dora, keby teraz sem prišla nazrieť!“
   </p>
   <p>
    No Dora neprišla; bola tam, odkiaľ ešte nikto neprišiel naštíviť svojich milých. A čo by
         bola aj prišla, nebola by sa na svojho Kostruba nahnevala. Bola by odobrila všetko,
         čokoľvek urobil, lebo ho rada videla.
   </p>
   <p>
    A tak Eva bola za Kostrubom spokojná, nechybelo jej nič, mala všetkého dosť. Jej muž
         nielen od pasenia dostával hodný zôsyp a plat, ale i rozumom vedel hodne zarobiť. Keď
         gazdinám v jeseni bol dáky groš treba, vzali pol štvrtníka ovsa a predali začo-zato
         kraviarovi. Zbožia pribývalo, skrine sa plnili a povala uhýňala sa pod ich tiažou. Na jar
         išlo zbožie na trh za pekný groš. Tak, nevediac ani ako, každú zimu vyrobil ešte viac než
         cez leto na pasovisku. Peniaze šli medzi svet, interesy rástli, kraviar bol bohatým
         človekom. Pred samou smrťou chytila sa ho pýcha — kúpil si dom i s pekným sadom a dvorom,
         aby žena po jeho smrti nemusela sa z jednej hospody prevláčať na druhú.
   </p>
   <p>
    Nuž a Eva? Tej sa to páčilo. Bože môj — akoby aj nie! Chudobná hofierova dcéra stane sa
         domkárkou — a to peňažitou domkárkou.
   </p>
   <p>
    Ale muž nielen že jej kúpil pekný dom a dvor, ale i do truhly jej kupoval mnoho. Tu
         tlačenia na oplecko, tu stužku do čepca: a kto by to vyrátal všetko, čím jej nabíjal
         truhlice!
   </p>
   <p>
    A nielen to. On prijal do svojho domu i jej otca a ako pravý syn staral sa oň. Nuž či
         nemá dosť príčin želieť za takým mužom?
   </p>
   <p>
    Bolo by jej bývalo ešte dobre, keby jej susedy boli pokoj dali. Ale tie ju vždy
         ohovárali. Zvlášte totka Brezinovie. No veď aj mala prečo ju ohovárať — načo jej vstúpila
         toľme do cesty, taká hocijaká kraviarka? Kým Kostrub neodkúpil ten dom i dvor, Brezinovie
         husi chodili sa naň pásavať. Ako ich stryná ráno vyhnala, nemusela sa ani ozrieť o ne,
         pásli sa na pažiti v susednom dvore až do božieho večera. Ale najtiaž to prísť Eve! Čo
         stariga raz vošla do dvora, to ju Eva zakaždým metliu vyhnala. Starý Kostrub jej dohováral:
         „Ale dievčička, daj tej husi pokoj; čo sa ty na kolomaž rozleješ, tá ti nebude už inde. Hus
         je veľmi priečne stvorenie. Pre tú pažiť ty veru budeš gazdovať; jest mi tu bože — nebude z
         nej dva batohy sena. A ani krava to nebude chcieť žrať. Nechaj, daj si so starou Brezinovie
         pokoj. Vieš, že keď sa tá do dakoho zahryzie, nedá mu viac nikdy pokoja.“
   </p>
   <p>
    Ale Eva nedala si povedať. Ona, z chudobného domu bola veľmi pyšná na pažiť vo svojom
         dvore. Každý chudobný človek je taký, keď k dačomu príde; chce razom zbohatnúť a z každého
         stebla vziať osoh. Preto na svoje málo-neveľa vždy drží viac než boháč na svoje polia a
         lúky. Keď mu jeden kríž zamokne alebo batoh trávy zhynie — ide sa pominúť starosťou, že čo
         to bude, ako to vygazduje. Tak aj Eva, rozžialená nad svojou krivdou, začala zalamovať
         rukami: „O všetko tu prídeme. Najprv nám spasú dvor. Už nielen Brezinovie husi sem chodia,
         ale aj statok z celej dediny sa v ňom stavuje, keď ide z poľa. A keď už vo dvore nič
         nebude, zájdu nám do sadu. Ovocinu ti oblotrujú a trávu ti pred vlastnými očima zožnú.“
   </p>
   <p>
    Starý Kostrub jej nepovedal ani slova, len sám sebe ju pochvaľoval: „Ale je za žena!
         Budeže z nej gazdiná! Vykreše sa z nej ešte lepšia gazdiná že nebohá Dora. Nechže si len
         gazduje, veď to všetko len jej zostane.“ A od tých čias len sa vše usmial, keď ju videl
         pred domom s metlou stáť a odháňať statok, ktorý, idúc do poľa, chcel sa na pažiti trochu
         obživiť.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506429">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Jano Pecúch, nástupca Kostrubov, musí zavčasu vstávať, lebo z jari už o štvrtej ráno
         zajíma kravy. Nuž ale pre zajímanie — preto by si mohol ešte aj na oba boky — ale tu mu
         ešte pred zajímaním treba variť. Hej, to varenie — to ho zožiera. Už chcel sa i na to dať,
         že sa odučí jedeniu — ale tu sú paholci! Tí hovoria, že keď ich otcovia jedávali, ani oni
         že nebudú horší od nich: že nebudú novú módu začínať. I voľky-nevoľky — musel len rozložiť
         toho ohňa. Pozdejšie, pravda, i tomu privykol. Veď človek vraj privykne i na šibenici — nuž
         a varenie, to je len nie horšie od šibenice.
   </p>
   <p>
    Len keby nemusel tých paholkov držať, všetko by bolo dobre. On by zjedol hocže — či by
         už bolo dobré, či zlé. Ale tí chcú i dobrého i hodne. Keď oboria sa raz na misu — len tak
         zmizne všetko z nej, akoby ju za plot hodil — ba chlapci ju ešte i pekne vylížu, aby bol
         vraj pekný čas. Pravda, pravda, pastier všetko znesie, len mrzký čas nie — preto tak čisto
         držia paholci misy.
   </p>
   <p>
    Koľko ráz sa mu stane, že jedlo nechce sa mu vydariť. Tu mu polievka prismudne, tu
         halušky sa rozvaria, tu zápražka prihorí, a milý Jano, aby sa pred paholkami nemusel
         zahanbiť varí znovu; ale zato oneskorí sa so zajímaním. Ľudia mu to potom veľmi za zlé
         majú.
   </p>
   <p>
    Ale i toto by len bolo ešte, ešte. Čože jar — vtedy mu je dobre, lebo aspoň na obed
         príde domov a niečo teplého si zje. Ale podjeseň — vtedy je najhoršie! Od svitu do mrku
         musí byť pri statku. Hej — neraz pozrie do neba, či slnce ešte vysoko. A keď mu začína
         svitať, veru nedbal by ho dáko za hory stiahnuť, keby mohol. Ten kúštik kabáča, čo ráno
         strčí do kapsy, ten sa veru, verte mi, minie ako nič. I paholci jeho, čo svine pasú, o
         polpoludní už i omrvinky povyberajú z kapsy. A mali by sa až do večera napozerať do
         vysokého neba, keby nevedeli rozumom pohnúť. Ale tí, keď iní ľudia jedia — tiež si neurobia
         krivdy. Raz naťahujú švábky, nakladú ohňa — a až do polvečier majú hody. Kraviar o tom
         nevie nič, lebo delí ho od nich jeden celý vrch. Kým sa tí vôkol ohňa radujú, on si sadne
         pod krík a kravy v húštine žviakajú. Z dlhej chvíle chytí do ruky krpec, alebo opálku
         pletie — a jeho myseľ zaletí do dediny a z nej na chodník, k pastve vedúci. Zazdá sa mu, že
         driečna postava k pasienku hore chodníkom ide, nesúc v rukách dvojačky a misku. Snáď to
         obed mužovi — kraviarovi. No ako sa ohliadne, sen zmizne a chudák kraviar hodí opálku o
         zem, chytí tatarec a vyruší čriedu z poludného odpočinku.
   </p>
   <p>
    „Ideš sem!“ zavolá surovo na neposlušnú kravu, a pomaly vracia sa k predošlému snu. Je
         tak sladký — tak dobre mu slúži! No nasilu odháňa od seba klamný sen; lebo čím je sladší,
         tým trpkejšie je sklamanie.
   </p>
   <p>
    „Nie! Nehodna by bola, aby som si len pomyslel na ňu. Mazna! Ona sa nazdáva, že som ja
         taký ako ona… že ja nedržím slova. Kto prvý prišiel — pospolu šla zaň. Hej, a ako mi
         sľubovala… ako mihla okom na mňa, keď sme sa mali stretnúť; ako mi stisla ruku, keď som
         odchodil za regimentom! Ale to už nebolo ako isté? A takto človeka oklamať! Falošnica…
         falošnica — falošnica! Počkaj!“ A rozsrdený Jano šibol tatarcom kravu, čo mu od čriedy
         zabočila.
   </p>
   <p>
    Toto takto bývalo deň po deň. Vše mu prišla na poludnie na um, a on zakaždým sa na nej
         nahneval a vyvŕšil sa na nevinnom hoviadku. Niektoré kravy mali veru po bokoch hodné čiary,
         čo im tatarcom natrahoval. Ľudom začalo sa toto nepáčiť. Ženy medzi sebou si povrávali:
   </p>
   <p>
    „Vojačisko! Myslí si, že to s kravami tak ide ako s vojakmi!“
   </p>
   <p>
    „Veď som ja hneď povedala: ľudia boží, nevoľte, reku, za kraviara takého, čo nikdy
         statku nemal. Kto nevie zachodiť so svojím, nebude vedieť ani s cudzím.“
   </p>
   <p>
    „Hej, starý Kostrub — ten už vedel s nimi zachádzať! Nehodno primeriavať — ani s deťmi.
         To ak daktorá nevládala — radšej ju počkal. Bože nebeský chráň, že by ju tou bol ten
         šibol.“
   </p>
   <p>
    „Háj! A keď naša krava krvavé mlieko dojila! Var jej tiež nespomohol? Čosi pohundral,
         pošemral — daj jej čosi do pysku a bolo. Na druhý deň mala už mlieko ako ľalia.“
   </p>
   <p>
    „Hja, veď ten pri statku vyrástol a bol aj v čertovom kolese. Lebo, stvory moje drahé, z
         takého pastiera, čo nikde nebol — je nič.“
   </p>
   <p>
    „Ach, nepleťteže! Kostrub bol pobožný človek — ten si nešiel dušu čertovi zapísať. A
         čertovo koleso — kdeže ho máte?“
   </p>
   <p>
    „A veru neverte… ako chcete — pre mňa neverte! Ale môj nebohý otec — pán boh ho osláv! —
         vždy povedával, že pastieri museli dačo vedieť. No a môj otec už len nebol potáraný
         človek!“
   </p>
   <p>
    „Ono musel Kostrub i mať čosi pri sebe. Keď nášmu volovi padla pleva do oka — v okamžení
         mu ju sňal. No, povedzte, kto vám teraz také niečo vie?“
   </p>
   <p>
    „Ja neviem, ako je to — ale teraz už ľudia nevedia nič takého. Kostrub, ten vedel aj
         beľmá statku sfukovať. Nám raz vôl len toľko, že neoslepol. Iba zavoláme kraviara — ten mu
         fúkol do oka belasého kamenčeka, od tých čias vôl poprával sa a poprával, akoby bol z neho
         bolesť snímal.“
   </p>
   <p>
    „No už darmo je… hej… to bol kraviar! Keď ten statok hnal a prešiel popri tebe, to sa ti
         zakaždým prihovoril. A toto? Zalomí hlavou a ide ako fúra. Keď sa mu prihovoríš, ani ti len
         slovíčka nepovie.“
   </p>
   <p>
    „Ach, a keď začal ten Kostrub trúbiť, celá dedina zaplesala. To si už na svitaní i
         hodinu pred zajímaním stal pred náš dom a trúbil — trúbil, že sa ozývalo. Najprv sa obrátil
         k dolnianstvu, potom k hornianstvu, aby ho v celej dedine počuli. Ja sa veru každý deň
         vyplačem, keď počujem tohto vytrubovať. To vám len fúkne raz — dva, a už je koniec. Ono je
         i dobre, že dlhšie netrúbi, lebo by človek o uši prišiel.“
   </p>
   <p>
    „Akože vám bude trúbiť dlhšie, keď sa bojí, že mu doma kapustnica privrie. Nemá ženy —
         musí letieť do kuchyne. Ja len neviem, ako si môže poradiť, takto bez všetkej pomoci. Len
         nebožiatka — tí paholci! Tí sa namrú pri ňom hlady!“
   </p>
   <p>
    „Horký váš namrú! Celý deň budú švábku vypekať, a svine nech sa po mlákach váľajú.
         Zavčerom som viac že tridsať koreňov vytiahnutých našla. Za nebohého kraviara veru takéto
         zbojstvo sa nerobilo. Ten ti ešte tú úrodu prihliadol — nie že by ju bol zbíjal.“
   </p>
   <p>
    „Veru — a koľko ten mne opálok uplietol! Tento bude radšej muchy chytať, nie žeby sa
         držal dákej roboty.“
   </p>
   <p>
    Takéto chýry dostali sa i Pecúchovi do ušú. Mal v dedine totku… nuž jedným slovom, nič
         jej neušlo. Ale Pecúch pre takéto chýry nenaťahoval sa s nikým, ani s dušou. Jemu sa ťažilo
         s niekým podaromnici len slovo stratiť. Dal ľuďom pokoj, aby sa vykričali. Veď sa im to
         kedysi spríkri. No nestalo sa tak. Protivníci zo dňa na deň množili sa mu a prívrženci
         redli. Keď šiel dolu dedinou, ani jedna žena nepozrela naň, ani neprihovorila sa mu. Všetko
         zazeralo naň, čo lepšie gazdiné ani sa mu neukázali. Kraviar videl, že tu už nehodno
         žartovať. Aby sa ľuďom zalíškal, začal sa v poli učiť na trúbe. No pochodil zle, lebo večer
         už bol krik po dedine, že už nielen v dedine, ale aj v poli nepokojí ľudí tou svojou
         trúbou. Čo mal teda robiť? Druhý deň ráno už dlhšie trúbil než obyčajne. Nech mu radšej
         kapustnica privrie, než aby mu ľudia mali dohovárať, že si povinnosti zameškáva! Ale sa mu
         povodilo! Sotva hodil trúbu do kúta, už prišiel k nemu richtár a pokarhal ho, že načo toľko
         vytrubuje. Že i bez toho každá gazdiná vie, keď treba vyháňať. Jano rozhorlil sa:
   </p>
   <p>
    „Nuž ale kto vyhovie tomuto svetu? Netrúbiš — zle je. Trúbiš — ešte horšie. Čo len mám
         robiť — čo?“ A Jano škubal si vlasy.
   </p>
   <p>
    No či tak robí a či onak, nik ho viac nechválil. Ľudia začali naň kričať, že im švábka
         hynie, a zvalili príčinu na jeho paholkov. A ono neboli tam len jeho paholci, ale aj valasi
         zo salaša. Čo títo uškodili, za to vyhorel chudák kraviar i so svojimi paholky. Raz keď mu
         to richtár dohováral, prišiel domov ako sud a, namočiac tatarec do vody, začal sa ich
         vypytovať:
   </p>
   <p>
    „Povedzte, ktorý to ten záškodník? Ale sa nenaje doma, koľko mu len treba? Čo robí ľuďom
         škodu?“
   </p>
   <p>
    Jeden paholok, cítiac nerovné, chytil klobúk — vykradol sa von. Nikdy ho viac Pecúch
         nevidel; ani po poplatok si neprišiel.
   </p>
   <p>
    Švábka síce mala potom už trochu pokoja — aspoň nehynula toľme ako predtým — ale tým
         väčšmi trešťali kraviarove múčnice. Strava míňala sa úvalom — ale on je predsa len rád.
         Radšej nech jemu chybí, než by mal počúvať od koho lekcie.
   </p>
   <p>
    Ale čo mu to pomohlo? Stratil medzi ženami všetku úctu. Žiadna neprihovorila sa mu, ale
         všetky začali mužom k hlave letieť:
   </p>
   <p>
    „Ale ste vyvolili za kraviara! Nevie nič — ani len trúbiť.“
   </p>
   <p>
    „Čože tí! Tí sa netrápia — len nech ich pri voľbe niekto napojí, vyvolia i Ištóka.“
   </p>
   <p>
    Ištók bol Cigán, čo býval niže dediny. Chlapi si túto urážku veľmi k srdcu pripustili a
         bránili sa:
   </p>
   <p>
    „Nieže, nie. Nestarte sa do obce, nestarte. Darmo o tom budete dohadovať — keď sa tomu
         nerozumiete.“
   </p>
   <p>
    „No, rozumej si ty. Ale keď nebude mlieka, nedávaj mne príčinu. Krava ide prischnúť; ale
         kdeže by aj nie — keď má po lopatkách klobásy, čo ju zbil. Veď to nie kraviar — to kat,
         vyučený kat.“
   </p>
   <p>
    Takýmto rečiam aj chlapi ustúpili, a od tých čias na Pecúcha ešte horšie.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506813">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kraviar vstal zavčas rána a hneď šiel po robote do kuchyne. Bol rozmrzený na seba, na
         celý svet. Ani ocieľka nechcela mu tak chytro vylákať iskry z kremeňa ako obyčajne.
   </p>
   <p>
    „Ale to len ja budem vždy robiť? Len ja budem jesť? Tí jedia, a ja sa takto trápim!“
   </p>
   <p>
    Vyšiel k paholkom a začal ich budiť:
   </p>
   <p>
    „Hore, čože sa povaľujete toľko? Cez deň môžete sa i na štyri boky vyspať. Chytro hore!
         Po vodu! Urúbať triesok! Kým ja prídem, aby voda vrela! Daromníci kadejakí!“
   </p>
   <p>
    Rozdráždený vyšiel na most. Fúkne do trúby, ale tá mu len triluje, akoby na nej
         preberal. Obzerá ju zvonku i dnuka — nuž tu v nej vŕbový list. Ľudia vošli do oblokov, čo
         to za komédie vystrája. No teraz zatrúbil poriadne, že ho v celej dedine mohli počuť a
         rozhnevaný odišiel domov. Iba v izbe ho trochu potešilo, že kaša je už na mise. Paholci sa
         poponáhľali.
   </p>
   <p>
    Zajal statok, tu i tu pozrel do dvora. No nikde nevidno ženy — akoby sa boli prepadli.
         Oj, tratí pôdu, tratí. Nebudú mu už na rok kukučky kukať. Už je po kraviarstve!
   </p>
   <p>
    V takýchto myšlienkach zabratý kráčal dolu dedinou, pukajúc dlhým tatarom. Kravy
         zaberali pred nim, až sa kúrilo za nimi. Kto nevyhnal hneď — hej, mal sa nadoháňať, kým
         dohonil čriedu. U notáriušov ešte nevyhnali. Dali krave čosi pitia. Pecúch prešiel popred
         dom, akoby nič. Tu letí za ním notáriuš, doháňajúc kravy a kričiac:
   </p>
   <p>
    „Čože tak letíš, var naháňaš dakoho! Hoj, neleť — veď ho už chytili! Mal by si ísť len
         zvoľna, z nohy na nohu. Nemysli si, že ideš za regimentom! Neboj sa, paša ti neuletí. Ak
         takto vždy naháňaš statok: potom nie div, že stratí mlieko.“
   </p>
   <p>
    „Ach, veď ja idem pomaly. Ale vy nie že by ste vyháňali, keď tomu čas.“
   </p>
   <p>
    „No len, no! Len sa nerozpieraj. Ešte si tu nie najprvší v dedine. Kostrub, ten i do
         dvora pozrel, a keď videl, že krava ešte pije, dočkal. Hja, veru tak — dočkal! Sluha nie
         pán! Hľaďme len tak robiť, ako by bolo dobre.“
   </p>
   <p>
    Notáriuš bol by mu ešte dlhšiu reč držal, keby nebol býval vytrhnutý tatarcom, ktorým
         Jano pľasol.
   </p>
   <p>
    „Vojačisko je vojačisko… grobian! Nebude zo psa slanina, ani z Pecúcha kraviar.“
   </p>
   <p>
    Notáriušova kázeň ešte väčšmi rozhnevala Jana, ktorý kráčal plným krokom dolu dedinou,
         neobzerajúc sa ani vpravo, ani vľavo. Tak prišiel i pred Evin dom. No tu — čo by ako
         nechcel, musí sa obzrieť… musí! Hľa, Eva stojí pod ústreším, v ruke chvojka. Chytila — ako
         obyčajne — ústa do dlane a prihovorila sa mu:
   </p>
   <p>
    „Nate — trochu slaniny. Zíde sa vám… v poli. No!“
   </p>
   <p>
    Jano nechcel jej rozumieť — no nevdojak otvoril kapsu a dovolil jej vpustiť do nej
         rezeň. Nepovedal ani: ďakujem pekne, ani nič. Bez všetkého rozkrútil tatarec a pukol ním —
         kravy zbystrili krok. No vtom ho čosi bodlo — vrátil sa k Eve.
   </p>
   <p>
    „A začos’ mi tu dala… tú slaninu? Dáva sa to?“ Viac nevládal povedať.
   </p>
   <p>
    „Pravdaže! Môj muž každý deň dostal. Dáva sa to tak — z lásky. A ja vám dávam zato, že
         popred môj dvor chytro ženiete. Kravy nestačia vbehnúť doň…“
   </p>
   <p>
    „No. Jeden ťa haruší — a druhý chváli. Notáriušovi sa to nepáči — a tejto hej. Vyhovže
         všetkým!“
   </p>
   <p>
    „Haruší vás, že… prečo haruší?“
   </p>
   <p>
    „Že chytro ženiem.“
   </p>
   <p>
    „No, veď len toho slúchajte! Ten vás hodne zavedie! Každému nevyhovie žiaden pastier…
         žiaden!“
   </p>
   <p>
    Janovi začal hnev prechodiť. Táto stvora mu ho rozohnala; v jeho duši rozhostil sa kľud,
         pokoj. Jeho oči zažiarili.
   </p>
   <p>
    „A čo mi vykáš? Veď sme var známi! Vieš?…“ hlas mu začal mäknúť… Eva, sklopiac oči,
         mädlila bielu zásterku. Jano bol premožený…
   </p>
   <p>
    „Ach — ako sa človek pozabudne. Óvi — no! Moje kravy sa už porozliezali ako raky z
         vreca.“
   </p>
   <p>
    Puk, puk, tresk-plesk tatarcom, a pochod šiel ďalej.
   </p>
   <p>
    Stryná Brezinovie dobre videla, oj dobre, čo stalo sa pred Kostrubovým domom.
   </p>
   <p>
    „Óvi, óvi… veru je pravda… svätá pravda! nehanblivica — zalieča! Rezeň slaniny mu dala…
         pozri, Katruša — toľkýto…“ a ukázala ruku po lakeť.
   </p>
   <p>
    „A veru — ako chcela. Ale vám je to hanba, že mu vy nikdy nič nedáte. Kadejakým
         domkárkam dáte sa zahanbiť! Ľudia nás vezmú na hrabky a popretriasajú — uvidíte!“
   </p>
   <p>
    Po krátkom, no tuhom duševnom boji riešila stará:
   </p>
   <p>
    „Zajtra mu odrežeš… ale hodný rezeň. Pravda, nie je hoden — nie je hoden… ani dobrého
         slova: ale keď také predchytávajú…“
   </p>
   <p>
    Eva pozerajúc za čriedou, pomyslela si: „No — on vie i slovo povedať… no! Ale je ako
         divý… akoby ho každé slovo stálo dukát! No ja ho držím… držím!“
   </p>
   <p>
    A vdovica stisla ruku v malú päsť, akoby niečo v nej držala.
   </p>
   <p>
    Jano, kráčajúc za statkom, odvrával si:
   </p>
   <p>
    „Dobrá stvora… taký rezeň! Bol by si kedy len pomyslel? Ona ti dáva — do kapsy… ako
         žobrákovi. Ona — ona! Ja — ona je gazdiná — má všetkých vecí dosť, a ty si len kraviar.
         Každý sa po tebe vozí a strčí do kúta. Ty si žobrák — ona boháčka, magnáška, magnáška… A ja
         musím slaninu jesť… musím? Nevyžijem bez nej? Žobrákovi je i suchý kabáč dobrý… len by ho
         mal! Hej, nemal som ju vziať… mal som jej ju do očí hodiť. Čo ona chce so mnou?“
   </p>
   <p>
    Jano pozrel nazad seba a videl svojho Zahraja. „Tak… jemu ju hodím. Len či ju zje?
         Stavím sa, že nie. Ten má rozum, ani ňu neoňuchá — stavím sa! Tuto na!“ A rezeň hodil psovi
         do prachu. Pes nerozvažoval dlho ako jeho pán. Chytil dychtivo slaninu, jedovato zavrčal a,
         preskočiac plot — už bol v sade i so slaninou.
   </p>
   <p>
    „A od týchto čias pred notáriušom i pred jej dvorom budem zvoľna hnať. Nedbám — nech jej
         i strechu spasú — nedbám.“
   </p>
   <p>
    Druhý deň len otváral oči, keď mu stryná Brezinovie vyniesla rezeň.
   </p>
   <p>
    „Na, a dobre pas — aby hodne dojili. Ty… hen s tou strigou nezapleťže sa dáko. Neradím
         ti! Už jedného pochovala… pochová i teba. Varuj sa jej.“
   </p>
   <p>
    Jano srdito odpľul:
   </p>
   <p>
    „A čo by ja mal s ňou? Mám dosť inej starosti — čo by mal s ňou?“
   </p>
   <p>
    „No, veď tak — veď tak!“ A stryná prijala ho na milosť. Pomyslela si: „A veď to nie taký
         zlý čeľadník, akým ho robí svet. Na tej vojne sa skazilo… ale bude z neho ešte čosi —
         bude.“ A pristúpiac k nemu, zašeptala mu: „Má zvodný jazyk. Ani sa nenazdáš, len keď ťa
         zakosíli. Tá vie moc zlého — i porobiť. Aby ti neporobila… varuj sa jej!“
   </p>
   <p>
    Jano sa zľakol. „Hm — vie porobiť — hm. Akiste preto neviem trúbiť… akiste preto zle
         doja kravy. Hm.“
   </p>
   <p>
    So sklonenou hlavou kráčal popred Evin dvor. Nebol by sa ani obzrel — ale tá ho chytila
         za rukáv.
   </p>
   <p>
    „A ako je to? Čože zas tak pomaly ženieš? Ledva som sa obhrnula pred nimi — nasilu sa tu
         chceli popásť. Vieš, včera — čo som ti povedala?“
   </p>
   <p>
    Jano sa nazlostil. Už tyká — tyká ako kedysi. I vtedy takto dôverne prehovárala sa mu, a
         potom? — Jano prísne pozrel na ňu.
   </p>
   <p>
    „A čo mi ty tykáš? Ja som s tebou husi nepásol. Falošnica! Tvojej slaniny ja viac
         nebudem. Nie! Nie!“
   </p>
   <p>
    Odišiel preč. Srdce mu mocne tĺklo, líca mu horeli. Bol by zvýskol radosťou:
   </p>
   <p>
    „Hej, ale som jej dal. Nebude mňa tá viac pokúšať. Povedal som jej — povedal!“
   </p>
   <p>
    Zahanbená, ponížená Eva pobrala sa do izby. Zachodiac za uhol, zazrela strynú
         Brezinovie, ako sa jej smeje. To ju bodlo. Zdvihla dohora päsť a zahrozila ňou kraviarovi.
         „Počkaj — počkaj!“ A vojdúc do izby, hodila sa na lavicu, zakryjúc tvár dlaňami.
   </p>
   <p>
    Dlaň jej zvlhla. Snáď slzy?
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507199">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Akosi celý svet išiel sa prevrátiť. Sotva dostal slaniny od Evy, už ho ponúkla stryná
         Brezinovie. Hja, ale od tejto nechce byť horšou prísažná — na tretí deň i ona odvalila kus
         ako doska. Videla vám to notáriuška — deň na to už ona omastila kraviarovu kapsu. Nuž a
         pani richtárka dala by sa zahanbiť notáriuške!
   </p>
   <p>
    V druhé ráno ona sama vyšla na most a vlastnoručne mu dala rezeň. On sa odhrýzal, akoby
         nechcel vziať; no pani richtárka prihrozila mu. „Hľaďže ti ho — ako spyšnel! Už ani slaniny
         nechce. Naže, na — zíde sa ti. Od notáriušky, viem, že si vzal. Ale to nebolo pekne —
         vieš?“
   </p>
   <p>
    „Čo má človek robiť, keď núkajú…“
   </p>
   <p>
    „Núkajú! Núkajú! Netreba brať od hockoho! Vidíš, včera som ti ja tiež chcela vyniesť —
         ale keď si od tej prijal… načo reku! Pomiešali by sa mu v kapse, a potom by nevedel, ktorá
         je od koho.“
   </p>
   <p>
    „Keď som nevedel… keby bol vedel, nuž…“
   </p>
   <p>
    „Vedel — nevedel, ako chce! Richtár je len viac že desať takých! Aby si druhý raz
         vedel!“
   </p>
   <p>
    „Nuž a čo? Nevziať?“
   </p>
   <p>
    „Pravdaže. Povedať: u richtára mi dali — od vás nechcem.“
   </p>
   <p>
    Toto počula richtárkina suseda — i zaniesla to notáriuške. Notáriuška to nešla
         prehltnúť, a ešte od richtárky! Letela k nej a nastolila jej všetku múdrosť, čo len od
         mladi nazbierala; bolo toho moc! Pani richtárka jej chcela vrátiť, ale kým si naprávala
         zásterku, narovnávala čepiec a podoprela boky — notáriuška už bola ktoviekde. Richtárka sa
         pobrala za ňou, ale notáriuška jej pred nosom zaprela vráta i dverce a cítiac sa na svojom
         smetisku, doplnila všetko, čo jej prv pozabudla dopovedať. Napríklad: „Len sa ho neprac!
         Oblejem ťa vriacou vodou! Čože by si ty… Si mi ti za richtárka! Ani pes nevezme od teba
         slaniny — nieto kraviar! Len nech mu ja poviem. Ja — notáriuška, aby si ty vedela! Ty… ty…
         ty…“ išlo to „a tak ďalej“.
   </p>
   <p>
    Richtárka od hanby nevedela, ako stúpa. Večer zašla ku kraviarovi.
   </p>
   <p>
    „Ty nevieš, kto ťa postavil na túto službu? Keby ja nie — bol by si tulákom, nemal by si
         raz čo do úst vložiť. A ty sa mi tak odsluhuješ? Počkaj, zhodím ťa zo služby! Ja —
         richtárka.“
   </p>
   <p>
    Jano len otváral ústa, nevedel sa prenadiviť, na čom sa richtárka tak hnevá. Konečne sa
         nesmelo ozval:
   </p>
   <p>
    „A prečo by ste ma zhodili? Čo som vám urobil? Ale som vám ďatelinu spásol? Ale nemám
         najväčšej biedy s vašou Rysuľou? A nikdy sa jej ani nedotknem.“
   </p>
   <p>
    „Pre mňa ju vyšibaj — nedbám, vyšibaj, len nepovedz, že nechceš z mojej ruky viac
         slaniny. Tá,“ a tu pripojila nadávku „povedala, že sa ti odo mňa slanina hnusí. Prečo sa ti
         hnusí? Prečo? Ale som už taká nečistá?“
   </p>
   <p>
    „Nuž ale mne… ale ja? Nuž a prečo by sa mi malo hnusiť! Nuž ale som nevzal od vás?
         Nuž?…“
   </p>
   <p>
    „Ty… Jano, ja viem, žes ty hodný človek. I môjmu som povedala na Hody, pred voľbou:
         vyvoľ, reku, Jana Pecúchovie — ten je na to zrodený. A vyvolili ťa. A vieš, ako sa hnieždil
         notáriuš, čo nemal vôle? Keby nie ja — nikdy bys’ nebol dostal trúby do ruky. Nikdy ťa
         nezhodia — a čo by sa obec postavila na hlavu — keď ja raz chcem. Len od notáriušky
         nevezmeš zajtra slaniny. A čo by bola zlatá — nevezmeš jej.“
   </p>
   <p>
    „A prečo nie? Kto mi dá, vezmem; kto mi nedá, nevezmem. To je moja živnosť… pohŕdať
         nemôžem, ani preberať. Slanina ako slanina!“
   </p>
   <p>
    „Ba je jej slanina nie ako slanina. Tá je potuchnutá. Potuchnutá: preto sa ti ňou
         podarkúva. Keby bola dobrá — hej, mohol by si počkať, nedala by ti jej ani ako necht!“
   </p>
   <p>
    „Dobre. Ak je stuchnutá, nebudem jej jesť — ale prijať ju prijmem. Darovanému koňovi
         nehľadieť vraj na zuby. Veď sa to minie; ak nezjem ja, zjedia paholci — alebo si pomastíme
         krpce.“
   </p>
   <p>
    „Ako chceš — prijmi. Prijmi, nedbám; ale varuj sa ma!“
   </p>
   <p>
    Jano chodil po dome utrápený. Nevedel si rady. Zopakoval si vyhrážky richtárkine, i
         zovrela v ňom krv.
   </p>
   <p>
    „Ale ty budeš mne rozkazovať? Ty? Obluda jedna — naničhodná. Pozrite len! Ona si myslí,
         že kraviara zhodiť len tak — ako snop z vôdra. Len kto to vymyslel slaninu dávať? Kto to
         nastavil. Nuž kto iný? Tá… tá! Všade mi robí zhubu! Už som jej raz povedal — a ešte jej
         poviem.“
   </p>
   <p>
    Práve zaprážal polievku slaninou richtárkinou, keď prišla notáriuška.
   </p>
   <p>
    „No, čože robíš — zaprážaš? A var richtárkinou slaninou! Ty… zjedz radšej krvavú žabu —
         nejedz od nej!“
   </p>
   <p>
    „No a čože! Var to nie dobrá slanina?“
   </p>
   <p>
    „Horký dobrá! Nevieš, že tá skupaňa nenasolila ju ako svedčí. Že, vraj, škoda toľko soli
         na to! Potom sa jej všetko skazí. Vlani sa mi tiež žalovala, že jedna lopatka jej v truhle
         z jedného kúta do druhého prešla. A svätá pravda! Na vlastné oči som videla — ako tá
         lopatka chodila. Hej, veru — chodila!“
   </p>
   <p>
    „Ach, iďte — keď ste ju hýbali —“
   </p>
   <p>
    „Nie — ja som sa len dívala na ňu — a chodila. Sama od seba! Od tých čias by som z jej
         ruky nejedla — a čo by len mucha na krídle uniesla. Nie veru!“
   </p>
   <p>
    „Veď čože vám! Vám je svet. Ale ja! Ja musím prijať všetko, čo mi dajú. Lebo ma zo
         služby zhodia.“
   </p>
   <p>
    „Zhodia? Čerta starého zhodia! Koho by len zhodili? Kto ti to povedal?“
   </p>
   <p>
    „Richtárka. Tá všetko môže — čo len chce. Tá môže.“
   </p>
   <p>
    „Ach, joj — reči sa vravia, vravia. Richtár je len do nového roku — a potom nech za
         pecou sedí. To ti ja povedám, že richtárom viac nebude. Veď aj akoby? Obec ide o všetko
         pripraviť. Obec nebude toľkú háveď chovať. Veď je to tam pätora, tej treba papy. A to či
         omasta, či strova, či soľ — všetko z obecného. Nuž čoho sa máš báť? Povedz jej z mosta do
         prosta, že ty jej slaniny nechceš.“
   </p>
   <p>
    „No, ja jej to nepoviem — zjedli by ma! Ona mi zas naložila, aby som od vás neprijal
         slaniny — ani ako necht.“
   </p>
   <p>
    „A ty to urobíš? Budeš mať svedomie to urobiť?“ Notáriuška zbledla od hnevu a strachu.
   </p>
   <p>
    „Hm — var len skorej vám že jej. Viete, richtár je richtár. S tým nehodno za prsty sa
         ťahať.“
   </p>
   <p>
    „Nuž a nevieš, že by ma hneď porazilo — že by som musela von z tejto dediny. Ľudia by ma
         rozniesli — na posmech obrátili! Ty musíš prijať…“
   </p>
   <p>
    „Slaninu nie — oj, to nie. Mne je služba vzácnejšia že ten rezeň. Čo som sa natrápil,
         kým som k nej prišiel, a teraz by ju mal za rezeň zapredať.“
   </p>
   <p>
    „No, dobre, keď slaniny nechceš, dám ti masla.“ A notáriuška odišla, radujúc sa, že
         aspoň celkom nebude zohrdená.
   </p>
   <p>
    Na druhý deň dostal od richtárky zasa rezeň a od notáriušky pušku masla. Tak nezrazil sa
         ani s jednou stránkou, ale vyhovel obom.
   </p>
   <p>
    S usmiatou tvárou kráčal za kravami dolu dedinou. Ženy, čo vyháňali — lebo od istého
         času zas vyháňali mu — divili sa, čo za dobrá vôľa nadišla ho. Stryná Brezinovie to
         pripisovala tomu, že usmieva sa Eve, čo stála pred domom. Preto podišla k nemu a hľadela mu
         Evu spríkriť.
   </p>
   <p>
    „Jano — pozri tú strigu, ako s metlou stojí! Vidíš, tá na tom škrabadle chodieva na
         Tokajský vrch
    <sup>
     [
     <a class="footnote" href="#ftn.id2504925" name="id2504925">
      1
     </a>
     ]
    </sup>
    — veru, každú Luciu. Pamätaj — tá ti porobí.“
   </p>
   <p>
    Jano sa schuti zasmial:
   </p>
   <p>
    „Čo sa vám robí! Strigy sú staré — nie mladé.“
   </p>
   <p>
    „No, to som var ja — var ja som strigou! Len mi never, uvidíš, ako ma budeš spomínať. Tú
         vyučili — hneď zmladi. Ja viem — rozprávali mi to. Takto dva roky umierala stará
         Kostrubuľa, jej testiná. Nuž a o tej celý vidiek vedel, že bola striga. Len, Janíčko môj
         úprimný, prišli ti na ňu veľké muky — nemohla umrieť. Pri nej stáli dve nevesty. Staršia —
         lebo tú radšej videla, držala jej hlavu. Stará jej povedala: „Len seď tu, moja dievka, a
         hlavu mi z ruky nepusť, čo by sa čo robilo. Veru neobanuješ.“ Nuž to už ako jej chcela
         všetku moc poručiť. Ale ako smrť prišla na ňu, tvár sa jej veľmi skrivila i milá nevesta
         zľakla sa a — uskočila. A v tie časy táto chytila jej hlavu a držala, kýmkoľvek stará
         nedokonala. A tak Eva stala sa strigou. To je svätá pravda — rozprávala mi to tá staršia.“
   </p>
   <p>
    Jano nebol hocijaký bojko — ale veru iným okom začal hľadieť na mladú vdovu. Hľa, i
         dnes, ako tu stojí. Už je nie usmiata ako zornička, ale ako tá hviezda s metlou. Od tých
         čias mal s ňou svätý pokoj.
   </p>
   <p>
    Blížilo sa k jeseni. Pole spustlo, lístie počalo odpadúvať. Kukučka už dávno onemela,
         ale Jano sa nebál, že mu už na rok kukať nebude. Ľudia ho vychytili; slanina, maslo,
         bryndza prejedli sa mu. Ženy v podarúnkoch usilovali sa prevýšiť jedna druhú, tak ako v
         šatách. I v tom je len móda. Ba čo viac, začali mu už prikyvovať a vyhovárať ho, že pri
         vojsku sa nemohol priučiť, ako sa prihovárať svetu, že časom všetko sa poddá. Plevu snímať
         a beľmo zafukovať, rohy naprávať — že to všetko naučí sa pomaly. No a trúbiť že už skoro
         tak trúbi ako starý Kostrub.
   </p>
   <p>
    Jano — ten rástol od radosti, že k takejto sláve prišiel. A komu ju pripisoval? Hja — na
         Matku božiu kúpil si nové krpce i kapsu — a klobúk vybil bielymi kôstkami. Vedel on hneď,
         načo robí toľké náklady, ale neúfal, že tak chytro donesú mu ovocie. Hja — ženy predsa len
         rady vidia pekné krpce i kapsu so strapcami, i klobúk s kostenou obrubou!
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504925" name="ftn.id2504925">
        1
       </a>
       ]
      </sup>
      <span class="emphasis">
       <em>
        chodieva na Tokajský vrch
       </em>
      </span>
      — veru, každú Luciu — podľa ľudovej
               povery sa na Tokajskom vrchu každý rok na Luciu (13. decembra) schádzali
               bosorky
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505028">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Blížilo sa Michala. Pastiersky rok chýlil sa ku koncu. Ľudia, uradovaní nad bohatou
         úrodou, všetko v ružových farbách videli. I ten statok bol im krajším než zjari; i tie
         kravy lepšie dojili než v lete. Ženy v nedeľu poobede u Brezinov zas si rozprávali:
   </p>
   <p>
    „A veru bude čosi z toho Pecúcha. Tie kravy dobre doja.“
   </p>
   <p>
    Nevesta, súdiac o všetkom triezvo, nedala sa zachvátiť k chvále.
   </p>
   <p>
    „By paroma nedojili — keď chodia do strniska. Úhor a strnisko, to veľký rozdiel. Čo tie
         dažde prešli, všetko rozzelenalo sa tak, ako o Dzuri.“
   </p>
   <p>
    „No veď už ty všetko lepšie musíš vedieť. Pastier — ten je príčina. Jano sa napráva —
         navidomoči. Ešte bude z toho dobrý kraviar, to som už dávno hovorila. Prevýši i Kostruba!“
   </p>
   <p>
    „Veru pravda! Iným čo sa popridáva! Tu mu krava nohu zlomí, alebo sa zabije, ako, ľaľa,
         zalanským Kostrubovi. A tento nemal ešte žiadnej škody.“
   </p>
   <p>
    „No, a čo sa ho naohovárali — že je taký a taký, že kyjakom hádže za kravami. Ach, veď
         je to planý svet! Keby kyjakom hádzal, či by už nebol dajakej zvalil rohy, alebo slabinu
         odrazil?“
   </p>
   <p>
    „Ono ich on drží v reze. Ale to je dobre. Vlani vošla krava do našej kapusty, a všetku
         nám skazila. Teraz veru nevojde! Ani nepozrie v tú stranu.“
   </p>
   <p>
    „Ach,“ ohlásila sa nevesta, „akože vám vojde, keď kravy toho roku popri hradách
         nechodia. Keby i toho roku tam bola paša — veru by ich ani Jano neuhľadel.“
   </p>
   <p>
    „No, ty povedz, čo chceš: ale Jano je len Jano. Oj, Jano! Takého pohľadať.“
   </p>
   <p>
    Takéto chýry šli o ňom po dedine. Jano plával v sláve.
   </p>
   <p>
    V jeden večer — Jano už večeru navaril — prišiel k nemu sused Podmostovie.
   </p>
   <p>
    „Ale varíš?“
   </p>
   <p>
    „Veď varím.“
   </p>
   <p>
    „Mohol by si sa veru radšej oženiť. Mal by si pomoc.“
   </p>
   <p>
    „A načo? Uvarím si aj sám, jest tu vecí!“
   </p>
   <p>
    „No už je ono len veselšie so ženou. To ti má kto i uvariť, i šaty oprať, i izbu zamiesť
         — i všetko. Ja by som sa nekrčil pri ohni — čo bys’ mi hneď dukát vyložil.“
   </p>
   <p>
    Jano rozpálil sa, že mu robotu hania, i sekol susedovi: „Veru ste i varili, keď vám žena
         utiekla. Teraz nevaríte, keď sa vrátila.“
   </p>
   <p>
    Suseda Podmostovie to zamrzelo i poškrabal sa za uchom.
   </p>
   <p>
    „No, veď je nič — keď si v cudzom dome, musíš len dačo povedať. Ale, Jano — mne je kdesi
         krava.“
   </p>
   <p>
    Jano zasmial sa mu i prihodil:
   </p>
   <p>
    „Pravdaže kdesi. V maštali…“
   </p>
   <p>
    „Veď — keby bola v maštali! Už by ju boli podojili. Ale tej tam nemáš.“
   </p>
   <p>
    „A kdeže by bola? Veď som ich všetky pekne-rúče dohnal; nemala sa kde dieť.“
   </p>
   <p>
    „No, už jej u nás nemáš.“
   </p>
   <p>
    „Ale toto sa mi celé leto nestalo — iba teraz v jeseni!“
   </p>
   <p>
    „Synku, kravy ti v jeseni čert preletí. To ti je ako — nehodno primeriavať — s deťmi.
         Tie sa tiež najväčšmi rozpustia pred exámenom.“
   </p>
   <p>
    Jano nedovaril, ale i so susedom išiel kravu po poli hľadať. Podmostuľa tiež nelenila,
         chodila z domu na dom a kríkala do pitvorov:
   </p>
   <p>
    „Nemáte cudzej kravy?“
   </p>
   <p>
    Z izby zavolali:
   </p>
   <p>
    „Nemáme. Ale aby sme cudziu odrazili? Var vám neprišla?“
   </p>
   <p>
    „Veru neprišla.“ „A čože je to?“
   </p>
   <p>
    Kým sa zotmilo, celá dedina vedela, že kravy Podmostovie niet.
   </p>
   <p>
    Večer sa každý vypytoval:
   </p>
   <p>
    „Ale našli ste kravu?“
   </p>
   <p>
    „Nenašli.“
   </p>
   <p>
    „Toto je potrest! Kde sa len dela?“
   </p>
   <p>
    „Ach, a sa vám to ľahko neprihodí? Odrazí sa od statku. Ktože vám uhľadí toľký kŕdeľ?“
   </p>
   <p>
    Na druhý deň Jano nevyspatý hnal dolu dedinou kravy. Z každého domu volali za ním:
   </p>
   <p>
    „Ale prišla tá krava?“
   </p>
   <p>
    „Prišla.“
   </p>
   <p>
    „Kdeže bola?“
   </p>
   <p>
    „Ja neviem.“
   </p>
   <p>
    Ženy opýtali sa starej Podmostovie: „A kdeže ste ju našli?“
   </p>
   <p>
    „Nuž ja som celú noc nemohla oka zažmúriť. Zjedala som sa, že takto idem o pôdoj prísť.
         Ale pôdoj ešte ako pôdoj — ale, reku, ak sa mi dakde zabila! Zaránky som ju šla ešte po
         dedine pozrieť, a našla som vám ju, stvory moje! Div ma neporazilo na nej od jedu; vo
         vlastnej kapuste! No! Ale by ste si pomysleli?“
   </p>
   <p>
    „Ale — ale! Ešte len dobre, že sa vám jej ozaj nič nestalo.“
   </p>
   <p>
    „Ale, ženy moje,“ suseda Podmostovie začala šeptom „to tak býva! Ten kraviar si veru vie
         pýtať zôsyp i maslo, čo mu od kráv príde — ale nevie odprevadiť statok pekne cez dedinu.
         Ako príde k dedine — on sa hodí ponad sady, a neozrie sa oň. Ja neviem, čo sa mu ťaži toľme
         hore tou dedinou. Či sa hanbí, či sa bojí — a či čo.“
   </p>
   <p>
    „Ach, veď sa to pridá! Vaša krava zachovala si, že i vlani bola v kapuste — nuž zašla
         si. V jeseni vám je statok veľmi úlipný na škodu.“
   </p>
   <p>
    „Krava je nie vina — ale pastier. Ten by mal sa ozrieť o statok.“
   </p>
   <p>
    Ale ženy nedali sa prepriečiť. Zastávali Jana, až rozhnevaná Podmostuľa odišla.
   </p>
   <p>
    Večer už nešiel kraviar ponad sady, ale zašiel si hore dedinou. Videl, ako sa kravy
         riadne odrážajú. Chudák, celý je zmorený, ani sa nenajedol, ani nevyspal, ako svedčí. Idúc
         popred Evin dom, videl dvor skosený a mládza z neho pod ústreším. Eva ešte drží v ruke
         metlu; poznať, že zas mala pletku s kravami, i krpce sú jej zarosené. Keď ju videl s tou
         metlou, zišli mu na um strynine slová.
   </p>
   <p>
    Ale na strigu neponáša sa animak. Horký striga, — skôr falošnica. Hej, a ako som sa
         úfal, že nám bude ani vtáčatám v klietke. A ono… Ale ideš sem!“ Zatákol kravu, čo chcela do
         medzierky. „Zas čosi zháňa — sťa tá Podmostulina! Ti dám — hneď!“
   </p>
   <p>
    Jano čo len šubu zhodil a kapsu na klin zavesil, už tu Mišo Struhárovie vo dverách.
   </p>
   <p>
    „A si doma? Ustal si?“
   </p>
   <p>
    „Ustal — ustal. Aspoň teraz si odpočiniem.“
   </p>
   <p>
    „Hm, hm — ký to zas parom!“
   </p>
   <p>
    „Nuž, čože je? Čože sa stalo?“
   </p>
   <p>
    „Len sa nám neodrazila krava. Musela kdesi zostať.“
   </p>
   <p>
    „Radšej mi daj zaucho; nepovedz mi také slovo!“
   </p>
   <p>
    „No, už je tak. Pozeral som ju, že bude na ceste — tam jej niet. Prekutal som všetky
         dvory na hornianstve — nikde nič. Ani čo by sa bola prepadla.“
   </p>
   <p>
    „Len nepleť! Len toť som prišiel — a už by si bol všetky dvory prekutal.“
   </p>
   <p>
    „No, už jej nemáš.“
   </p>
   <p>
    „Zas bude dakde v kapuste. Ja neviem, kedy jej len bude dosť. Ale v tej tlie ako v peci.
         A nestoj mi tu ako svätý pri ceste, ideme ju hľadať. Ja uvidím, či ju nenájdem.“
   </p>
   <p>
    Prehliadali kapusty, jarky medze — išli i do hory, že počujú jej spiežovce. No nikde
         nič. Ustatí, utrápení vrátili sa domov.
   </p>
   <p>
    Tu po dedine zase chýr, že i Struhárovie krava kdesi zaviazla. Ľudia sa čudujú, iní
         pokrúcajú hlavami, niektorí i na kraviara zle-nedobre.
   </p>
   <p>
    Ráno ešte len brieždilo, už Jano poobšíval celý chotár. Umočený od rosy ako zmok,
         poberal sa domov, naprázdno. Cestou stretol Miša.
   </p>
   <p>
    „No, čože je? Ty doma drichmeš, nie že by si sa obzrel o ňu. Ja som celý chotár zbrúsil
         a nenašiel nič.“
   </p>
   <p>
    „Hja, braček — keď ty máš statok hľadať, musíš ešte včaššie vstávať. Nebohý Kostrub ani
         nebol by si ľahol, kým by jej nebol našiel. Ja okolo polnoci som už bol v poli; bál som sa,
         že do druhého chotára zájde. I našiel som ju pri Rázputí — pri ovsených krížoch. Aspoň len
         škody neurobila — ležala si ako v stajni.“
   </p>
   <p>
    „No, toto je div. Toto som ešte nikdy nepočul. Vlani sa to tiež nerobilo?“
   </p>
   <p>
    „Veru nerobilo. Takto jedno za druhým — to nebolo nikdy. To je porobenina.“
   </p>
   <p>
    „Ach, len nepleť do sveta.“
   </p>
   <p>
    „Dobre; keď si taký mudrák, never. Druhý kraviar by to uveril, lebo vie to i to. Hej,
         Jano, musíš ty ešte nejeden raz chlipnúť, aby si vedel všetko, čo treba. Tomu z knižiek sa
         nenaučíš — ale od múdrych ľudí.“
   </p>
   <p>
    Jano sklátil sa vo svojich úmysloch, že nebude takéto veci veriť. On si to umienil ešte
         vo vojne, lebo vedel, že tam takýchto starosvetských hlúpostí, povier, niet. Tam je všetko
         tak jasné! Ale tu jedno za druhým stratia sa večer kravy, akoby sa boli prepadli, a ráno
         zjavia sa, akoby boli vyrástli zo zeme. No, nech hovorí kto chce, čo chce; ale toto už
         nejde po dobrom.
   </p>
   <p>
    „A kto by mi to porobil? Povedz, keď si taký múdry.“
   </p>
   <p>
    „Dáky nepriateľ. Žena lebo chlap. Jesú aj strigy…“ Nedopovedal. Bojazlivo obzrel sa na
         všetky strany, či ho dajedna nepočula.
   </p>
   <p>
    Janovi to zaľahlo v hlave. Nič nepočul, na nič nemyslel — len na strigy. Konečne umienil
         si o tom pohovoriť sa strynou Brezinovie. To je tak múdra žena!
   </p>
   <p>
    Keď hnal dolu dedinou, ženy vyškierali sa oproti nemu.
   </p>
   <p>
    „Ale ťa vraj zas prehnalo? Ani dáka porobenina!…“
   </p>
   <p>
    Jano sa im zasmial, akoby neveril, čo vravia. No v srdci im prisviedčal.
   </p>
   <p>
    „Len sa smej. Hej — veď sa ty dosmeješ!“
   </p>
   <p>
    Stryná stála pred domom a čakala Jana.
   </p>
   <p>
    „Že ti zas ušla krava?“
   </p>
   <p>
    „Veď ušla — veď ušla.“
   </p>
   <p>
    „Jano — dáš so sebou robiť ako s bláznom! Neveríš, že je hentá striga? Ale čože, keď sa
         ti tak usmieva!“
   </p>
   <p>
    „Zabijem ju týmto kyjakom — hneď, hneď. Ja ju naučím takéto kúsky vystrájať.“
   </p>
   <p>
    „Bože ťa chráň! Ruka by ti hneď uschla. Ani palcom sa jej nedotkni.“
   </p>
   <p>
    „A čo mám s ňou robiť — ako sa vypomstiť?“
   </p>
   <p>
    „Na. Tu je z jej vlasov jeden chĺpok a tu z jej strechy tri slamy. Ty chyť jej kravu,
         vytrhni jej z chvosta kus srsti a uviaž na tatarec. Kravu tým tatarcom vyšibaj, ale do
         chuti — spakruky. Pozaťahuj ju najlepšie po pysku. Uvidíš, aké bude mať večer hentá
         spopretínané ústa.“
   </p>
   <p>
    Jano hodil čary do kapsy. Idúc popred dvor Evin, zahliadol ju v pitvorných dverách. Na
         ústach pohrával jej pohrdlivý úsmev. Potom, vojdúc dnu, chodila po izbe a máchala medzi
         hlasitým smiechom rukami.
   </p>
   <p>
    „Blázni — oh, blázni! Kto to kedy slýchal — blázni!“ Týmto smiechom jej pekná tvár
         skrivila sa, zmŕštila. Keď konečne pozrela do zrkadla, zľakla sa svojej rozháranej,
         zošklivenej tvári. Konečne prijala predošlú obyčajnú pravidelnosť, keď kľud rozhostil sa v
         jej urazenej duši. Oči jej navlhli slzami, žiariac dvojakým leskom. No zišli jej zas na um
         strynine čary, i zasmiala sa. No to bol smiech bez žlče a blenu — zdravý, dobrodušný.
   </p>
   <p>
    Jak krásny to zjav: v modrom oku naraz smiech i slzy! Zriedkavý to zjav.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505600">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Jano ledva dočkal, kým vyjde do horice na pašu. Čary, ktoré boli v kapse jeho, zdali sa
         mu pokladom, dávno túženým a teraz nájdeným pokladom. Duša jeho triasla sa, dychtiac po
         ukojení dávno udusovanej pomsty. Bol by zvýskol radosťou že ten okamžik už tu — keby nebol
         hanbil sa tak vážnych, nemých tvárí. Len ten okamih prežiť — zarezať rováš a mať potom v
         srdci opäť pokoj. Ved posledným časom miera trpezlivosti bola preplnená — k starým urážkam
         pripojili sa nové. Tie prvé namierené boli proti nemu ako proti človeku — tieto ako proti
         služobníkovi obecnému. Jestli všetky urážky len bez pomsty nechá — ktovie, či už zajtra
         nezadá mu novú ranu a nenapadne ho z inej celkom strany. A že je to ona — len ona, o tom
         niet pochyby. Niet v dedine človeka, ktorý by sa hneval naňho okrem nej. Teda ona — ona!
   </p>
   <p>
    S najväčším hnevom chytil Evinu kravu a vytrhol jej chlp srsti z chvosta. Priviazal
         kravu o smrčok a bil, čo mu sila stačila. Zviera hádzalo sa pod údermi — no znášalo nemo
         jeho nehodné nakladanie. Hlava, zvlášte pysk zniesol najviac úderov. Krava zadychčala sa,
         boky zimnične napínali sa jej, na hubu sadol studený pot. No konečne pocítil i on, že už
         dosť. Ruka mu oťažela, v pleci cítil bôľ. Odviazaná krava medzi čriedu zamiešala sa, akoby
         tam hľadala ochranu pred svojím pastierom. Hlavou hádzala sem-tam, no bôľ nemožno z nej
         zhodiť.
   </p>
   <p>
    Jano s trpko-sladkým pocitom ukojenej pomsty pozeral za ňou, máčajúc si dlaňou ustaté
         rameno.
   </p>
   <p>
    „Hej — ale som ti dal! Viem, že ťa večer nevidím vo dvore s metlou. Budeš v izbe sedieť
         so zaviazanými ústy. A ani nebudeš vedieť, čo máš povedať, keď sa ťa budú spytovať, čo ti
         je, čo sa ti stalo.“
   </p>
   <p>
    Ľahol si do tône a voľkal si v nej. No myseľ jeho opäť zaletela do dediny k bielemu
         domku, vôkol ktorého chodieva mladá nevesta s metlou. Hej, pol čriedy by dal za to, keby ju
         potajomky mohol vidieť. No nemožno — nemožno. Treba dočkať do večera. Ach, keby už bol
         večer. Ale tie hodiny sa vlečú ako slimák. Roboty nemá, keby si ukrátil čas. Črieda je
         ticho — bojí sa výprasku. Jano musí zaháľať.
   </p>
   <p>
    Sotva slnce zapadlo, gazdovia hrnú sa z poľa domov poodrážať statok, zvlášte kravy. Ak
         by neprišla, aby ju za horúca pohľadali. Čo sa minulý deň stalo — každého mrzí, a kraviara
         ľutujú, že pred samým rozsadzom sa mu toto robí.
   </p>
   <p>
    Ale i Jano zmúdrel. Ako kŕdeľ spúšťal sa do dediny, predbehol ho a počítal, či mu zas
         nechybí daktorá. Všetky boli tam, do jednej. So smelou tvárou kráčal za čriedou ako
         generál. Bol si istý, že dnes nestane sa mu nič takého ako minulé dva večery.
   </p>
   <p>
    Pred Eviným domom pukol. No radosť jeho opadla, vidiac ju s metlou pri mládzi stáť — so
         zdravou tvárou. A ten jej úsmev! Odporný — potuteľný! A ten pohľad, taký významný, akoby
         vravel:
   </p>
   <p>
    „Všetko viem — všetko! Nebojím sa ťa!“
   </p>
   <p>
    Jano skrútil tatarec a nekráčal už pyšno, lež vliekol sa ako žobrák za svojou čriedou.
         Ani strynej Brezinovie si nevšimol, len keď prišla k nemu:
   </p>
   <p>
    „Jano — Jano: čo to zas robíš? Krava nám neprišla.“
   </p>
   <p>
    „Zas ma bláznom robíte — i ráno i teraz. Nate — tu sú vám!“ a hodil jej čary k nohám.
   </p>
   <p>
    „Tak sa odsluhuje, tak! Druhý raz ti poradím!“
   </p>
   <p>
    „Už takej rady nepotrebujem. Nie.“
   </p>
   <p>
    „Ale krava — krava! Každý deň po samom predku príde, pred vrátmi zabúja a vojde si pekne
         do maštale. Dnes len oči otváram, keď som jej nepočula zabújať. Hneď som si myslela, žes’
         ju dakde v kapse nechal.“
   </p>
   <p>
    „A čo by ju mal nechávať. Ešte vyše dediny som ich počítal. Bolo ich sto i sedemdesiat.
         Musí byť len v dedine kdesi.“
   </p>
   <p>
    „Veď dobre, len ju zahorúca pohľadať. Dobre!“
   </p>
   <p>
    Brezinovci, koľko ich len bolo, i s kraviarom, bežali po dedine, hľadajúc kravu — ale
         nenašli jej. Celá dedina bola na nohách; každý očakával, čo to bude. Brezina šiel hneď k
         richtárovi — o krátky čas už behal hajtman po dedine, zháňajúc boženíkov.
   </p>
   <p>
    Indy boženíci nešli hneď k richtárovi, obšklbali sa najprv pol hodiny; každý chce ukázať
         svetu, ako mu je úrad ľahostajný, že i doma jest roboty vyše práva. No dnes nedávajú na to
         nič. Sotva hajtman vytiahol k domu — už kráčajú k richtárovi. Tam za vrchstolom sedí hlava
         obce, po jeho boku notáriuš a ostatní úradskí dľa hodnosti a veku. Keď už všetci zasadli,
         pán richtár sám pozatváral obloky a dvere, aby dáko iní, nepovolaní nepočuli, o čom sa ide
         hovoriť. No dverce na kuchyni, sotva ich privrel — už odchýlili sa. Za nimi stojí pani
         richtárka. Nie že by chcela počúvať — to nech pán boh chráni — ale chce mať v kuchyni
         prievan, aby oheň nezhasol. Hej — neborák — prievan!
   </p>
   <p>
    Pán richtár zbadal, čo sa stalo s dverci; no mlčal. Hajtman, sediac cele pri nich, za
         povinnosť si držal prižmúriť oči — zadriemal. Ostatní, v očakávaní noviny, neboli by var
         zbadali ani to, keby im bol dakto rukávy z halien poodrezával. Pán richtár vážnym hlasom
         oslovil zídených.
   </p>
   <p>
    „Všetci viete, čo sa robí v našej obci. Takáto peleš nerobí sa nikde na svete! Po chvíli
         nedá sa vám nik ani na richtárstvo! Bol by aj blázon! Ale dobre, keď ste vy takí hlavaji —
         nech ide richtárska palica z dom na dom. Nech ide od vyšného konca.“
   </p>
   <p>
    Prítomní si pri tejto vyhrážke vzdychli. Každého plece uhlo sa, akoby už tlačilo naň
         richtárske bremä. Notáriuš sa oblizol a pomyslel si: „Keby som len na vyšnom konci býval.
         Nedožijem, kým na mňa príde.“ A smutno pozrel do zrkadla, kde vlasy zabeleli sa mu.
   </p>
   <p>
    Pán richtár pokračoval:
   </p>
   <p>
    „Aká obec, takí aj služobníci. Ani kraviara nemáte, ako svedčí. Starý, skúsený umrel;
         tento nerozumie sa animak do remesla.“
   </p>
   <p>
    Jano, ktorý pri peci sedel, zahnieždil sa, akoby mu bolo tesno. Potom sa ozval:
   </p>
   <p>
    „Veď som ja všetky kravy dohnal, ešte som ich vyše dediny počítal — a boli všetky, do
         nohy. Ale ja neviem, čo sa to robí?“
   </p>
   <p>
    „Hm — veď i ja povedám, že nevieš, že si neskúsený,“ odpovedal mu pán richtár, „ale
         starý Kostrub už by bol na koreň tejto veci prišiel. Lebo ten vedel…“
   </p>
   <p>
    „A ktože ma naučí? Čo ma nenaučíte, keď viete?“
   </p>
   <p>
    „A si sa koho pýtal? Veď chodíš zadebnovaný ako dáky sud. Var sa pritrizníš komu?
         Prejdeš popri človeku a nepovieš ani bielo, ani čierno.“
   </p>
   <p>
    „No, už je darmo,“ ozval sa jeden prísažný, „keď si on nevie rady, musíme mu pomôcť my.“
   </p>
   <p>
    „Veď i ja to chcem; preto som vás dal zavolať.“
   </p>
   <p>
    Druhý boženík hneď radil:
   </p>
   <p>
    „Dobre. Pôjdeme z domu na dom všetci, tak ako sme. Prekutáme všetky maštale a ovčiarne —
         lebo taký nesvedomitý človek nezaprie cudziu kravu do maštale, ale ktovie do akých kútov —
         a musíme ju nájsť. Veď var len neuletela. To len ktosi odráža, aby sa požil z mlieka.“
   </p>
   <p>
    „Ale i kraviar je trochu vina. Čo neženie statok rezko, aby sa mu nerozliezal?“
   </p>
   <p>
    „Ja som tomu nie vina, ale notáriuš. Raz ma tak vyklial, že čo ženiem toľme ten statok.
         Že čo nepostojím pred každým dvorom a nepozriem, či už vyhnali. Ja som ho slúchol — postál
         som… a tu takto…“
   </p>
   <p>
    Pán richtár pozrel prísno na notáriuša.
   </p>
   <p>
    „Ale nepovedám? Tak je to, každý len rozkazovať, a nik nechce slúchať. Už som ti dávno
         povedal.“
   </p>
   <p>
    Boženíci prisviedčali:
   </p>
   <p>
    „Veru — veru, do toho sa nemiešať.“
   </p>
   <p>
    Notáriuš bol odsúdený, vina naň zvalená, on potupený pred celým výborom. Vzbĺkol hnevom
         a skočil proti Janovi:
   </p>
   <p>
    „Ale som ti kázal i to, aby si s každou starou babou drkotal? Ty veď si už celkom
         zbabený — len ti čepiec…“
   </p>
   <p>
    Janovi zaťali sa päste a tvár krvou podliala sa mu, akoby bol dostal na každé líce po
         zauchu. On, vojak — a babou! Hí, hrmen…
   </p>
   <p>
    V tomto rozhodnom okamihu, keď všetky oči obrátili sa k nemu, otvoria sa kuchynské dvere
         i vstúpi pani richtárka. Nemohla už v kuchyni zdržať — tak ju ožihalo — hja, ten prievan,
         ten prievan! Hneď proti notáriušovi:
   </p>
   <p>
    „A s kýmže drkoce vždy? A nie s vašou ženou? Veď vždy ho zastaví a melie mu tým besným
         jazykom. Veď ho celého slaninou obložila — a maslom.“
   </p>
   <p>
    Boženíci sedeli ako na tŕni — bolo im sparno. Notáriuš chytal klobúk a zas pero —
         nevedel si pomôcť. Konečne sa ozval:
   </p>
   <p>
    „Chlapi — poďme domov. Nechajme ženy tuná, nech sa radia. Čo im bude chybieť na rozume,
         nech si doložia jazykom. Ja sa veru so ženami nejdem radiť, ani vadiť.“
   </p>
   <p>
    „Vidíš ho, čo ti povie. Nejde sa radiť so ženami — keď si nevie pomôcť!“
   </p>
   <p>
    Notáriuš, stojac, obrátil sa k nej: „Ja s vami nemám nič. Na také reči je takáto
         odpoveď…“ a urobil rukami posunok, ako keď niekoho vyhadzujú z izby.
   </p>
   <p>
    Jano zastal richtárku:
   </p>
   <p>
    „Ba tu každý môže hovoriť, a pani richtárka mala pravdu.“
   </p>
   <p>
    Ona by ho bola hneď objala, tak sa jej ten človek zapáčil. Pán richtár vstal, obrátil sa
         k žene, ale nie s takou tvrdosťou ako k výboru:
   </p>
   <p>
    „Choď — nestar sa do nás; to nie tvoja robota.“
   </p>
   <p>
    Úradskí i s kraviarom pobrali sa po dedine hľadať stratenú kravu. Prekutali všetky
         dvory, maštale a ovčiarne s veľkou horlivosťou. Tak prišiel sprievod aj k Evinmu domu.
         Kraviar tu si mnoho sľuboval. On vošiel hneď do maštale — no tu niet ničoho, len došibaná
         krava. I teraz sa nepokojne hádže, poznajúc svojho tyrana. Otvoril aj ovčiareň, ba vošiel i
         do humna. Eva sa mu usmiala. Richtár ho chcel vyhovoriť pred ňou, rieknúc:
   </p>
   <p>
    „To všade tak hľadáme. My vieme, žes‘ ju ty neodrazila, ale to pre druhých.“
   </p>
   <p>
    Všetci boli už na ceste, vtom notáriuš zavolá ešte na Jana: „Pozri aj do rezačky.“ Jano,
         prekvapený, že mu to samému na um nezišlo, otvoril rezačku, no i tá bola prázdna. Richtár,
         chcejúc na notáriušovi urobiť posmešok, riekol Janovi: „Pozri aj do sadu, ak by ju bola o
         hrušku zaviazala.“ A Jano akiste vošiel i do sadu, lebo zadné vráta na humne zavŕzgali. No
         so zronenou tvárou vrátil sa k ostatným. No pán richtár bol dnes veľmi veselý: či že videl
         pred sebou mladú, peknú vdovicu, a či že videl pokoreného a smutného notáriuša — no bol
         veselý, i povedal Janovi: „No a neišiel by si jej i do komory pozrieť — možno, tam ju bude
         mať, pod perinou.“
   </p>
   <p>
    Boženíci sa zasmiali, i Janovi poletoval úsmev vôkol úst. Eva zbledla. Vnútorným
         rozčúlením triasli sa jej ústa. Zdalo sa, že sa hnevá. Pán richtár sa zľakol, že ju
         popudil, i — potľapkal ju po pleci. „No, var by si sa najedovala! Ó — ó! Jest tu žartu! No
         — no!“
   </p>
   <p>
    A jeden mladý boženík, šelma, začal jej vyspevovať: „Chodí pavúk po stene…“
   </p>
   <p>
    Boženíci sa zasmiali, i Eva.
   </p>
   <p>
    Úrad schodil celú obec, len u Brezinov nebol. Veď aj načo by bol ta šiel? Kravy nikde
         nebolo.
   </p>
   <p>
    Nazad idúc, vošli k richtárovi — Brezina ich častoval. Všetci boli veselí, len Jano mal
         zavesenú hlavu. Rozmýšľal, čo sa to ide s ním robiť. I kravu jej vyšibal — i nestalo sa jej
         nič. A predsa, kto je toho pôvodcom — ak nie ona?
   </p>
   <p>
    Pán richtár mu ponúkol skleničku a povedal:
   </p>
   <p>
    „Jano, vypi, potúž sa a choď za kravou — aj vy, Brezina.“
   </p>
   <p>
    Jano vzdorovite pohodil hlavou.
   </p>
   <p>
    „A ja nejdem. Čo budem darmo krpce drať? Keď som kravy do dediny vháňal, boli všetky.“
   </p>
   <p>
    „No, už to nevrav. My sme prekutali všetky dvory a stavy; boli sme aj v sadoch — a nikde
         jej nebolo. Musel si ich zle čítať.“
   </p>
   <p>
    „Ja, veru,“ prisvedčili boženíci, „človek pri čítaní ľahko sa pomýli.“
   </p>
   <p>
    „No, ja som sa nepomýlil: ale neviem, ako je to.“
   </p>
   <p>
    „Len vypi, azda ti zíde na um.“
   </p>
   <p>
    Jano vypil raz i dva a vyšiel na most. Už bola po dedine tma, len ešte kde-tu svietili.
         No Jano nešiel hore — ale dolu dedinou. Zastal pred Eviným domom. Vyšiel pod stenu, pozrel
         oblokom, ha, sedí pri stole a pára perie. Podíde k dverám, ale už závora je na nich
         zatisnutá. Pobúcha na oblok. Eva sa strhne, vidiac v obloku chlapskú tvár.
   </p>
   <p>
    Jano poklepe ešte raz na obločnej table, ktorá v ráme slabo osadená, zbrnčala. Eva
         predesená skríkne: „Ktože to?“
   </p>
   <p>
    Hrubý, mocný hlas ozve sa jej:
   </p>
   <p>
    „Ja.“
   </p>
   <p>
    „A kto je to ten ja?“
   </p>
   <p>
    „Nuž ja — len otvor.“
   </p>
   <p>
    „Keď nepovieš, kto si — neotvorím.“
   </p>
   <p>
    „Ja som, Jano.“
   </p>
   <p>
    „Jano? A čí?“
   </p>
   <p>
    „Čí? Nuž Pecúchovie — kraviar. Len ma pusť.“
   </p>
   <p>
    Eva sa zamračila:
   </p>
   <p>
    „A čože chcete?“
   </p>
   <p>
    „Len ma pusť — poviem ti.“
   </p>
   <p>
    Eva ho nepustila. Otvoriac oblok, spýtala sa ho:
   </p>
   <p>
    „No, čo chcete?“
   </p>
   <p>
    Jano sa nervózne uškeril. Zle jej padlo na tú premenenú tvár pozrieť. Poznala, že je
         podnapitý, nesvojský.
   </p>
   <p>
    „Nemôžeš mi tykať? Ved som ja nie richtár — len kraviar.“
   </p>
   <p>
    „No, poviete, čo chcete? Či ma chcete mať za blázna? Akože vám majú kravy domov trafiť,
         keď ani sami neviete?“
   </p>
   <p>
    „Kravy? Tie trafili! Ktosi ich odrazil — alebo sa poprepadúvali. Pusť ma: poradíš mi, čo
         mám robiť.“
   </p>
   <p>
    „Falošnica? Dajte falošnici pokoj. Už ste raz obanovali… Choďte spať!“
   </p>
   <p>
    „Eva — Evka! Prosím ťa…“
   </p>
   <p>
    „Choďte… choďte… Ja neviem, čo…“ a zatvorila oblok. Jano zabúchal naň a zúrivo zakričal:
   </p>
   <p>
    „Otvor!“
   </p>
   <p>
    „Ja idem na ratu volať, čo tu chcete?“
   </p>
   <p>
    „I ja idem na ratu volať, že sa mi kravy večer tratia a nad ránom vychodia. Poraď mi.“
   </p>
   <p>
    „Dobre, poradím vám; choďte do poľa, hľadajte ju, a nemátajte popod obloky.“
   </p>
   <p>
    „Veď to — hľadať! Hľadať — ale ako? To mi poraď — ako hľadať. To je tá vec, ako hľadať?“
   </p>
   <p>
    „A ja var viem? Ja neviem. Keď ste kraviar, skôr môžte vedieť. Ja neviem.“
   </p>
   <p>
    „Ty že nevieš? Nuž a za Kostrubom si darmo bola? Nenaučila si sa nič od neho? Hej, to
         bol veru kraviar! Tomu nerobilo sa veru takto ako mne. Ten vedel! Ale ja — sprosták, neviem
         nič… ľudia ma neradi vidia… Eh,“ a pohodil mrzute rukou.
   </p>
   <p>
    „Nuž ako vás budú radi vidieť, keď trápite statok ako kat. Moja krava tiež nič nežerie,
         čo je taká zbitá. Boky a hlava — samý samučký vráž. Oko jej tiež slzí: akiste jej nadobro
         vytečie. No, už tak skatovať — to je hriech, pán boh vás skára.“
   </p>
   <p>
    Jano chcel oddialiť podozrenie, že kravu z povery bil. I, pretvárajúc sa za surovca,
         hrubým hlasom odvetil:
   </p>
   <p>
    „A čo by ju nevyšibal — keď sliedi kade-tade?“
   </p>
   <p>
    „Ale ja mám tvár čistú, avšak?… Oj, tak strigy nebijú!“
   </p>
   <p>
    „Čo strigy? Aké strigy? Kde strigy?“ A Jano zažmurkal, lebo nevládal vydržať ostrý
         pohľad Evin, ktorý až do najtmavšieho kútika jeho srdce prenikol.
   </p>
   <p>
    Eva mu neodpovedala, len divo, strašne zarehotala sa mu. Janovi akoby mravce po chrbte
         chodili. Bál sa jej a pomyslel si: „Zlá ženská… planá ženská! No! Všetko vie!“
   </p>
   <p>
    „Ani úst nepreťali ste mi, ani oko mi nevytieklo… Hja — to treba inakšie; to nie len tak
         strigy biť. Teraz sa berte, lebo urečiem vás — ústa vám opuchnú.“
   </p>
   <p>
    „Kto jej toto porozprával — jaj!“ a Jano vliezol si prsty medzi vlasy a šklbal si ich.
         Potom chlácholive pozrel do jej tváre a riekol:
   </p>
   <p>
    „Nieže, nie. Už viac nebudem biť. Ani kravy, ani nikoho. A teraz mi poraď!“
   </p>
   <p>
    Eva trochu rozmýšľala, potom určito povedala: „Nie, dnes nie. Dnes by ste to
         nepochopili, viete? Zajtra — keď poženiete kravy…“ a pričapla mu pred samým nosom oblok.
   </p>
   <p>
    Jano ohmatal si ústa, či mu ešte neopuchli, i tvár, či niet na nej vrážov. Potom obrátil
         sa a šiel domov, mumlajúc ako v polosne: „Planá žena — zlá žena! Nech pán boh chráni!“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578408">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ráno, sotva rozbrieždilo sa, už hajtman behal po dedine. Ľudia, netušiac nič dobrého,
         vybehúvali a kričali za ním:
   </p>
   <p>
    „Kamže-kam?“
   </p>
   <p>
    „No — dolu dedinou. Za nosom!“
   </p>
   <p>
    „Aha — čo ti nepovie! Veru var i tento začína už spyšnievať. Hm-hm.“
   </p>
   <p>
    Hajtman zľakol sa, že nedobre zachodí s ľuďmi; za dobré uznal výhovorku pripojiť:
   </p>
   <p>
    „Var ti tu na lačný žalúdok budem perorovať.
    <sup>
     [
     <a class="footnote" href="#ftn.id2578449" name="id2578449">
      2
     </a>
     ]
    </sup>
    Človek nemá ani noci, ani dňa! Jazyk si derie — nemilobohu: a ten nedá sa
         poplátať len tak ako deravý krpec.“
   </p>
   <p>
    „Veď by vám var len neodpadol, keby ste povedali, kde idete.“
   </p>
   <p>
    „Ale po boženíkoch… k richtárovi. No! Zas tie nešťastné kravy!…“
   </p>
   <p>
    A hajtman zaberal ďalej. No zvedavcom ani to nebolo dosť — kričali ešte za ním: „Ale ju
         našli?“
   </p>
   <p>
    Hajtman vedel, že opýtajú sa ho i to; ale aby videli, že on s hockým nepustí sa do reči
         — išiel ďalej.
   </p>
   <p>
    „Hajtman… hajtman… našli ju?“
   </p>
   <p>
    „Veru hádam.“
   </p>
   <p>
    „Ako, kde, kto?…“
   </p>
   <p>
    Hoj, bože môj. To bolo otázok! A nikoho niet, čo by ich zodpovedal. Niet úprimného,
         bezžistného človeka, čo by muky spoluobčanov zmiernil a zvedavosť ich ukojil. Bol to predsa
         len múdry človek, čo za hajtmana vyvolil chlapa, a to ešte takého netrizňavého ako tento.
         Veru — chvála mu! Koľko ráz zastali by úrady, keby hajtmanmi boli pani richtárky, alebo
         pani notáriušky! No pán richtár by i korene pustil do zeme, kým by úradských sa dočkal.
   </p>
   <p>
    Boženíci, ako včera, tak i dnes, pobrali sa hneď za ohlasom. Každého vyprávala žena, aby
         chytro šiel, a každá si vzdychla, že nemôže muža zastupovať v úrade, aby všetko hneď za
         horúca zvedela. Takto čakaj do polpoludnia! Bože — to sú muky!
   </p>
   <p>
    Pán richtár sedel už za vrchstolom a ostatní radradom. Každý čakal, čo povie múdra hlava
         obce. Nebolo treba dlho čakať.
   </p>
   <p>
    „Zas som vás zohnal — lebo mrzké veci sa robia v našej obci. Včera po celej obci, i po
         sadoch, sme hľadali kravu Brezinovie, a dnes do dňa našiel som ju ja v svojom vlastnom
         sade. Súďte len, súďte: takýto posmech uvaliť na celú obec! Lebo keď richtára obrátia na
         posmech — obrátia aj obec. Takýto posmech! A takú škodu: kto by to kedy slýchal!“
   </p>
   <p>
    Zhromaždenie smutne prisviedčalo:
   </p>
   <p>
    „Veru kto — veru kto!“
   </p>
   <p>
    „Kto urobil, čo urobil — ktože ho tam vie? Zlodej chodí potme, keď statoční ľudia sú na
         odpočinku.“
   </p>
   <p>
    Mladý boženík, šelma, podotkol:
   </p>
   <p>
    „Hlásnici — tí by mali dačo vedieť. Či ani tí nechcú potme chodiť — chcú byť statočnými
         ľuďmi.“
   </p>
   <p>
    Ostatní sa zasmiali — jeden prehodil:
   </p>
   <p>
    „Ja — keby im bola prišla k posteli zabújať — možno! Ale i to sotva; keď sa človek cez
         deň ukýva, večer zaspí, akoby ho do vody hodil.“
   </p>
   <p>
    „Veru — veru, dosť sa navartujú v zime, nieto ešte v lete!“
   </p>
   <p>
    „Nuž teraz musíme ísť pozrieť škodu — lebo tú si veru nemôžem nechať. Moja mládza je
         preč — a bola ako cíperie! Radosť bola pozrieť na ňu.“
   </p>
   <p>
    „Ale hej, ale hej,“ ozval sa hajtman, „len zavčerom som povedal, ale už veru neviem,
         komu — hej, reku, budeže mať ten Lônik…“ Výbor zasmial sa, lebo to bola prezývka
         richtárova. Pán richtár začervenal sa a zatákol hajtmana: „No — čože?“
   </p>
   <p>
    Hajtman nezbadal, že potkol sa v reči, i nevinne pokračoval: „Že bude mať ten richtár za
         mládzu! Do troch vozov ju nepoberie.“
   </p>
   <p>
    „No, do troch ako do troch!“ opravil ho prísažný.
   </p>
   <p>
    „Ach, veru by dva vozy bývalo,“ ozval sa pán richtár, ktorý i prezývku odpustil
         hajtmanovi, vidiac, ako mu ten nadháňa.
   </p>
   <p>
    Vyšli a odšacovali škodu. Šacovali štedre; vedeli, komu to pôjde do vrecka, ale
         nevedeli, komu z vrecka. Nuž šacovali tomu neznámemu štedre.
   </p>
   <p>
    Pán richtár uspokojený oslovil zhromaždenie, ktoré už zaujalo svoje staré miesta v izbe:
   </p>
   <p>
    „Odšacovať sa odšacovalo, ale kto bude trešťať?“ Notáriuš bol hneď s odvetou hotový:
         „Kto iný ako kraviar? Ja veru nie, ani vy, ani tuto hajtman. Keď sa v poli škoda urobí,
         kraviar trpí.“
   </p>
   <p>
    Jano sa ohlási: „Ja — v poli hej — ale toto bolo v sade, za humny.“
   </p>
   <p>
    „Či v poli, či za humny: jeden čert — nech platí.“
   </p>
   <p>
    Boženíci zas obškĺňali sa, nebolo im to jedno. Jeden spoza pec nesmelo nadhodil:
   </p>
   <p>
    „Ale i gazda by mal dačo nahradiť.“
   </p>
   <p>
    Ten povedal všetkým po srsti. Všetci to chceli, len nevedeli to tak vypovedať. Ale teraz
         všetci kričali sem i tam, takže nebolo žiadnemu rozumieť. Každý chcel odôvodniť múdru radu
         boženíkovu, no ich reči tratili sa vo všeobecnej vrave. Iba jeden, čo mal najostrejší hlas,
         prekričal všetkých:
   </p>
   <p>
    „Pravdaže i gazda. Už by len bol pohodil dačo krave — nuž a to mu avšak v osohu zostalo.
         No a napasená je — aj za týždeň to bude znať na nej: to je tiež len čosi hodno. Nuž a ten
         kraviar, či cez deň nenachodí sa dosť za tým statkom: má i v noci chodiť za ním? To je nie
         jeho povinnosť.“
   </p>
   <p>
    Brezinu namínalo, chrbát potil sa mu, nebol by sa nazdal, že mu tu tak skrútia. A
         kraviar? Po jeho tvári rozlial sa blahý úsmev ako po mesiaci, keď do splnu vstúpil.
   </p>
   <p>
    „Nuž a akože by to bolo, poctivý výbor — ja neviem nič o ničom: a nahrádzať toľkú
         mládzu. Veď ja som tiež spal, akože som mal chodiť za ňou. A dva centy! Kde by sa to podelo
         do nej!“
   </p>
   <p>
    Ale tu naskočil naň prísažný:
   </p>
   <p>
    „Nevedel si hneď ústa otvoriť? Nebol si var pri šacúnku. Nevedel si hneď povedať, že to
         moc? Druhí mali vyhorieť za teba, há? Ale ty si akiste myslel, že ho ktoviekto bude
         platiť!“
   </p>
   <p>
    Brezina sa nahneval:
   </p>
   <p>
    „Nuž ale keď vám ja dačo oddám do ruky — nemáte mi to vrátiť? A keď som mu ja ráno
         vyhnal kravu — čo mi ju večer neoddal? Keď si nebedlí na statok, nech teraz má, to je
         jeho!“
   </p>
   <p>
    „To ja každú kravu mám na vôdzke vodiť. Bože môj, mal by si ich každý deň naoddávať! Ale
         vašu som oddal?“ a pán richtár pokrútil hlavou, že nie. „No, vidíte — a predsa tu vám je.
         Ozaj — a ktovie, či Brezinovie krava i neprišla? Stryná nepovedala, že kravy niet v
         maštali, ale len, že jej nepočula zabújať — pred vrátami. Nuž a či každý deň musí pred
         vrátami zabújať? Možno, že zabudla zabújať, alebo nechcelo sa jej — a vošla len potichu do
         maštale. A keď ani gazda, ani gazdiné neozreli sa o ňu a keď ju možno i mlieko trápilo,
         ktovie, či len v trápení nevyšla do záhrady. Ozaj — ani úrad nenazrel do maštale. A možno,
         že by sa tam bola našla.“
   </p>
   <p>
    Úrad chytil sa za nos — Jano rástol od radosti, že mu bolo zišlo na um. Brezina pomiatol
         sa, nevedel sa chytro vynájsť. Prvý pán richtár ohlásil sa:
   </p>
   <p>
    „Dosť ľahko, že má pravdu, čo len hneď včera nenapomenul.“
   </p>
   <p>
    „Ja — ja som mal mať všetko na hlave! Veď var tam bol gazda. Čo si neprizrie statok?“
   </p>
   <p>
    „A var si ja neprizriem — var nechodím každý deň k nemu!“
   </p>
   <p>
    „No, ale vtedy si v maštali nebol. Ako ti mať povedala, že kravy doma niet, hneď so mnou
         si ju šiel hľadať po dedine, a potom sme šli k richtárovi a boli sme spolu tuná až do
         tvrdej noci. Ženy tvojej pred večerom ešte nebolo doma.“
   </p>
   <p>
    „Veď dobre — dobre! Ja som neprizrel, ale moja žena, keď bolo treba dojiť — var len
         šla…“
   </p>
   <p>
    Pán richtár rozhodol vec šalamúnsky:
   </p>
   <p>
    „Hajtman, choďte po Brezinovie ženy, a pôjde s vami aj kraviar, aby ste mali jazyk za
         zubmi.“
   </p>
   <p>
    Po celej dedine krik a šum:
   </p>
   <p>
    „Brezinovie ženy vedú k richtárovi! Súdny deň — súdny deň!“
   </p>
   <p>
    Ženy prestrašené vošli medzi zhromaždený výbor. Zub nedopadúval im k zubu, čo so toľme
         báli. Darmo je, po jednom by týchto chlapov chytro premohli — ale takto všetkých spolu!
         Stará stryná, čo sa zostarela, nikdy nebola v dome richtárskom. Nie div, že chcela hneď a
         hneď vedieť, po čo ju volajú; ale hajtman a kraviar boli ako nemí. Teraz by sa aspoň tým
         potešila, že dozvie sa všetko, keby jej syn tak úzkostlivo nehľadel na ňu a na ženu. Ach —
         var pokradol dačo. No, už musel čosi porobiť, keď ho z izby poslali von, akonáhle začali
         ženy vypytovať.
   </p>
   <p>
    „Povedzte pravdu. Boli ste včera večer vo vašej maštali?“ opýtal sa pán richtár strynej.
   </p>
   <p>
    „Ale ja? Ja nie — ja som nebola.“
   </p>
   <p>
    „Nuž veď do vlastnej maštale len smiete ísť — to vám nik nebráni. Ak by ste boli bývali
         — povedzte!“
   </p>
   <p>
    Stryná si pomyslela: „Ale ma podchytáva? Len prečo — načo?“ i určite odpovedala:
         „Božechráň, ja som v maštali nebola — oj, nie.“
   </p>
   <p>
    „Ale keď vám krava neprišla, veď ste len šli pozrieť!“
   </p>
   <p>
    „A načo, keď nezaryčala…“
   </p>
   <p>
    „A ty, Katrena, bola si ty?“
   </p>
   <p>
    „Ani ja. Nemala som tam žiadnej roboty.“
   </p>
   <p>
    Nevesta sa zľakla, keď videla, ako sa bojí svokra. Myslela si, že včera, kým bola v
         poli, musela testiná alebo Jano čosi urobiť. Čo — to nemohla si vysvetliť; no, čosi muselo
         sa stať. Pre hocijakú pletku nepredvolávali by ich, ani Jano nehľadel by tak bojazlivo, ani
         totka nebála by sa toľme. Už musí čosi byť vo veci.
   </p>
   <p>
    No richtár ešte pokračoval vo výsluchu:
   </p>
   <p>
    „A keď bolo treba kravu dojiť — nešla si?“
   </p>
   <p>
    „Ach, mať mi povedala, kade som z poľa prišla: ,No, už nám obral ktosi ústa z mlieka.
         Náš pôdoj už tam.‘ Nuž a čo sa, reku, stalo? ,Ale krava nám neprišla!‘ Nuž ja som sa
         nahnevala a nepozrela som ani v tú stranu, kde je maštaľ. Načo si, reku, hriech nadobývať.“
   </p>
   <p>
    Tu s falošným úsmevom ohlásil sa kraviar: „Ale váš mladý bol v maštali, či nie?“ Stryná
         najedovala sa naň, že on i ju v čomsi potvára, i odbavila ho zhruba: „Ach, iď, ty
         nehanblivec — nevymýšľaj toľko! Ale nešiel rovno s tebou po dedine? Môžeš to odtajiť, ak
         máš boha pri sebe?“
   </p>
   <p>
    „Ba ja ani neviem, prečo nás volali sem. Ani som nikoho nezabila, ani nikomu do sypárne
         nevošla — ani muche som neublížila: povedzte, čo chcete so mnou.“
   </p>
   <p>
    Mladý Brezina bol zavolaný do izby. Sotva vošiel, hneď s chvatom opýtal sa žien:
   </p>
   <p>
    „No, neboli ste v maštali, nepozreli ste, či je krava doma?“
   </p>
   <p>
    Stará mu s hnevom odsekla:
   </p>
   <p>
    „Ach, iď mi ho i ty a nezmýšľaj! Čo som mala chodiť, keď jej tam nebolo?“
   </p>
   <p>
    „Óvi — preóvi! Dva centy mládze! Dva centy mládze… už je tam! Ale ste nevedeli povedať,
         že ste boli v maštali i všade a že kravy ste tam nevideli. Teraz dajte mládze — čistej
         mládze dva centy!“
   </p>
   <p>
    Stryná nevedela ani teraz, o čom je reč — len to, že dva centy mládze.
   </p>
   <p>
    „A čo za mládzu? Čo za dva centy?“
   </p>
   <p>
    No mladý jej nechcel dlho vykladať.
   </p>
   <p>
    „Len choďte domov… len choďte — ta! Ale, slávny úrad — dva centy je moc, to by bolo po
         pohansky. Aby to hovädo spáslo cez noc — ani to nie cez celú — dva centy! To je mýlka. Cent
         ešte — ale i to je cez uši. No, na cent pristanem.“
   </p>
   <p>
    „Už ste pristali na dva centy! To vám ani mačka nevylíže,“ potešil ho notáriuš. „Bolo sa
         pri vidku ohlásiť. Ja som len zdúpnel, keď sa našacovalo dva centy. Dva centy — a to
         mládze! Veď dva centy mládze je hodný voz! Čo sa vám robí?“
   </p>
   <p>
    „A vy nevedeli ste úst otvoriť, keď ste úradský. Ktože sa ohlási, ak nie vy?“ zatákol ho
         prísažný.
   </p>
   <p>
    „Hja, ja tu nemôžem slova povedať. Včera len som slovo stratil — a ako ma vymydlili! Či
         len ja musím trpieť za všetkých. Ja nemusím… ja i bez toho vyžijem. Čo sa budem pechoriť,
         keď vy ma nebránite?“ Hlas nenávisťou triasol sa mu. Richtár kosom pozrel naňho.
   </p>
   <p>
    Stará Brezinovie neslúchla syna. Nešla domov, v pitvore jej richtárka všetko rozložila.
         Vidiac, ako skazila všetko, hnevno vošla do izby a stala si pred úrad.
   </p>
   <p>
    „Nuž a prečože vy, gazdovia, bránite kraviara? Ale vás sem nato vyvolili, aby ste gazdu
         odsúdili a kraviara zastali? To je spravodlivosť? Oni nie že by kraviarovi prikrútili, čo
         to so statkom robí — ale ho z mláky vytiahnu a namočia gazdu! A ty… ty,“ to platilo synovi,
         „ty si si musel dať prevrátiť rozum? Či si ty nato chodil do školy? Ak nebudeš sa
         obhadzovať, títo kotloši i o gazdovstvo ťa pripravia.“
   </p>
   <p>
    „Bolo vám inakšie svedčiť. Ale keď ste ma vy sotili do mláky, už je darmo. Ja len
         povedám, že tej mládze nebolo dva centy a že i kraviar by mal dačo strpieť. Veď i mňa je
         zas škoda.“
   </p>
   <p>
    Na úradských táto tichá reč tak pôsobila, ako teplé slnko na mráz. Srdcia obmäkli — úrad
         popustil. Pán richtár po dlhej porade zavolal dnu obe stránky a vyniesol výrok: „Úradskí
         našacovali mládze dva centy — ale nie suchej. Zo dvoch centov surovej mládze bude len jeden
         cent suchej. Nuž ja za náhradu dostanem od Brezinu cent suchej mládze, a on nech kraviarovi
         strhne za to konvenciu od kravy. No — tak sa nasúdilo?“
   </p>
   <p>
    „Hej — tak! To je slušná vec.“
   </p>
   <p>
    Týmto výrokom uspokojili sa všetky stránky. Kraviar by bol dnes vďačne dal nielen ten
         cent trávy, ale i celoročný zárobok. Veď bol ako istý, že toto už ostatný prípad. Eva mu
         sľúbila poradiť, a tá poradí — bol toho istý. Preto ani nečakal zakončenie dnešnej porady
         (krpku, ktorú má hajtman doniesť pod halenou) — bez všetkého, s triezvou hlavou šiel
         zajímať. Ani notáriuška, ani Brezinovie stryná nevyšli mu oproti. Ale miesto nich vychodili
         ženy rad-radom na cestu a vypytovali sa ho, čo to bolo u richtára. Janovi dobre padlo, keď
         im mohol všetko rozpovedať. Rozviazal sa mu jazyk natoľko, že si so ženami i zafrantoval.
         Predtým by to nebol ani za celý svet urobil. Tie pozerali za ním a vraveli: „No — ako
         šomrali naň ľudia, že je nemilý, že nepritrizní sa: a ako dnes sa vyzhováral. Ale ja som
         hneď povedala — počkajte len, reku, ako sa ten vypsí! S rokmi to všetko príde.“
   </p>
   <p>
    „Len keby sa mu tie kraviská tak netratili. To som ešte nikdy neslýchala.“
   </p>
   <p>
    „Ale — nešťastie sa pridá. Máte len dve kravy, a neuhľadíte ich. A tu toľký statok!“
   </p>
   <p>
    „Veď je tak, veď je tak. I ja povedám, že je to zaslúžený chlieb.“
   </p>
   <p>
    „Zaslúžený veru.“
   </p>
   <p>
    Jano ešte nikdy nebol tak rozčúlený ako dnes, keď sa blížil k Evinmu domu. Trápilo ho,
         akú mu dá radu osoba, na ktorú sa i jedoval — ktorú bol by v lyžke vody utopil, a ktorú i
         horúco miloval. Áno, miloval — ten pocit dostal sa na povrch; tie ostatné zmizli, ako hmla
         pred teplým, jasným slncom. On miloval ju teraz väčšmi, ako keď odchodil za regimentom.
   </p>
   <p>
    Eva dnes už nestála s metlou — ako indy. Hja, pod stenou už mládze niet, nemá sa na ňu
         čo lakomiť mimoidúci statok. Nemračila sa, ale ani ústa nedržala v dlani. Cele vážne
         zastala pred neho.
   </p>
   <p>
    „No — krava je tu, našla sa. Veď som hneď včera povedal, že sa nájde. Richtár ju chytil
         za svojím vlastným humnom. Musíme mu i s Brezinovci nahrádzať škodu. Len cent mládze. Stará
         dobre sa na kolomaž nerozliala; ale tak jej treba, načo ma búrila proti tebe?… No, čože
         urobiť, aby sa mi kravy netratili? Sľúbila si mi.“
   </p>
   <p>
    Eva nemohla už vážnou zostať. Darmo je — ona nemôže sa pretvarovať. Na tvári zjavili sa
         dve jamky, ktoré jej dodávali výraz šelmovstva. Jano sa tiež hlúpo usmieval — ten úsmev
         Evin dráždil ho, ale nie že by ho bol hneval.
   </p>
   <p>
    „Nuž neporadíš?…“
   </p>
   <p>
    „Ja? Veľmi vďačne. Kravy nebudú sa vám tratiť, keď každú na vôdzku uviažete a budete
         vodiť.“
   </p>
   <p>
    „No, takú radu za pec kladú. Ja z nej nezmúdriem.“
   </p>
   <p>
    „A ja vám inej rady nemôžem dať, ste oplan.“
   </p>
   <p>
    „Ale ja oplan? Čo som ti urobil?“
   </p>
   <p>
    „Kravu po oku šibli. Slzí veľmi — možno beľmo sa jej chytí!“
   </p>
   <p>
    „Nešťastná Brezinuľa! takto mi poradiť!“ zadumal Jano i doložil: „Nedáš mi teda žiadnej
         rady? Nevieš, čo si večer povedala? O beľmo je nič — to sa zahojí. Pôjdem po kováča —“
   </p>
   <p>
    „Ale bolesť — nebožiatko! Koľkú bolesť — a bez viny.“
   </p>
   <p>
    Jano bol by si vyškubol vlasy. Ale škub, neškub, čo sa stalo, to sa neodstane.
   </p>
   <p>
    „Nuž keď je tak — dobre. Ty ma za nosom vodíš. Tak si robila od začiatku a budeš až do
         konca: mňa držíš len za blázna.“
   </p>
   <p>
    „No, sem tatarec — ale chytro! Aby ste nepovedali, že vás za nosom vodím.“
   </p>
   <p>
    Jano podal jej tatarec, ktorý ona čímsi potrela. On dosť pozeral, čo to, ale nevidel
         ničoho, len handričku a v nej zakrútené čosi.
   </p>
   <p>
    „No — nate ho! Od dneška vám všetky budú chodiť, ani jedna nezostane v poli.“
   </p>
   <p>
    „A čo je to za špecia? Povedz, Evička.“
   </p>
   <p>
    „Choďte za statkom. Pozrite, ako sa vám rozlieza, zas budete mať s ním oštaru.“
   </p>
   <p>
    „A povieš mi, čo to bolo?“
   </p>
   <p>
    „No, len choďte… iným časom — iným časom.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578449" name="ftn.id2578449">
        2
       </a>
       ]
      </sup>
      <span class="emphasis">
       <em>
        perorovať
       </em>
      </span>
      (z lat.) — rečniť
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579246">
       </a>
       8
      </h2>
     </div>
    </div>
   </div>
   <p>
   </p>
   <p>
   </p>
   <p>
    Jano celý deň pohvizdoval si za kravami. Kravy veselšie popásali sa pomedzi drobné
         smrečky; ich spiežovce zneli mu milšie než inokedy — bol šťastný. Prečo? Hja, kto ho tam
         vie. Snáď, že má tatarec v hrsti, ktorý mu Eva čímsi pomastila. Divotvorný tatarec, akého
         var ani sám Kostrub nemal, lebo sotva pomastila ho Kostrubovi tak milo a ochotne ako tento.
         On je síce sprostý, nevie ešte nič. No Eva ho naučí… naučí všetkému, čo len kraviarovi
         treba. Keby jej len nebol tak zošibal tú kravu! Ako slzí! Len lecikedy utrhne chĺpok trávy,
         i to dlho omáľa v pysku. Čo ju raz vidí takto, to nahnevá sa sám na seba. Takto zošibať
         hoviadko — bez príčiny! Jano hodí huňu a tatarec na zem a ide za vrch. Hej, vie, po čo ta
         ide. O chvíľu vracia sa, nesúc pod pazuchou za výsypok čerstvej ďateliny, čo tam na láne
         natrhal. Láka k sebe zbitú kravu, ale tá, pamätajúc ešte včerajší výprask, čo raz k nej
         príde, hodí hlavou a beží preč. Jano hodí ďatelinu na zem. Po malej chvíli príde Rysuľa —
         no odohnal ju. Prišla i Evina; poňuchajúc ďatelinu, dala sa do nej. Nepohla sa z miesta,
         kým i ostatné steblo nezožrala. Jano založil si ruky na prsia — a radoval sa. On rád vidí
         túto kravu a túto celú čriedu; nevie, ako mohol kedy tyransky zachodiť s ňou. On ani
         nedotkol by sa jej teraz — radšej nech by mu ruky odpadli.
   </p>
   <p>
    Po obede zabehol zas na lán a natrhal zas ďateliny. Krava už ochotnejšie prišla, nebála
         sa — vyťahovala krm po chlpe spod pastierových rúk. Dala sa mu aj pohladiť, ba aj boľavé
         oko obzrieť. Jano bol blažený.
   </p>
   <p>
    Večer, vracajúc sa so statkom, zas ho počítal. Nechybelo ani srsti. Všetko už čakalo
         naň, a každý tŕpol, či sa mu nestane dnes tak ako včera. Jano s vyjasnenou tvárou kráčal za
         čriedou. Eve, prejdúc popri nej, kýval: „Idem za statkom, nebudem sa tu stanôvať, aby zas
         nekričali na mňa. Ale po chvíli prídem.“ Eva neriekla mu nič.
   </p>
   <p>
    Brezina zavolal za ním: „Hej, komuže zarobíš zas cent mládze? Naša je už doma.“
   </p>
   <p>
    „A si ju pozrel? Len vôjď do maštale — pozri!“
   </p>
   <p>
    „Hoj — tam je, tam“
   </p>
   <p>
    Keď sa zložil, čakal, tŕpol, či neprídu zas s dákou planou novinou. No nechodil nik.
         Vyšiel na cestu. Tam stáli chlapi i opýtali sa ho: „No — prišli všetky?“
   </p>
   <p>
    „Čidali! Veď nebude vždy tak.“
   </p>
   <p>
    „No — nerec hop, kým nepreskočíš.“
   </p>
   <p>
    „Už môžeš byť istý, že preskočím. Dám si nos odrezať, ak mi dajedna ešte nepríde.“
   </p>
   <p>
    „No?!“ divili sa chlapi a hľadeli naň s uvážením: „Var si dačo pobadal?“
   </p>
   <p>
    Jano pohol významne plecom a odišiel. Chlapi hovorili medzi sebou:
   </p>
   <p>
    „No, ten už musí kdesi-čosi šípiť.“
   </p>
   <p>
    „Pravdaže musí — nedarmo je taký veselý.“
   </p>
   <p>
    „Keby nebol veselý, var by ti vyšiel na cestu a prihovoril by sa ti?“
   </p>
   <p>
    „Ten čosi fígľuje. Ľaľa! Ani domov nejde.“
   </p>
   <p>
    „Ide si možno po tabak.“
   </p>
   <p>
    „Paroma ti ten po tabak pôjde! Po tabak pošle paholka. Ľaľa — ide cez most.“
   </p>
   <p>
    „Nech tam ide — keď má robotu. Ide si, možno, po konvenciu!“
   </p>
   <p>
    „Veru to! Ten by chodil! O týždeň má rozsadz, do tých čias by var len dočkal. On nejde
         po konvenciu.“
   </p>
   <p>
    „No, už ide — kdesi.“
   </p>
   <p>
    „No — ide, ide.“
   </p>
   <p>
    A tak chlapi zostali na tom, že Jano kamsi ide. Nuž šiel k Eve. Dvere neboli už
         zatvorené — mohol slobodne vojsť. Eva párala piera.
   </p>
   <p>
    „No, tá masť bola veľmi dobrá. Kravy sú všetky doma; len z čoho je?“
   </p>
   <p>
    „Hm,“ a Eva rozpačito usmiala sa. Jano videl, že mu povie, ak ju poprosí.
   </p>
   <p>
    „Z čoho je? No, po dobrom je nie — to nie.“
   </p>
   <p>
    Eva usmiala sa ako predtým.
   </p>
   <p>
    „Vidíte, predsa som ja len zatratená osoba, takými vecami narábať. Tá masť je z hada.“
   </p>
   <p>
    Jano zdúpnel — každý vlas mu stál osebe.
   </p>
   <p>
    „Preboha — čo nepovieš! Z hada! Dievčička, len ako si ho chytila? Ja som chlap a k tomu
         ešte vojak — ale hada ani žaby nechytil by do ruky, čo by si mi hneď hlavu odťala. No,
         nie!“ Jano začal sa jej znova obávať. Ak tá stryná má predsa len pravdu?
   </p>
   <p>
    „Že som ho chytila? Ha-ha-ha! Veď som var ozaj nie dáka striga — aby ja hada chytila.
         Veru to! To ešte po mojom mužovi zostalo.“
   </p>
   <p>
    „Á — tak! A z akého to hada?“
   </p>
   <p>
    „No, to len pomaly zviete — časom.“
   </p>
   <p>
    „Ja tiež chcem takého chytiť. Povedz, kde také hady rastú?“
   </p>
   <p>
    „A keď sa ho bojíte? Akože ho budete chytať?“
   </p>
   <p>
    Jano sa poškrabal:
   </p>
   <p>
    „No, do rúk nie, ale do rozštepu. Rozštiepim haluz a seknem ho do nej.“
   </p>
   <p>
    „No, vidíte: môj muž tiež tak chytil hady; bol teda taký strigôň ako hocktorý iný.“
   </p>
   <p>
    „Veď ja nepovedám — len kde taký had? Nech ukazujú, ak chcú, všetci na mňa — ja sa
         nebudem trápiť, ja ho chytím.“
   </p>
   <p>
    „Chyťte hada pred Dzurom, každý bude taký.“
   </p>
   <p>
    „Ale hadov pred Dzurom niet, ešte sú v zemi.“
   </p>
   <p>
    „Musíte ich mliekom vyvábiť z diery a chytiť do rozštepu.“
   </p>
   <p>
    „Ozaj — tvoja krava nebojí sa ma už. Dnes som jej dva razy doniesol ďateliny, a žrala mi
         ju z ruky. Ale bude mať beľmo — škoda jej! Ja ju predám a kúpim ti zdravú.“
   </p>
   <p>
    „Mne inej netreba: to sa zahojí, najtiaž zafúknuť raz-dva. Ja jej nepredám, doriadim ju
         až do smrti — lebo mi ju muž kúpil, na pamiatku.“
   </p>
   <p>
    „Ale kto jej zafúkne? Ja veru nie.“
   </p>
   <p>
    „Ja by vedela, ale nemá jej kto hlavu držať.“
   </p>
   <p>
    „Hoj, — zadržím ju ja. Keď ju raz chytím — viem, že sa mi v rukách ani nepohne. A
         nebudeš sa už hnevať na mňa? Vidíš, tak mi je ľúto — tej tvojej kravy…“
   </p>
   <p>
    Jano pozrel kajúcim okom na Evu. Pohľad ten značil, že nie mu je ľúto len samej kravy,
         ale i čohosi iného. Eva sa mu usmiala, jamky na jej lícach zas zaihrali.
   </p>
   <p>
    „Ja? A prečo? Iba vám zas všeličo nahovoria o mne — a vy zas nepozriete ani v tú stranu,
         kde budem.“
   </p>
   <p>
    „Nuž ale ja? Už nebudem nikoho slúchať — len tento raz nehnevaj sa na mňa a volaj ma zas
         ty, ako vtedy — vieš, keď som šiel do vojny. Ako sme sa lúčili a sľubovali si, že… Nuž ale,
         už je darmo!“
   </p>
   <p>
    „Vtedy opravdove tak bolo — ja som potom šla za Kostruba. Hej, šla som…“ a Eva mädlila
         si zásterku v rukách. „Bol mi dobrým mužom — mala by hriech proti nemu dačo povedať. Mohlo
         mi uňho byť ani v sláve, a predsa… predsa…“
   </p>
   <p>
    „Var ti nebolo za ním dobre?“ A Jano otvoril ústa, počúvajúc každé jej slovo s najvyšším
         záujmom. Eva sa začervenala až po uši, no mlčala.
   </p>
   <p>
    „Chybelo ti dačo?“
   </p>
   <p>
    „Ja neviem — bolo mi ľúto… hej, ľúto — za starými chodníkmi…“
   </p>
   <p>
    „Var za dievockými chodníkmi… za mnou?“
   </p>
   <p>
    „Nuž nemohla som vás zabudnúť; vždy som vás mala pred očami. Ach, hanba — hanba! Musím
         sa priznať, i plakala som — ale nemohla som si rozkázať…“
   </p>
   <p>
    „A muž?“
   </p>
   <p>
    „Ten nevedel, čo mi je. Robil, čo len mohol, aby som bola veselšia — nuž tak… tak pomaly
         som prišla k sebe.“
   </p>
   <p>
    „Just ako ja… ale celkom ako ja! Ja som tiež nemohol zabudnúť. Keď som počul, že sa
         vydávaš — bol by mundúr v zuboch roztrhal, bol by sa bil! Čosi ma trápilo, nemal som nikde
         pokoja! Kamaráti ma volali i ta, že sa obveselím; ale keď som bol veselý, zišlo mi na um
         to, i bolo po veselosti. Hej, banoval som, banoval, že si to urobila… ale ja že si ma
         zabudla… a ono povedáš teraz, že nie. Nuž prečo si to urobila? Silili ťa zaň?“
   </p>
   <p>
    „Nesilil ma nik — sama som šla. Otec ochorel, nemali sme sa čoho chytiť; nemali sme čo
         do úst vložiť… viete, čo som mala robiť?“
   </p>
   <p>
    „Aha, aha,“ dovtipoval sa Jano, ,čos’ mi to nepovedala hneď, mohla si mi to tak
         rozpovedať — nebolo by bývalo zloby medzi nami. Óvi, óvi… ako darmo sa dakedy zlostí človek
         — a potom obanuje…“
   </p>
   <p>
    Jano pomeril sa s ňou. Zabudli na minulosť — celkom zabudli.
   </p>
   <p>
    Rozveselený ponáhľal sa domov. Paholci už mali nakladené ohňa a vyčkávali gazdu. Trápilo
         ich, čo budú večerať. Boli by navarili sami niečoho, ale báli sa chytiť do roboty, ktorá
         nepatrí im. Hlad sa im stupňoval z minúty na minútu; aby ho ukojili trochu, chytili sa do
         pečenia plávok čo v hore nazbierali. Sladostivú polievku chlípali z nich s pravou rozkošou.
   </p>
   <p>
    Vtom zaznel hlas ich rozjareného gazdu:
   </p>
   <p>
    „Chlapci, budete halušiek?“
   </p>
   <p>
    Tí v nedorozumení hľadia na jeho veselú tvár. Nikdy jej takejto nevideli; boli v
         rozpakoch, či majú radovať sa s ním a či smútiť ako dosiaľ. No gazdova veselosť i im sa
         chytila — usmievali sa mu. Jeden opovážil sa i prehodiť:
   </p>
   <p>
    „Keby mal kto navariť — ale je už i neskoro!“
   </p>
   <p>
    „Čo — neskoro! Nemusíš ustavične spať. Keď som ja bol taký ako vy — hej…“
   </p>
   <p>
    Paholok mu zalichotil:
   </p>
   <p>
    „Hoj — ani teraz ste nie horší… len sa nerobte horším ako ste.“
   </p>
   <p>
    Za tú pochvalu navaril im halušiek a núkal ich nimi ako na veselí. Chlapcov ani núkať
         nebolo treba — boli by oni i bez toho urobili, čo mali — no takto s dvojnásobným úsilím
         chytili sa do diela; halušky museli zapíjať vodou.
   </p>
   <p>
    Prišlo Michala a s ním i deň rozsadzu. Kraviar nezná sviatku, ktorý by mu bol milší od
         tohoto. No Božie narodenie — to už istá vec, že to veľký sviatok, ale Michala tiež hodný.
         Veď vtedy všetok statok zíde z paše a oddá sa gazdom. Kravy síce chodia i potom, po
         Michale, na pašu, i ovce — ale to je už len tak, z dobrej vôle kraviarovej. Pasenie
         prestáva na Michala, potom len pre zábavu chodí statok do poľa, aby nezabudol na tie staré
         chodníky. Nuž či môže mať kraviar väčšiu radosť, než tú, že povinnosť svoju riadne vyplnil?
         Pravda, bača mu odporuje, lebo tomu sa Michala nepáči, ten radšej vidí Žofie. Nuž nie div,
         veď na Žofiu vyrediká sa na salaš, a na Michala musí ísť dolu — akože by mu nebolo za
         Žofiou ľúto? Kraviar zas nemá prečo za Žofiou banovať — tá prinesie mu len vrece trampôt a
         starostí a Michal mu ich všetky sníme z pleca. A ako by ho nečakal s najväčšou túžbou, keď
         my miesto starostí ešte i peňazí nasype do mešteka? A po rozsadzi aký je rozdiel medzi
         nimi! Bača je zamyslený — musí skladať účty, čo je dosť ťažko, ak nevyradoval. Kraviar zas
         veselý, lebo nemá z čoho účty skladať; on dostal svoju plácu — i kúpi si za ňu nový
         kožuštek.
   </p>
   <p>
    Ľudia by mysleli, že medzi tými, čo v hore za statkom chodia, panuje idylická zhoda,
         svornosť — láska! Horký! Vidíme tu, že moderný život, moderné náhľady stúpajú vždy vyššie
         na temená vrchov, na hole — k pastierom. Ba vniknú i do tých najhlbších dolín medzi hory a
         lesy, kam ani vetrík už nedôjde, a všade vzbudia rozbroj, vadu, čo sa moderne volá bojom o
         život, o bytie.
   </p>
   <p>
    No, ale nenie to zas tak zle, ako by sme si mysleli. Títo pastieri ešte nenabrali sa
         cele tými novými zásadami, a preto v mnohých otázkach aj súhlasiť vedia. Tak súhlasia v
         tom, že kalendár je sproste rozdelený. A len čakajú príležitosť, ktorá tých múdrych pánov,
         čo kalendáre píšu, pripraví o živnosť. A keď už nebude mať kto nový kalendár písať — chytí
         sa do toho kraviar. Áno, kraviar! Nový rok položí na Žofiu, starý rok na deň Michala. A to
         bude pastiersky kalendár. Hej, týždeň po Michale sa nechá, aby bača zložil počty, aby si
         kraviar kúpil nový kožuštek a aby sa previedli voľby pastierov: a o týždeň bude zas Žofie,
         i začne sa všetko odpredku — lebo načo od Michala do Žofie ten čas odospať? Lepšie bude,
         keď sa pasením minie — a pastieri budú mať dvoje toľký zárobok.
   </p>
   <p>
    To by bol len pastiersky kalendár, lebo sluhovia neprijali by ho. Im sa začína rok na
         Všechsvätých a aj končí vtedy. Gazdovia by ho tiež nechceli, lebo im sa rok začína na
         Jozefa a končí o Všechsvätých. No, ale najväčšiu vzburu robili by ženy — zvlášte dievčatá a
         mladé vdovy — lebo nebolo by v novom kalendári fašiangov, nuž akože by to potom bolo na
         svete? Bez fašiangov!
   </p>
   <p>
    Nuž predsa majú len rozum tí hvezdári. Ich kalendár nikomu nerobí po vôli — a preto sa
         tak udržal. Keby sa pridal k pastierom, alebo ku gazdom, tie ostatné vrstvy vzbúrili by sa
         proti nemu a zhodili by ho zo služby. Takto ho trpia, lebo nenadržuje nikomu.
   </p>
   <p>
    Prišlo teda Michala a Jano oprel vatrál do kúta a huňu i s tatarcom zavesil do komory na
         klin. Nech tam odpočívajú do jari; ak aj splesnejú dačo — veď sa ony zas presušia na
         slniečku, za kravami. Veď mu var len bude kukučka kukať i budúceho leta, a možno veselšie
         než tohoto.
   </p>
   <p>
    Jano každý deň chodil do Kostrubov. Bože môj, prišli plušte a za nimi mrazy — kto porúbe
         Eve triesok? A či má jej ponechať, aby sa s krutými pňami naťahovala a sama si ich kálala?
         Nie — to mu svedomie nedopustí — on sám pokálal jej všetky pne a poukladal pekne do stôsa.
   </p>
   <p>
    A ako by jej neposlúžil? Ona ho tiež naučila mnohému: tu beľmo zafukovať, tu plevu
         snímať, tu paprčky obrezať, tu rohy odpíliť alebo napraviť — a kto by to všetko vyrátal?
         Ľudia sa len dívajú a otvárajú ústa. Ktorýsi deň bol i u Brezinov, naprával juncom rohy.
         Stará sa mu len cez zuby prihovorila a potom, rozhorčiac sa ešte väčšmi, dohovárala mu,
         prečo sedáva na pavlači — a to pri samých tabuľkách…
   </p>
   <p>
    Jano sa začervenal ako pätnásťročné dievčatko. Starej bolo jasno, cele jasno.
   </p>
   <p>
    No Eva nechcela ešte o svadbe hovoriť. Pred Vianocami Jano dobýjal na ňu:
   </p>
   <p>
    „Ale, Eva, čo sa ti robí? Fašiangy sú tu — príďme už raz do poriadku!“
   </p>
   <p>
    „Nie — nie. Darmo je, ja nemôžem.“
   </p>
   <p>
    „Nuž a prečo? Var zas chceš všetko zvrtnúť a mňa zaviesť… ako… no, ale dajme tomu
         pokoj.“
   </p>
   <p>
    „Ja by nezvŕtala — ale musím.“ Eva bola veľmi smutná. Otvorila armarku, čo za stolom
         stála, a vytiahla z nej daňovú knižočku. Tam boli papieriky, ešte čo po Kostrubovi zostali.
         Narovnala jeden a vložila ho pred Jana.
   </p>
   <p>
    „Veď je to piatka — za čo mi to dávaš?“
   </p>
   <p>
    „Nakálal si mi siahu pňov — to sú štyri zlatky, a tú piatu — tú…“ Jej oči zakalili sa
         slzami, ktoré potom v bohatých kvapkách padali.
   </p>
   <p>
    „A, dievčička, čo ti je? Len pred chvíľou si bola veselá, a človek sa ani nenazdá — len
         keď sa pustíš do plaču.“
   </p>
   <p>
    „Na — vezmi si. Nám je už súdené, aby sme neboli svoji. Nuž vráťme sa radšej z kratšej
         cesty. Ty sa ešte zaopatríš — nájdeš si hodnú, poriadnu ženu. Ja…“ nemohla dopovedať. Hlas
         stratil sa jej v hrdle. Len oči hovorili svojou intenzívnou žiarou, oprúc sa o tvár Janovu.
         Ten zostal, akoby mu bol nôž do srdca vrazil. Napadla ho stará náruživosť.
   </p>
   <p>
    „Dobre. Ja si nájdem inú… dobre, ale i ty si však nájdeš iného? Čo nebude pásť — ale čo
         bude na svojom grunte sedieť — bohatého… mladého… krajšieho. Hoj, len si preberaj —
         preberaj; ale kto moc preberá — vyberie si to najhoršie! Dobre — dobre!“
   </p>
   <p>
    A chytal sa klobúka, zmietnuc piatku zo stola na zem. Eva hľadela svojím plným okom za
         ním, akoby ho chcela zdržať. Jano cítil jeho kúzelnú moc na sebe — už padal do jeho krážov;
         no vynaložil všetku duševnú silu, aby sa vymanil spod toho kúzla. Otvoril dvere, nohu
         preložil cez prah. Eva vzmužila sa ešte raz a povedala Janovi:
   </p>
   <p>
    „Ty zas ma potváraš, že som ti neverná. Príde čas, keď uznáš, akú si mi i teraz krivdu
         robil. Príde čas — ale potom bude neskoro.“
   </p>
   <p>
    V Janovi sa zobudil zas zdravý rozum. Prišlo mu na um, ako smiešno postupoval už predtým
         proti nej a ako ľutoval pozdejšie tieto svoje postupy. Vrátil sa.
   </p>
   <p>
    „Nuž rozpovedz mi všetko, čo máš na srdci, tak ako sa svedčí. Ty si mi nie úprimná; ja
         ti všetko poviem, a ty sa pokrývaš pred mojimi očami. Tak rozpovedz mi a neplač.“
   </p>
   <p>
    „Áno, rozpoviem, ale nie preto, aby som sa očistila pred tebou, ale preto, aby si videl,
         že nechcem robiť tak, ako mi ty nadhadzuješ. Ja nechcem nikoho druhého…“
   </p>
   <p>
    „No, tak — tomu už rozumiem. No čože ešte budeme si jazyk drať?“
   </p>
   <p>
    „Ale ani tvoja nebudem. Nie že by som ťa nechcela, ale ty ma nebudeš chcieť.“
   </p>
   <p>
    „Nuž ale ja — ja? Veď by som si radšej hlavu dal odťať! Ale ja?“ A chodil rozčúleno po
         izbe.
   </p>
   <p>
    „Ty, Jano — ty. Stryná Brezinovie mala pravdu: ja som planá žena.“
   </p>
   <p>
    „Nože, no! Hm — hm.“
   </p>
   <p>
    A Jano pokyvoval pred ňou hlavou — no jeho tvár vravela, že neprichodí takou zlou jemu —
         ako sebe. Neveril už, že by ona mohla byť zlou.
   </p>
   <p>
    „S tými kravami ja som to postvárala… ja — nik iný.“
   </p>
   <p>
    Jano vyvalil na ňu oči ako plánky a chytil sa stola. V ušiach mu začalo hučať, akoby sa
         ho chytal závrat. Nevládal z úst vypustiť viac, len: „Predsa… predsa!“
   </p>
   <p>
    Eva stopovala na ňom každý pohyb. Jeho zarazenie jej neušlo. „Ja som to vykonala, ale
         iba prvý raz z pomsty. Dva ostatné razy musela som… musela.“
   </p>
   <p>
    „Všetky tri razy si to urobila? Hm, hm.“
   </p>
   <p>
    „Hej, všetky tri. Medzi nás stavala sa stryná: chcela som ju odpudiť od teba — i
         odpudila som ju.“
   </p>
   <p>
    „Nuž a preto nemôžeme byť svoji? Pre kravy — no, veru!“
   </p>
   <p>
    „Ja som sa ti natískala — od počiatku až dosiaľ. Čo si pomyslíš o mne? Keby sme sa
         poharkali — vyhodil by si mi to na oči.“
   </p>
   <p>
    „Nuž povedal by ti, že si ma rada videla — a ja tiež sa natískal; rovní sme si. Čo si
         máme vyhadzovať na oči? Ak ma celkom nechceš, povedz mi to rovno; ale pre takéto pletky sa
         nerozídeme… Nuž prečo ma nechceš?“
   </p>
   <p>
    „Preto, že som ja nie hodna dostať sa za teba. Striga, čo sa natíska — tá je nehodna.“
   </p>
   <p>
    Jano sa rozosmial, ale od jedu.
   </p>
   <p>
    „Bolo povedané, že čo sa stalo, že to zabudneme. Chceš, aby sa to zabudlo? Ak nechceš —
         ja pôjdem, hej, pôjdem — za regimentom. Nikdy ma nik nevidí. Nikdy!…“
   </p>
   <p>
    „Nechoď — prosím ťa, nechoď. Ja by zas bola smutná…“
   </p>
   <p>
    „No, nejdem — načo by šiel? Nech je všetko pochované a bude svadba.“
   </p>
   <p>
    Eva zasmiala sa mu; jej vyplakané oči plné lásky obrátili sa k nemu. Janovi zatočila sa
         hlava, bol unesený…
   </p>
   <p>
    „Aby sme to celkom zabudli — rozpoviem ti, ako som to vykonala s tými kravami.“
   </p>
   <p>
    „Načo? Mne netreba vedieť.“
   </p>
   <p>
    „Predsa — ak by ťa to dakedy trápilo, keď už budeme spolu a nechcel by si mi to
         napomenúť. Dobre bude, keď ti to rozpoviem — hneď teraz.“
   </p>
   <p>
    „Nuž dobre — rozpovedz.“
   </p>
   <p>
    „Tie kravy som zapierala…“
   </p>
   <p>
    „Ale do maštale? Keď som Brezinovie hľadal — tam jej nebolo.“
   </p>
   <p>
    „Nie do maštale — do komory.“
   </p>
   <p>
    „Ach, komu by to zišlo na um! Do komory! Ja, že si im porobila dáko a že sa prepadli.
         Ale toto… zaprela ich do komory!“
   </p>
   <p>
    „No — tak. Mali ste v komore hľadať.“
   </p>
   <p>
    „Kto by hľadal v komore kravu? Hm, predsa si ty len striga — ale nie taká naozajstná,
         stará, ale predsa striga.“
   </p>
   <p>
    „Nuž a ty si strigôň.“
   </p>
   <p>
    „Dobre, ja som strigôň. Ale striga strigôňa vždy prevedie.“
   </p>
   <p>
    Eva zasmiala sa mu. Akoby mu chcela prisviedčať že veru hej. No, nebolo jej treba veľmi
         prisviedčať: strigôň bol už na lavici…
   </p>
   <p>
   </p>
  </div>
 </body>
</html>
