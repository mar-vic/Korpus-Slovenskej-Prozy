<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517124">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Jano Machaj zložil lyžicu na stôl a utrel si rukávom ústa, ktoré sú od kýšky zafúľané.
            Jeho žena Katrena i syn, malý Janko, pozreli naň, akoby sa ho pýtali: ,Ale už? Čože tak
            málo?‘ Gazda sa natiahol po čiapku, prežehnal sa a postavil čiapku na hlavu. Vyzeral v
            nej ako hríb, lebo tvár bola veľmi široká a čiapka veľmi malá.
   </p>
   <p>
    „Kieže ješ,“ ponúkla ho žena, vidiac, že švábky skoro pol misy zostáva.
   </p>
   <p>
    „Je nanič!“ odvrkol gazda. „Na mlieko ráno ani pozrieť, bŕŕ — zas sa mi bude čkať od
            neho až do poludnia. A predsa ho dávaš každý od Boha deň. Ale kapustnice neuvarí ani za
            svet, lebo za tou mi srdce piští.“
   </p>
   <p>
    „Nanič!“ zhrozila sa Katrena. „Mlieko mu je nanič. Ba keby si nevymýšľal. A akože
            budem variť kapustnicu, keď jej nemám? Včera večer som kapustu zmývala.“
   </p>
   <p>
    „Len sa vyhovor,“ na to gazda. „Ty máš hneď výhovorku. Čo ja rád, to ty nechceš. Preto
            zmývaš i kapustu každý deň. Viem ja. Teraz si jedz: ja nechcem.“ S tým udrel dvermi a už
            bol von.
   </p>
   <p>
    Katrena zostala s ohrdeným jedlom, ale neriekla ani slova. Znala muža, že nehodno s
            ním žartovať. Dnes bude celý deň fučať, že sa nenajedol a že ho moria hladom. A ono nik
            ho nemorí. Žena vymýšľa, čo by on tak najradšej: ale neraz by mu nevyhoveli ani traja
            kuchári. Tak i dnes iste čosi inšie ho jeduje. Vina musí padnúť na jedlo, už či je to
            mlieko alebo kapustnica. Keby bola dnes navarila kapustnice, bol by sa možno najedoval,
            čo nedáva mlieko. Bol by vymyslel, že je prismudnutá alebo nezapražená: vôbec bol by
            dáku vinu našiel. ,To je kríž s ním!‘ pomyslí si Katrena, odnášajúc misy zo stola. ,Čím
            som prehrešila, že ma Pán Boh takto tresce!‘ A keď si toto pomyslela, hneď jej na srdci
            odľahlo. Potešila sa, že takto nič po nič trpí: isteže jej to Pán Boh inou cestou
            vynahradí. Možno na deťoch, možno na imaní.
   </p>
   <p>
    Ani sa dobre neuspokojila, keď muž vrátil sa do izby. Nebol ani o poznanie vľúdnejší,
            preto Katrena radšej sa mu ide odpratať. Šla do kuchyne.
   </p>
   <p>
    „Stará!“ volá na ňu muž pevným hlasom. Vidno, čosi vážneho má jej rozkázať.
   </p>
   <p>
    Zložila riad na lavicu v kuchyni a hneď sa vrátila do izby. „Čo je?“ hovorí, utierajúc
            si belasou zásterou ruky, hoc i boli čisté. Katrena moc dala na čistotu.
   </p>
   <p>
    „To, že k Puchorovcom nepôjdeš,“ riekol muž, položiac päsť na stôl. Katrena zadívala
            sa naň, lebo vlastným ušiam nemohla uveriť. „Ani na piaď, lebo ak stúpiš nohou do toho
            prekliateho domu, ja ti ju v tú hodinu odtnem. Ja ich naučím!“ Bol veľmi nahnevaný.
            Katrena neohlásila sa proti tomu, že jej idú odťať nohu. Bola by rada vedieť, čo sa tak
            rozpajedil na Puchorovcov. Ale muž nehovoril už nič, a keby sa ho bola opýtala, bol by
            na ňu vylial svoju zlosť. Nepovedala ani slova a šla nazad do kuchyne. I tak jej kto-ten
            povie, čo sa skúrilo medzi ním a Puchorovci. Puchorka sama možno ešte dnes dopoludnia
            pribehne. Len aby ten „drak“ ju tu nenapopáckal: lebo ak mu Puchorka na oči príde — iste
            koniec sveta jej urobí…
   </p>
   <p>
    „To je dom!“ hundre si gazda Jano Machaj. „To je už dom! Nikomu sa nemôžeš požalovať:
            ani len žena sa ťa neopýta, čo ti je, čerte alebo diable. Utečie sebe do kuchyne, a ty
            sa jeduj a zhrýzaj pre takých, takých — poživáčov!“
   </p>
   <p>
    Vyšiel do dvora a rozhliadal sa po všetkých kútoch. Dvor priestranný — a, čo veľmi
            málo býva, čistý. Stajne, chlievy, ovčiareň i humno — všetko v najkrajšom poriadku.
            Stavy skoro nové a nedávno iba slamou pošité. V cieni plno dreva, kláty prihotovené na
            pílu, ale ešte toho roku nedá ich píliť. Pod stajňou je i tak stôs dosák, s ktorými
            nevie, čo si poradiť. Sú vo štôsoch pokálané polená, v druhom zas pne — vôbec je tu
            dreva, že by ho bolo Machajovi dosť, keby sa i dve zimy sňali. Pred stajňou hŕba hnoja,
            vysoká a objemná, ani čo by Máchaj nebol gazda, ale dáky zemský pán. Iný keby túto
            hojnosť videl, napríklad Ondro Puchor, a keby to všetko bolo jeho, tancoval by od
            radosti, že je taký boháč. Ale Jano Machaj sa neteší, ešte sa jeduje, čosi sa mu veľmi,
            veľmi nepáči. Preto ani do roboty sa nechytá, a veru pomaly bude treba reparovať pluhy a
            brány, lebo Jozefa bude o dva týždne. Neťahá ho chuť k ničomu, iba čo hnev mu srdce
            zožiera.
   </p>
   <p>
    Otvoril dvere na stajni a vstúpil dnu. Zarazila ho spara ako v každej stajni, kde je
            mnoho statku. A tu ho je vyše práva. Tamto dve kravy podvihli hlavu a nadstavujú uši, či
            sa im gazda neprihovorí. Za prejmou stoja zas jalovice; jedna prepchala hubu špárou a
            fúka kravám do žľabu, pričom sečka na všetky strany poletuje. Vedľa nich vlaňajšie býča
            si šantuje. V kúte pri samých dverách hnieždia sa tohoročné teľce. Sú obe vydarené,
            gazda ich prisadil. Mal by na čom pásť oči, keby chcel. Ale on neprihovoril sa ani
            kravám: beztoho nie sú hodné, aby gazda na kravu pozrel, nie to ešte prihovárať sa jej.
            S kravou nech sa mazní gazdiná: on neberie peniaze ani za maslo, a bez mlieka by on ešte
            ta vyžil. Jalovice a teľce, to i samo prezimuje, dosť že im lecikedy pohodí chĺpok sena,
            alebo zatrúsi do sečky dačo trojky. On radšej si prezrie voly.
   </p>
   <p>
    Žľab majú oproti popri stene a dvoma prejmami sú oddelené od seba tri páry roháčov.
            Gazda vstúpil k prvému páru, hneď pri dverách oproti teľcom. Aká to krása! Voly obrátili
            sa ku gazdovi; náručný pohodil hlavou, udrúc dlhým rovným rohom o stenu, v ktorej sú
            poupchávané špáry machom. „No čože?“ prihovoril sa mu gazda a potľapkal ho po lopatke.
            Vôl miesto odpovede zafučal a prezeral, či gazda nejde vsypať dačo dobrého do žľabu. Ale
            nesype nič, len vymetá sečku, čo zvýšila, a nesie ju kravám. „Na — žer!“ núka ich. „No,
            nepáči sa, mazny!“ okríkol kravy, keď iba poňuchali sečkou a netýkajú sa jej. „Koláče
            vám budem vypekať — nebojte sa! Počkaj trlica, po iné roky by si vymietla i sečku z
            odriapaných snopkov: teraz jačmenná smrdí.“ A viac sa na kravy neozrel, vrátil sa k
            prvému páru.
   </p>
   <p>
    Pohladil podsebného rukávom: vôl sa prehol ako lasica a šibol gazdu chvostom. „No — ty
            oplan!“ nadával mu gazda, ale vidno, že sa naň nehnevá. „Už si sa popravil trochu: ale
            si odpratal nejednu meričku jačmeňa, kým tá škutina z teba zišla.“ A pošuchal ho dlaňou
            po šiji. Vôl stál ani upečený: srsť sa na ňom skoro ligotala. Gazda prekročil burtnicu
    <sup>
     [
     <a class="footnote" href="#ftn.id2523102" name="id2523102">
      1
     </a>
     ]
    </sup>
    a zastal. Dlho, dlho díval sa na svoje sivé voly, ktoré má už skoro celý
            rok, ktoré miluje väčšmi než ženu i vlastné dieťa.
   </p>
   <p>
    Ťažko mu bolo odtrhnúť sa od nich. Bol by tak stál do večera, ba do súdneho dňa, a
            díval sa na ne. Ale musí ísť i k druhému páru. Ten stojí hneď za prejmou. Nie sú také
            veľké, ale sú to tiež pekné junce. Náručný obrátil ku gazdovi svoju krásnu hlavu. Naozaj
            krásna! Čelo široké, z neho vyrastajú rohy, ešte sú skoro celkom čierne. Len pri samom
            koreni počína kvitnúť biely pásik. A ten lalok, široký, a skoro k samej hube! I šija
            mocná, veru sa nezľakne jarma, ani bársakého ťažadla.
    <sup>
     [
     <a class="footnote" href="#ftn.id2523142" name="id2523142">
      2
     </a>
     ]
    </sup>
    „Jeleň, Jeleň!“ oslovil ho gazda a poškrabal medzi rohmi. „Čože — nepáčilo
            sa?“ hrešil ho, vidiac vo žľabe mnoho sečky. „Majstri! sečku odfúkať, jačmeň vyzobať.
            Príde na psov mráz: var’ ti inde slaninou budú priprážať, čo?“ A prevalil sa naň a,
            prevesiac ponadeň ruku, šúchal ho po boku. ,Podarené hovädo!‘ myslí si, vymetajúc a
            čistiac žľab. ,Takého ešte v tejto stajni nebolo. Údov pevných, rohov doširoka… Hm, ale
            toho podsebného musím prekupčiť: ten sa k nemu nešikuje…‘ A gazda Machaj zabudol na
            všetok hnev a všetky krivdy, čo musel kedy znášať: bol celý uspokojený. Tam odrastené,
            robote priučené voly, do oračky sa nemusí hanbiť s nimi. I hradskú by s nimi preoral. Tu
            zas junce, ktoré cez leto na holi vyrastú a na zimu dohonia tie staršie. ,Mohol by orať
            i na týchto,‘ myslí si a usmieva sa. ,Ale načo? Dosť na starších pooriem — tieto budú
            brániť za mnou…‘ Ale tu padla mu na dušu zase tôňa. Obkročil prejmu a stál naraz za
            tretím párom.
   </p>
   <p>
    „No, čože sa hádžeš ako potkan vo vreci!“ zašomral na junca, ktorý, zbadajúc gazdu,
            hneď odskočil naľavo. „Ty ničomník ničomný! Bohdaj si bol skapal tam!“ Junec pozoroval,
            že gazda ho nemá veľmi rád, preto nespúšťal z neho oka. Odskočil nabok a bol by vyskočil
            možno i na šop, keby nebol retiazkou k žľabu priviazaný. „Čože sa duríš, ty ničiga
            podkasaná. Ak chytím ten tiesk, tak ťa hlobnem —“
   </p>
   <p>
    Poodstúpil nazad a prezeral svoje najmenšie junce. Ale nie je dobre vidieť, lebo stoja
            v kúte, a tam je dosť tma. Vošiel medzi ne, odopäl retiazky a vyviedol junce zo stajne.
            Retiazky im zapäl okolo šije, aby sa po zemi nevliekli, a junce na slobode podvihli
            hlavu a zalomili šije a pustili sa dvorom. Pekné divadlo, ako si tam strečkujú! Ale
            gazdu, ako vidno, to neteší. Čím ďalej, tým väčšmi je mu tvár smutnejšia a hnev veľký
            rozjedá sa v ňom. ,Kde som podel oči, kde, ja starý blázon?‘ nadáva si v tichosti.
            ,Došikovať si do stajne takého čaptavého čerta!‘ Pritom pozeral veľmi pilne jednému z
            juncov na zadné nohy. ,Zakáša — darmo je…‘ to je koniec pozorovania. A tento výsledok
            ešte väčšmi ho rozjedoval. ,Nebudeš mi ty dlho špatiť moju stajňu. Odpeliam ťa, čo
            odpoly darmo…‘
   </p>
   <p>
    ,Pane Bože, čo sa mu robí?‘ trápi sa Katrena v komore pri obloku. ,Čože sa blaznie s
            tými junci? Ešte daktorý trafí zle skočiť a galiba je hotová.‘ No onedlho zazrela mužovu
            tvár, ako zaháňal junce do stajne a hneď prikrčila sa pod oblokom, aby ju nezbadal. ,Aký
            je nafúkaný! Čože mu zas sadlo na ten nos?‘ Vošla do kuchyne ešte dokončiť rannú robotu
            a potom šla do izby, kde už stáli navíjačky s pradenom.
   </p>
   <p>
    Ani pol fajfty
    <sup>
     [
     <a class="footnote" href="#ftn.id2523253" name="id2523253">
      3
     </a>
     ]
    </sup>
    nenavila, keď počula, že muž ide popod stenu, kamsi von. „Kdeže ide otec?“
            pýtala sa chlapca, ktorý sedel pri stole a cmúľal si palec. „Choď na cestu a pozri, kde
            pôjde.“ Chlapec vybehol ako guľa za otcom. ,Veď je to len kríž s takým mužom!‘ vzdychala
            si. ,Priadzu by už prichodilo navíjať a krosná rozhegané. On sa neozrie, len vždy voly!
            Ba či im zas nenasypal jačmeňa?‘ Nechala navíjačky a vbehla do stajne. Prezrela žľaby,
            ale sa sklamala; boli čisté, vymetené. ,Predsa nie!‘ potešila sa a šla ku kravám. Sečky
            majú plný žľab. ,Obriadil vás, obriadil: pekne vás ten riadi!‘ vzdychala, presýpajúc
            sečku v dlaniach. ,Nebojí sa Boha; nevinné hoviadka vädiť samou sečkou!‘ Vbehla do
            rezačky, načrela plnú ličienku ďateliny, ktorá nadrobno porezaná bola v kúte a sypala ju
            kravám a jaloviciam. „Nate; aspoň keď ho niet doma, obživíte sa trochu.“
   </p>
   <p>
    Vrátila sa s uspokojeným srdcom k navíjačkám a rozmýšľala, aký ona má s mužom kríž.
            Malý Jano vbehol do izby celý zadychčaný. „Mamo, otec — otec išiel…“
   </p>
   <p>
    „No, kdeže išiel, moje dieťa?“ sošila ho matka.
   </p>
   <p>
    „Išiel…“ a tu sa zas zasekol: „do vyhne!“ vykríkol tak tuho, ako keď z fľaše vyskočí
            špunt. „Sňal sa so strýkom Chrobákovie a vošli do vyhne.“
   </p>
   <p>
    „No, dobre, syn môj!“ pochválila ho mať. Syn si sadol k stolu a cmúľa palec. Mať si
            myslí: „Veď je to len kríž s takým mužom. Každý deň u kováča!“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523102" name="ftn.id2523102">
        1
       </a>
       ]
      </sup>
      <span class="emphasis">
       <em>
        burtnica
       </em>
      </span>
      — nižšia časť v maštali, kde sa zhromažďuje
                    hnoj
     </p>
    </div>
    <div class="footnote">
     <p>
      <sup>
       [
       <a class="para" href="#id2523142" name="ftn.id2523142">
        2
       </a>
       ]
      </sup>
      <span class="emphasis">
       <em>
        ťažadlo
       </em>
      </span>
      — kolík uprostred jarma
     </p>
    </div>
    <div class="footnote">
     <p>
      <sup>
       [
       <a class="para" href="#id2523253" name="ftn.id2523253">
        3
       </a>
       ]
      </sup>
      <span class="emphasis">
       <em>
        fajfta
       </em>
      </span>
      — (z nem.) veľká cievka na motovidle, prístroji na
                    navíjanie nití
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523328">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Jano Machaj ani vari druhú zapekačku nedokúril u kováča a ani nevypočúval všetko, čo
            sa prihodilo od včera obeda v dedine, keď na jeho dvore zavŕzgali dverce a nimi vstúpila
            Puchorka, ešte dosť mladá Eva. Že čo u Machajov hľadá? Radšej sa spýtajte, čo tak pozde
            prišla. Jedného dňa neminie, aby nebola u Machajov a dakedy je dva, ba i tri razy. S
            Katrenou je vrstovnica, a staré kamarátstvo zostalo, hoc Katrena sa vydala za bohatého a
            Eva iba za domkára. Alebo možno pre túto nerovnosť majetku také tuhé kamarátstvo bolo
            medzi nimi. Lebo veru neviem, či by Eva do Machajov tak často zabehovala, keby bola taká
            bohatá, ako je Katrena, alebo keby Katrena bola taká chudobná ako ona. Čo raz do
            Machajov príde, nikdy nič nedonesie, ale veru skoro vždy dačo odnáša.
   </p>
   <p>
    Ale dnes nejde tak smelo ako indy. Zakráda sa po dvore ani kavka, keď hľadá v čerstvej
            brázde chrústov; obzerá, či nezmerčí dakde „jeho“, gazdu. Je si skoro istá, že keby sa
            tu s ním stretla, nebolo by jej to na osoh: aspoň gazda by ju dáko radostne nevítal.
            ,Nebude doma, bude u kováča,‘ myslí si — a šuch! už je v pitvore a nakukuje všetkými
            dverami, kde by mala koho hľadať. No v komore ticho, v kuchyni ticho, len z izby počuť
            šumot; to navíjačky robia vietor. Vopchala hlavu medzi dvere, prezrela izbu a všetky
            kúty, či ten, koho toľme sa bojí, dakde nečupí, a keď nespáčila nikoho, vrtko, ani koza
            na streche, vhupla do izby.
   </p>
   <p>
    „A si doma, Katrena?“ pýta sa gazdinej.
   </p>
   <p>
    „Kdeže by bola; vidíš, že som doma,“ odpovedá gazdiná.
   </p>
   <p>
    „Nuž ja že budeš dakde,“ na to Eva.
   </p>
   <p>
    Kto by bol teraz na ne hľadel, myslel by, že Katrena nemá Evu za seberovnú. A ono je
            nie tak. Má ju ináč veľmi rada. A to by sa ani nezdalo, keby Eva bola inakšia: ale tá sa
            Katrene sama podkladá, akoby jej bola slúžka.
   </p>
   <p>
    „Tvoj je nie doma?“ pýta sa gazdinej. „Nevidela som ho na dvore.“
   </p>
   <p>
    „Išiel kdesi,“ odpovedá Katrena, ale nedopovedala kde. „Máš i šťastie, že si ho
            nenatrafila. Nezobral by ho na dve fúry. Jeduje sa na vás: i zakázal mi do vás chodiť.
            Čo ste mu to zase vyviedli? Ja neviem nič, iba tuto, keď sa fúka ani moriak, pre čosi.“
   </p>
   <p>
    Eva si zakryla obe ruky zásterkou až po lakte a počúvala pozorne, čo Katrena hovorí.
   </p>
   <p>
    „Naozaj ti zakázal? A ty čo? Nič si nepovedala?“
   </p>
   <p>
    Katrena prestala točiť koleso a pozrela na ňu s výčitkou.
   </p>
   <p>
    „To len tak povedať, ako tvojmu Ondrovi. Čušala som, akoby mi ústa zašil. I nepôjdem k
            vám, lebo sa zaveral, že mi nohy odtne…“
   </p>
   <p>
    „Ten nešťastný jazyčisko!“ zalomila Eva rukami, akoby sa bolo veľké nešťastie stalo.
            „Ja ho zabijem, to nešťastné táradlo.“ A kto pozrel na jej pevnú územčistú postavu, na
            ramená ako války, ľahko by uveril, že by zdolela zabiť „táradlo“. „Len počuj, čo ti
            nevyvedie!“ a zložila ruky na prsiach, pozrúc spod čela na Katrenu, „Bol s tvojím u
            Mochúľa skoro do polnoci a povadil sa s ním. Tá šepleta! povie ti mu…“ tu sa nachýlila
            ku Katrene a stíšila hlas: „Povie mu, že vraj tvoj sa nevyzná pri juncoch; že kúpil vraj
            čaptavého!“ Pomlčala, akoby čakajúc, čo Katrena povie. Ale Katrena nič neodpovedala.
            „Len si posúď, stvora moja, keď tvojmu do očú takú vec povie! Zabiť ho môže radšej, ako
            mu to povedať. A ten niktoš ti mu zjavne povie, že vraj máte junca čaptavého.“
   </p>
   <p>
    „A je naozajst čaptavý?“ pýta sa Katrena. Reči Evine sa jej málo dotkli.
   </p>
   <p>
    „Je čaptavý — to je ako na písme, keď môj raz povie,“ odpovedá Eva trochu sklamaná.
            Mívala si, že Katrena bude ktovieako hromžiť na Puchora, a tá nič. „Môj sa rozumie do
            juncov. Ale kto mu rozkázal hneď vybľabotať! Tvoj bol, ani čo by hrom bol šibol doňho. I
            bol by ho možno podrúzgal, keby môj nebol skočil do pitvora a potom do pivnice. Presedel
            tam do tých čias, kým sa tvoj nezobral a nešiel spať. Prišiel po polnoci a ešte ako mi
            to rozprával, zub na zub mu nedopadoval: taký bol zdurený. A tvoj ako vraj vykrikoval po
            krčme! Nechoď mi do domu, neukáž sa mi na oči, lebo takto a takto… Vidíš,“ zakvačila
            ruku o ruku a vystrela ich proti Katrene: „Vidíš, čo mi narobil: a keby prečo, ale pre
            sprostého junca! Keď je čaptavý, nech je tam čaptavý — nemusel mu to vyhodiť na oči! kde
            sa ja hodím, kde sa ja obrátim, ak sa tvoj odhodí od nás!“ vykladala, ako nad smrťou
            najmilšieho človeka. „Záhon pod ľan, druhý pod švábku: kto mi to dá, kto mi to nahradí?“
   </p>
   <p>
    Katrena sa dívala do zeme a neodpovedala. „Nič nepovedal? Čo urobí? Dá nám pod ľan a
            pod švábku tie zemičky? Lebo ak nie, ja — ja…“ Tu pustila sa do plaču a zásterkou
            utierala si oči, bárs nebolo v nich ani znaku po slzách. „Ja mu poviem: nech príde, nech
            uperie toho ako chce, nech ho zmláti ako hniličku — ja mu ho budem držať, hej na moj
            pravdu budem. Lebo čo nedržal jazyk za zubmi, čo štekal, keď mu nebolo treba. A ja pre
            jeho jazyk ostanem bez ľanu a švábky? Jaj, kebys’ vedela!“ Vytrčila Katrene päsť, že ani
            paholok by ju nemal takú; „Kebys’ vedela, ako by ho bola poobháňala! Ale on — čušal,
            sedí od rána v kúte, ani čo by sa mu duša bola stratila. Na moj pravdu, ľúto mi ho
            prišlo.“ A kútky sa jej trhli a brada potriasla. „Neborák — banuje! Neviem, čo by dal,
            keby sa to nebolo stalo…“ Eva zas priložila zásterku k očiam, ktoré i teraz ostali
            celkom suché. „Nič nechcel na ráno, ani raz do úst; už som ho i prosila, nechcel ani
            lyžku. A uvarila som dobrej rascovice, len tak voňala. Nuž neviem, čo…“
   </p>
   <p>
    „Nuž čože by!“ odpovedala gazdiná. „Len neplač nič po nič. Ako sa povadili, tak sa
            udobria. Keď čaptavý, nuž čaptavý — veď mu neprebil hlavu. Príde raz oračka, jednako si
            bez tvojho neporadí. Kto mu zapoháňa? Paholok? Ten bude na jednom páre brániť. Do pluha
            zapriahne dva páry, a k tým treba pohoniča — kohože iného vezme? Len dajte pokoj. Keď sa
            fúka, nech sa fúka; veď on príde do vás a bude sa ešte prosiť.“ Táto reč potešila Evu
            nesmierne. Tvár sa jej vyjasnila a oči sa usmievali. „Prosiť sa mu bude — pamätaj moje
            reči!“ doložila gazdiná.
   </p>
   <p>
    „Dal by Pán Boh!“ vinšovala Eva. „Môj pôjde hocikde vďačne.“ A Eva bola už celkom
            uspokojená. Naraz sa zobzerala po izbe a tichým hlasom pýtala: „Katrena — nemáš
            kapustnice? Kapustnice by mu uvarila. Po včerajšku mu pľuští, azda si tej zaje. Bojím
            sa, aby sa mu dačo nestalo, lebo je naozaj smutný.“
   </p>
   <p>
    „Bude kapustnice dosť,“ zvestovala Katrena. Zabudla v tom momente, ako vyhovárala sa
            mužovi, že kapustnice nemá, lebo kapustu vraj včera zmývala. „Len na, trochu mi navíjaj,
            ale nepomäť pradeno!“ A odišla.
   </p>
   <p>
    Eva chytila rúčku, krútila koleso, ale práca nešla jej tak ako Katrene. Nenavíjala sa
            niť ku niti tuho a riadne, ako sa žiada, i niť na pradene jej preskočila a odvisla na
            navíjačkách. Ani pásmo nevedela, ako svedčí, rozpustiť: vôbec priadza sa skomolila a
            fajfta bola mäkká, čo niti boli krížom-krážom.
   </p>
   <p>
    „Choďže choď!“ odháňala ju Katrena. „Ja len neviem, ako môžeš byť takáto ničomná! Ani
            navíjať nevie, ako sa patrí. Ruky ti poodtínať. No — no…“ jedovala sa, naprávajúc
            pradeno. „Všetko rozčuchrala.“
   </p>
   <p>
    „Veď počkaj!“ miešala sa jej Eva.
   </p>
   <p>
    „Nechaj — netýkaj sa!“ odháňala ju. „Tam si vezmi kapustnicu. Rezeň slaniny máš tam.
            Bude aspoň zapražiť. No, ale takto roztriasť pradeno!“
   </p>
   <p>
    Eva bežala k peci, kde bol hrniec s kapustnou polievkou. Pustila si jej na jazyk, ústa
            sa stiahli na gombičku. „Haj, či je — ani britva! Len ako držíš tú kapustu? Takej
            polievky nemáš v celej dedine. No ale sa zaraduje Ondráš — a ešte slanina! Akože sa ti
            odslúžim? Počkaj: keď budeš priadzu na krosná naprávať, prídem ti pomôcť, len mi daj
            znať. A teraz idem — ďakujem pekne: dobre sa maj!“
   </p>
   <p>
    Skryla hrniec pod zásteru a do druhej ruky rezeň slaniny a takto obťažená vyšla do
            pitvora. Katrena ju vyprevádzala. Iba tu, predo dvermi, vo dvore, gazda Machaj.
   </p>
   <p>
    Eve dobre hrniec nevypadol a slanina. Videla, že gazda sa nepotešil, zazrúc ju odnášať
            čosi.
   </p>
   <p>
    „A je, ľaľa, už dosť pekne — ovce už zajtra vraj vyženú na pašu,“ prihovorila sa mu
            Eva.
   </p>
   <p>
    „Ba ja teba vyprášim, ak raz odpášem remeň. Len také franforce budú lietať za tebou!
            Čože tu chce táto jašterica, čo chce: a ešte ti z domu bude vydry odvláčať! Čože je to?“
            A bez veľkých príprav odhodil zásterku, spod ktorej sa mu usmiala širanica s kapustnicou
            a rezeň hodný slaniny. Skoro zdúpnel, ako to videl. Kyslá chuť a pekná vôňa polievky
            pošimrala mu nos; i tá slanina taká pekná. A ako stoja obe! Eva drží širaňu za obe uchá
            a usmieva sa hlúpo; Katrena zas sa trasie. „Tak vy takto? Vydry vypúšťať, keď ja
            vytiahnem nohu z domu? a mne kapustnice ani za lyžku nežičiť, a kade-tade v širaniciach
            roznášať? Komu je tá slanina?“ zahrmel na Evu.
   </p>
   <p>
    „Jaj, bože!“ podskočila od strachu. „Ondrášovi nášmu…“
   </p>
   <p>
    „Čo?“ vykríkol a v tú chvíľu už mal širaňu v rukách. Eve zvýšili iba uchá. S veľkým
            udivením hľadela na ne, ako mohli sa tak odtrhnúť. Spomedzi rúk gazdových tiekla
            cícerkom kapustnica a rozšírila sa v celom dome kyslastá vôňa. Širaňa bola puknutá a či
            zabitá. „Mne toto robiť?“ oboril sa na vlastnú ženu. „Takto mňa cigániť?“ A širaňu
            podvihol nad hlavu, že mu polievka tiekla do rukáva a až do pazuchy.
   </p>
   <p>
    Katrena už vedela, čo ide byť. Skočila mužovi za chrbát a prikrčila sa, chytiac sa mu
            pliec. On sa dosť obracal, ale ona sa tiež obracala. Rozjedovaný hodil širaňu naprostred
            pitvora. V pitvore zdudnelo, z izby sa ozval detský krik: „Mamó — mamó!“ Katrena
            vyskočila na podstenok splašená, čo muž teraz už urobí. Ale ten fučal, odhŕňajúc nohou
            črepy zo širanice a hrešil. Eva medzitým uskočila. Polievka sa vyliala, to je pravda:
            ale slaninu predsa ratovala.
   </p>
   <p>
    Ukrutný Machaj vošiel do izby a tíšil ustrašeného syna:
   </p>
   <p>
    „No, neboj sa — nik ťa nebije!“
   </p>
   <p>
    Katrena odbehla do susedov, „či už naprávajú priadzu na krosná“. Vybola tam do samých
            polvečier. Prišiel po ňu syn Janko, „aby mať prišla variť, že ju otec volá“. Vtedy mať
            vrátila sa i so synom domov, a gazda sa jej predsa nedotkol.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506568">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Jano Machaj tak sa premenil, že sama Katrena počala sa báť oňho. Spomenutý výstup v
            stajni a vo dvore s najmenšími junci opakoval sa skoro každý deň. Zavieral pritom dvere
            na závoru, aby ho nikto neprichytil. Ale čím diaľ prehliadal, tým jasnejšie videl, že
            Ondro Puchor má svätú pravdu. Junec zakášal nohou. Mimo toho chôdza jeho bola veľmi
            neporiadna, lebo ometal zadkom, čo každý musel na prvý pohľad spozorovať.
   </p>
   <p>
    „Kde som mal oči, kde som mal oči?“ nadával si zakaždým, keď vyviedol junce do dvora.
            A prečo ich vyvádzal? Lebo skrsla v ňom každé ráno akási úfnosť, že junec tú chybu nemá
            od prírody, ale iba do času, a že snáď minulej noci ju stratil. A čo raz ho revidoval,
            zakaždým sa presvedčil, že úfnosť bola nadarmo. A pritom, aká to hanba, keď Machaj má
            chybného junca! Ako ho svetu ukáže, ako ho zapriahne? Iste ľudia pôjdu na diváky, keď
            prvý raz zapriahne junce, lebo ich máva na div: ako sa musí hanbiť. „Kde som podel oči?“
            narieka ustavične. A ono vie dobre, kde podel oči. Junce kúpil od Mičincov, len tak
            znenazdania, keď sa stretol s nimi v meste. Nebolo s ním Ondra Puchora. Ondro Puchor —
            to boli jeho oči. Chodieval s ním po jarmokoch; Ondro vyberal, prezeral, a vždy prezrel
            dobre, i výhodne kúpil. A vtedy vari prvý raz ho nemal so sebou — i tak obesil si na
            hrdlo čaptavého junca. To ho jedovalo; to, že Ondro je majster pri voloch, a on
            nespôsobný. A ako mu Ondro do očú povedal, že chybne kúpil: vtedy ho veľký hnev zaujal.
            A ten hnev neprestáva, ale nanovo sa rozširuje, čo raz pozrie na nešťastného junca. Keby
            ho mohol odpeľať, čo hneď za pol ceny! Čo by mu vyničel a nezostalo po ňom pamiatky!
            Chytro by kúpil druhého a nik by nezvedel, čo Jano Machaj vyviedol. Ale junec nie. Stojí
            v stajni, a bude stáť, kým ho gazda neodvedie na jarmok. A len aby ho včas predal, kým z
            dediny chlapi neprídu…
   </p>
   <p>
    Nikomu sa nezjavil, že sa vyberá na jarmok. Ani žene nerozkázal upiecť kabáč a obariť
            slaniny alebo postaviť do kapusty klobásu. V deň jarmoku, na svätého Jozefa, vstal o
            druhej po polnoci a obliekol sa do šiat trochu sviatočných, trochu robotných. Katrena
            zobudila sa na šuchot.
   </p>
   <p>
    „Kde sa zberáš?“ pýta sa ho ešte rozospatá.
   </p>
   <p>
    „Ba že si tak počula!“ okríkol ju muž. „Indy by ju kanóny nazobudili, teraz má uši
            tenké. Lež a spi!“
   </p>
   <p>
    Ľahko sa to povie! ,Čo, keby sa šiel zverbovať, alebo obesiť!‘ pomyslela si Katrena, a
            veľmi sa predesila. Bola i tak rozospatá, a potom vídala po tieto dni muža zamysleného.
            ,A veru ten ide na jarmok!‘ vhuplo jej do hlavy. Muž si zakladal kapsu na plece; z toho
            usúdila, že sa zberá na jarmok.
   </p>
   <p>
    „Bola by ti dačo uvarila,“ ponúkla sa úslužne, teperiac sa z postele. „Čože si
            nepovedal večer, že do dňa zberáš sa na jarmok?“ Bola žena poslušná, ale tu ho musela
            vyhrešiť, že nemá k nej dôveru.
   </p>
   <p>
    „Toť — vybubnovať to dám v dedine, či čo!“ zahriakol ju najedovaný. „Povedám ti: lež a
            spi. A nepovedz nikomu, kde som,“ doložil trochu vľúdnejšie. „Ach, Pane Bože,
            postretajže!“ vzdychol zbožne, podvihnúc klobúk a hľadiac do povaly; „aby som darmo
            nechodil…“
   </p>
   <p>
    Katrene nepáčil sa celý ten spôsob, ako sa vybral. Už to, že zatajoval, kam ide, i že
            bez spiežovcov vedie junce — to všetko sa tak pozdávalo, ako keby muž chcel dakoho
            podviesť a potajomne sprostiť sa juncov. Bola skoro istá, že na takej veci nebude
            požehnania. A bolo jej ľúto. Ak nepredá, vráti sa ešte väčšmi nahnevaný a hnev ten na
            nej vyleje. Spomínala, v akej ju mal kedysi vzácti, až časom jeho city ochladli, ani keď
            vodu od ohňa odstaví. Teraz začína s ňou zachodiť, ako každý iný starec so ženou. Prišlo
            jej ľúto časov, kým za ňou chodil. Čo vtedy nasľuboval! Že bude celkom inakší ako tí
            druhí. Maľovala si život, že jej kvôli všetko sa prevráti. Dnes už vidí, že jej planéta
            nebola odchodnejšia od tých, čo druhým nad kolískou svietili. Kým privykla, kým sa
            rozlúčila s nádejou, že všetko sa splní, nejednu noc preplakala. Teraz už neplače,
            navykla niesť svoje bremeno.
   </p>
   <p>
    Ondro Puchor prebudil sa ešte za tmy. Cestou bolo čuť hlas spiežovcov, hovor idúcich
            do jarmoku. Pohladil načuchrenú hlavu, sadol na posteli a veľké nohy spustil na zem.
   </p>
   <p>
    „Ty, dnes je v meste jarmok,“ prihovoril sa žene, ktorá pri kozube priadla, púšťajúc
            pod prsty strašné hľuzy pačesov. Bola Eva Puchorová priadka veľmi planá. „Čo ja urobiť:
            ísť, či nejsť?“
   </p>
   <p>
    Zložila ruky na lono a vreteno popustila, že celembalo na začatej niti. Pozrela na
            muža s úsmevom na tvári. „Veď by bolo. Doma nemáš roboty — ale čo tam budeš robiť?
            Machaj ťa nezavolal?“
   </p>
   <p>
    Ondro zazíval a hodil rukou. „Horký! Ani nepozrie v tú stranu, kde som ja. Ako keby ja
            bol na vine juncovi. Nepozrie ten. A bezo mňa ho neodpelia — pamätaj! Lebo na jarmoku
            jazykom nakladaj: a ten je na to nespôsobný. I tají sa, že na jarmok nepôjde, a ono
            Mochúľ to vie, a ja som hneď vedel; takého lazára on v stajni nestrpí. Nepôjdem —
            neudobrí sa. A vidíš, mňa toto veľmi mrzí. Pôjdem — neviem, čo ma tam potká.“ Zahľadel
            sa do ohňa a či na ženu. „Čerti mi posvietili to slovo na jazyk: ale nešťastná pálenka!
            Ej, radšej som sa mohol zabiť. Radšej.“
   </p>
   <p>
    „Ale choď,“ riekla Eva veľmi láskave. „Choď, azda sa pomerí. Lebo naozaj bez neho nám
            je ťažko. I zárobok, i takto ťa zratuje. Choď, probuj šťastie. Ja pôjdem ku Katrene na
            priadky. Jeho nebude doma, Katrena bude rada.“
   </p>
   <p>
    „Jaj, čo som plietol tým nešťastným jazykom!“ vyčítal si Ondro. „Ale kto sa nazdal, že
            si tak vezme na nos? A vonkoncom ja to takto nenechám. Zárobok ako zárobok: ale, vieš,
            ťažko mi je, ak si nájde druhého pohoniča do oračky! Už som tak uňho privykol — veď sme
            boli ako bratia!“
   </p>
   <p>
    Obliekol sa napochytre; zjedol, čo bolo; zahodil kapsu, pravda, prázdnu, a halenu
            sviatočnú, zavesil si čugaňu a hybaj. Eva vyprevadila ho na ulicu a tam mu ešte
            vinšovala.
   </p>
   <p>
    Títo ľudia nažívali tak utešene, že hociktorý mladý pár mohol by im závidieť. A to len
            keď boli medzi sebou. Medzi svetom tak sa držali ako iní, lebo svet by ich bol dosť
            ľahko vysmial, že sa maznú. Eva dakedy pred ženami zle-nedobre na svojho, len aby ženy
            videli, že ani ona nie je do muža zaľúbená. A ona je ešte dosiaľ zaľúbená a on tiež. A
            bude už pomaly desať rokov, čo sa zobrali. Ondro bol hrubý krajčír, šil nohavice i
            haleny pre svoju a dve susedné dediny. Pritom dve letá bol voliarom a tu priučil sa od
            starého Jura všeličomu. Po Jurovej smrti stal sa on najlepším doktorom a vôbec znalcom
            statku, menovite rožného, a najväčšmi volov. Nie div, že Jano Machaj upriamený na pekný
            statok, obľúbil si Ondra a nepohol sa nikam bez neho. Na každý jarmok ho volal a Ondro
            vždy rozhodol, ktoré junce a prečo kúpiť alebo nekúpiť. Iba teraz Jano sám bol pri kúpe.
            A to stalo sa takto. Bol v meste a tu zazrel Mičincov, ako ženú kdesi junce na jarmok.
            Chlapi ich už v meste čakali, zastavili a vyberali si z kŕdľa čo lepšie. Jano sa dal
            zviesť. Kúpil junce, o ktorých sme už toľko pohovorili. Prvé bolo, že si dal zavolať
            Ondra; chcel sa mu pochváliť kúpou. Ondro iba pozrel: videl, že sa Machaj oklamal. Kúpil
            i nepekného junca i so slabými nohami. Hneď si umienil, že tie nebude v Janovej stajni
            trpieť, že ich predá pri prvej príležitosti. A ono stalo sa čosi iného: opil sa,
            vybľabotal Janovi, že čaptavého junca kúpil, a Jano vypovedal mu z kamarátstva. Keby nie
            Mochúľ, Ondro by ani nevedel, že Jano išiel na jarmok. Krčmár Mochúľ bol teraz Janovi
            tajomníkom.
   </p>
   <p>
    Ondro si vec takto rozhútal. Pôjde na jarmok, narazí Janovi kupcov dákych neznámych a
            prikmotrí sa k Janovi, nastane zmierenie a večer sa vrátia ako dobrí priatelia. Lebo čo
            majú z tohoto? Jano škodu a Ondro psotu. Jano musí hľadať iného pohoniča k jari a ten ho
            natiahne v cene a možno i do roboty nebude súci. A potom ako by mu dalo hľadať inde
            prácu a kde by ju takú našiel! Veď len koľko sadla, masla, mlieka, slaniny, múky a
            hrachu nadonášala Eva od Machajov. Skoro nikdy s prázdnou rukou ju nepustí Katrena. Iba
            tak sa dá vysvetliť, prečo u Puchorov nebýva psota; Puchor nemá vôbec zemí a remeslo ide
            dosť lahodne. Len tak si možno predstaviť, kam sa podeje u Machajov to maslo a tá
            slanina, ktorej minie sa práve toľko ako v každom dome, kde je plno čeliadky.
   </p>
   <p>
    Nie div, keby náš Ondro preto banoval za Machajom. Ale smutný je nie tak preto ako pre
            iné. Naučený je od rokov s Janom chodievať, začal sa tak cítiť akoby gazdom bol on, a
            nie Jano. Čo raz viedol Janove voly a počul ich vychvaľovať, bolo mu, akoby to boli voly
            jeho. I v dedine ho ctia, že je gazdom u najlepšieho skoro hospodára.
   </p>
   <p>
    Preto dnes ráno neťažilo sa mu vstať, neťažilo sa mu ísť do jarmoku. Chcel všetko
            vydobyť, čo utratil.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506956">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Jano Machaj zaujal výhodné stanovisko na trhu. Zviazal junce vôdzkou a stál pri nich,
            čakajúc, či dáky kupec učlovečí sa pozrieť na ne. Statku, menovite volov, dostavilo sa
            málo. Tak obyčajne býva na jozefskom jarmoku. Žiaden gazda nepredáva statok pred
            oračkou: iba koho bieda donúti, alebo kto ho má nepodarený, slabý. I kupca málo. Čo
            lepší gazda, každý hľadí si zadovážiť statok na Brtomila
    <sup>
     [
     <a class="footnote" href="#ftn.id2506981" name="id2506981">
      4
     </a>
     ]
    </sup>
    alebo na Gála; pred zimoviskom je lacnejší. Pred oračkou kupujú iba takí, čo
            nemajú krmu dostatok, alebo čo predali statok na stajni, a to veľmi výhodne. Junce do
            roboty slabé, málokto bude kupovať, keď i tak krmu je namále, a čo jest, to sa minie v
            oračke. A Janove junce nie sú do roboty, na šiji nemali nikdy jarma.
   </p>
   <p>
    Ondro znal veľmi dobre, že sú okolnosti veľmi nevýhodné: ale úfal sa, že šťastie ho
            neopustí. Jano, ten málo rozmýšľal. Jemu šlo o to, aby dnes akokoľvek sprostil sa
            juncov. Bolo už dobre k poludniu, keď ešte vždy stál pri nich a ani jeden kupec nespýtal
            sa ho na cenu, ba ani len nezastal pri ňom. Tí, čo pri ňom s volmi stáli, už dávno
            odišli. Pijú kdesi oldomáš. Okolo nich sa len tak kupci rojili. Všade dookola vrava,
            krik, prísahy, kliatba, požehnávanie, iba pri ňom ticho a smutno, akoby stál na
            stratenej varte. Ešte dobre, že nikto z dediny ho nespáčil a nepustil sa s ním do reči.
            Bol by zahynul od hanby, nech by ho dáky známy prichytil stáť pri takýchto kalikách.
   </p>
   <p>
    Práve bol pohrúžený v takýchto myšlienkach, keď zazrel zďaleka Ondra na jednej
            čistine. Obzerá sa na všetky strany, akoby dakoho pilne hľadal. „Čo tu chce?“ myslí si
            Jano. „Iba ten mi ešte chýbal!“ A skryl sa za junca, ako len mohol, aby ho Ondro
            nezbadal.
   </p>
   <p>
    Naraz Ondro pozrel na junce — preletel mu tvárou úsmev, akoby si povedal: ,Už ste tu!‘
            Jano videl ten úsmev; uhádol, že Ondro hľadá jeho. Veď ľaľa, i blíži sa k nemu.
   </p>
   <p>
    „Choď mi v čerty, falošník!“ zahundral a zazrel na Ondra. Potom odvrátil sa v inú
            stranu. Každú chvíľu čakal, že Ondro príde k nemu a prihovorí sa mu. A bál sa ho akosi.
            Dlho stál v neistote: konečne obzrie sa nesmelo vpravo, vľavo — na všetky strany. Ondra
            nevidno. ,Chvalabohu!‘ zaradoval sa. ,Len daj, Pane Bože, aby ho už nevidel!‘
   </p>
   <p>
    A stojí zase opustený, ako sirôtka na vypasenom prielohu nemajúca družiek kvietkov.
            Okolo neho sa kupuje, predáva, iba on akoby ho tu nebolo. ,Ktosi mi porobil!‘ myslí si.
            ,Iste ten, ten neprajník. Čo tu hľadá a vidno, za mnou prišiel. Čo chce so mnou?‘ A
            zdalo sa mu, že Ondro je jeho najväčší nepriateľ. ,Musí čosi vedieť: musí! Jediný raz
            som kupoval bez neho, a už sa mi takto povodilo. A nebodaj ich už nepredám. Chce sa
            vypomstiť na mne, čo som sa s ním neporadil. Ale ja ukážem, že i sám môžem… A ono, keby
            on bol býval sa mnou, nebolo by sa toto stalo. On sa rozumie. A ja nemusím iba s ním?…‘
   </p>
   <p>
    Bol by sa dlho takto zhrýzal, keby sa neboli priblížili dvaja chlapi v dlhých
            širiciach. Zastavili sa pri ňom a ticho si šuškali. Neboli zdejší, tak ako zo Zvolenskej
            keby boli. ,To sú oni!‘ myslí si Jano, a srdce mu hlasnejšie bilo. ,Ak týmto ich
            nepredám, tak už nikomu.‘ Tak mu bolo akosi mdlo, cítil sa osamelým. Prvý raz má sa
            jednať s kupci bez všetkej pomoci, a už stratil chladnú krv. ,Keby tu bol, už by sa im
            bol prihovoril,‘ vraví mu akýsi vnútorný hlas. ,Nie, nech si len tam ostane, kde je. Do
            tých čias je dobre, kým ho nevidím…‘
   </p>
   <p>
    „Akože ich ceníte, švagre?“ pýtal sa jeden, oprúc sa na čugaňu a široký klobúk šibnúc
            z tyla na čelo.
   </p>
   <p>
    „Bez piatich pol štvrta,“ odpovedá Jano, a hneď si zas myslí: ,Málo som zacenil — pred
            jarou bývajú v cene. Ale čo, ja som dal rovných tristo, a za rovných im ich zaraz dám.‘
   </p>
   <p>
    Druhý sa poškrabal za uchom a oprel lakťom o čugaňu. „Dáte ich bez pätnástich…“
   </p>
   <p>
    „To je moc!“ zahriakol ho prvý. „Kdeže bez pätnástich! Za rovných mám voly do pluha:
            to volím doložiť tých pätnásť a kúpiť si voly. Veď sú toto mačatá!“ Pristúpil k jednému
            a chytil ho za hubu, prezrúc mu zuby, tak i druhému. „Povedám, v druhom roku. Bez
            pätnástich nedám — za pol treťa, ak chcete.“
   </p>
   <p>
    „Nuž čože sa budeme jednať, dám naraz ostatnú cenu: bez desiatich!“ Jano bol hotový
            spustiť i niže rovných, bol hotový odpeľať junce za každú cenu. Bol netrpezlivý a
            nadchodil naň strach, že ho kupec nechá…
   </p>
   <p>
    Kupec pozrel prekvapený na Jana a na kamaráta. Janovi uškodilo veľmi, že na prvé slovo
            spustil päť. Päť, a čo hneď šajn, na prvé slovo spustiť, je vec veľmi podozrivá. Kupci
            hľadeli druh na druha. Ten pohľad vravel: ,Toto sa mi nepáči!‘ Obišli junce ešte raz,
            pohladili, potľapkali, prešmátrali a koniec prehliadky bol, že sa pýtal starší: „Nemajú
            dáku chybu?“
   </p>
   <p>
    „Čo za chybu? Veru to!“ vykríkol Jano celý zgalamutený. „Nemajú tie chyby, ani čo by
            špendlíkom bodnúť…“
   </p>
   <p>
    „A žerú takto?“
   </p>
   <p>
    „Ako keby pálil,“ veral sa Jano. „Pšeničnou sečkou som ich kŕmil. Nemám krmu, tak ich
            predávam. Príde mi strechu driapať. A žerú. I prúta by žrali. Ľúto mi je ich predať, ale
            krmu niet, ako hovorím.“ Jano sa sám sebe divil, kde sa v ňom tá reč berie.
   </p>
   <p>
    Kupci počúvali a prisvedčovali. „Teraz krmu dosť chvalabohu, strechy budú na pokoji:
            to nie ako zalanským: nuž pšeničnú sečku — hm!“ A kupec krútil hlavou, hľadiac na zem a
            štukajúc čugaňou. Jano bol by dal neviem čo, keby bol zvedel, čo si kupci myslia. A ono
            pozrel, čo ten jeden tak pozorne hľadí na zem. Začervenal sa ako žiak, keď ho dochytia
            na cigánstve. Pred chvíľou istil kupcom, že junce žrali pšeničnú sečku: a tu sám
            náručný, ten nešťastný čapták, vyniesol pravdu na svetlo. Tam pri zadných nohách belie
            sa jačmeň — pozostatky nezažitej potravy…
   </p>
   <p>
    „Ale i pritrúsite dačo do tej pšeničnej sečky?“ posmeškoval starý. „Kde sa vzal tu ten
            jačmeň?“ Pozrel na Jana, ale ten stál ako obarený a bol by náručného zaraz zabil. „Tie
            sta na dobrom koste. V daktorých dedinách ani ľudia jačmeňa nemajú.“
   </p>
   <p>
    Jano nevedel, čo odpovedať. Bolo mu do plaču, že ho stíha také nešťastie pri tomto
            junci. Bolo mu clivo tu samému, neskúsenému, obhadzovať sa okolo dvoch, veľmi
            prefíkaných kupcov. K tomu videl pred sebou istotu, že junce povedie nazad a v dedine ho
            vysmejú.
   </p>
   <p>
    „No — dobre som vám poradil?“ ozval sa hlas, nášmu Janovi dobre známy. Hlas Ondrov.
            „Kde sa ten len berie?“ myslí si Jano, ale naraz ako keby mu ťarcha padla zo srdca.
            Pozrel naňho, oči sa im sňali a ten jediný pohľad zahnal všetky hnevy. Ondrej sa usmial,
            akoby mu chcel povedať: ,Neboj sa, my už tie junce dáko minieme.‘ A v Janovi zobudila sa
            naraz úfnosť, že dnes ešte bude zbavený tejto poškvrny, ktorú si sám uvalil na hlavu a
            či doviedol do stajne.
   </p>
   <p>
    „Poradil ako poradil,“ odpovedá starší kupec. „Junce sa vidia, takto naoko: ale toto
            sa mi vonkoncom neľúbi,“ ukázal na jačmeň na zemi.
   </p>
   <p>
    Ondro sa hneď vynašiel. Zasmial sa Janovi a opýtal sa ho: „Švagre, a vy stojíte tu od
            počiatku?“
   </p>
   <p>
    Jano vedel, že nesmie sa dať Ondrovi do známosti. Ako videl jeho tvár, už bol na
            mieste. Uhádol, čo otázka znamená. „Nie — len toť som sa sem dobil. Bolo tu moc statku,
            musel som tam na kraji stáť,“ ukázal v tú stranu, kde sa končil rínok. „Nemohol som sa
            dotisnúť, len nedávno sa trochu preriedilo.“
   </p>
   <p>
    „To sa môže veriť i neveriť,“ odpovedá starší kupec Ondrovi. „Lebo maznáky si
            nadobudnúť, to je horšie ako rozmaznaná žena.“
   </p>
   <p>
    „A keď je i tak — čože, preto junce môžu byť do sveta. Akože ich vy chováte, keď sa
            zberáte do jarmoku? Na moj pravdu, ani vy neskúpite zrnom. Jačmeňom ich natláčať, komu
            by to vystačilo! To je ako medzi sedliakmi: keď si doma, zješ i švábočku v kožkách, a
            keď ideš medzi svet, už ti len žena obarí tej slaninky alebo klobásy. No — ľaľa! Trochu
            jačmeňa! Pozrite, čo ho máte na tomto rínku. Na moj pravdu, chotár by ním obsial. Len sa
            pojednajte — vy nadhoďte a vy, švagre, spusťte, a bude oldomáš. Junce sú mladé, ale,
            ľaľa, krotké.“ A obišiel ich, tľapkal a hladil; junce to trpeli. „No, a to je moc, keď
            sú nie durné. Divoka ani jarmom neskrotíš. Tieto budú orať samy, bez pohoniča: budú
            chodiť ako deti. A to je tiež moc hodno. No, koľkože dávate?“
   </p>
   <p>
    „Ja pol treťa,“ odpovedal kupec. „Ale tuto vysoko zaťali. Bez desiatich pol štvrta…“
   </p>
   <p>
    „Hm,“ pokrútil Ondro hlavou. „Medzi vami je veľa, deväťdesiat. I vy musíte podbehnúť,
            i tamten,“ ukázal na Jana, „spustiť. Keby to bolo na mne, ja by moc netriznil: preťal by
            to napoly; ten polovicu, ten polovicu. Tľapnúť do ruky a vypiť oldomáš. Ľaľa, ide byť
            poludnie beztoho. No — posošte sa: nadhoďte, ale nie dáku špetku. Čím viac nadhodíte,
            tým prv sa snímete.“
   </p>
   <p>
    „Ja som už beztoho spustil päť,“ ohlásil sa Jano.
   </p>
   <p>
    „Veď tak, čože budete tvrdí! Čo je slušná vec, je slušná vec. No, pohnite, veď on tuto
            švagor ešte spustí…“
   </p>
   <p>
    Starý kupec obišiel junce ešte raz. Prezeral im chrbty, či sú v nich nie uhry, všetko
            poprezeral, poodstúpil nabok a zdiaľky ich muštroval. Skrčil sa a popod ne pozeral na
            druhú stranu. I rohy dlho prezeral a pohladil; snáď si myslel, že sú falošné. Zadíval sa
            juncom i do očú, akoby z nich chceli uhádnuť, čo si junce myslia. Vôbec ničoho nič mu
            neušlo. Ani nohy a chvosty neobišiel. Zdá sa, že konečne sa rozhodol, že junce iste
            kúpi. Pristúpil k Janovi a riekol mu chladne a určite:
   </p>
   <p>
    „Pol treťa i dva. Zjednajte sa, švagre, viac vám nik nedá.“
   </p>
   <p>
    „To je málo,“ riekol Jano sklamaný. Na toľké prezeranie myslel, že mu nadhodí aspoň
            desať. „To je málo.“
   </p>
   <p>
    „No, z malého býva viac,“ riekol Ondro. „Spusťte i vy, a dobre. Povedzte radšej hneď
            ostatnú cenu,“ a tu zažmurkal na Jana tak dôverne ako kedysi ešte, kým boli dobrí. „No —
            nech ho sám Pán Boh požehná…“
   </p>
   <p>
    „No — bez pätnástich,“ riekol Jano ochotne. Ale tu sa tvár Ondrova zvraštila. Jano sa
            chcel ospravedlniť. „Keby mal krmu nadostač, nedal by ich. Ale kde sa pohneš? už som zas
            spustil. A tuto švagor…“
   </p>
   <p>
    „Vidíte, vy akosi nemáte sa k tomu oldomášu!“ dohováral Ondro kupcovi. „Hen od toho
            sme počuli slovo. To je slušné slovo: päť na jeden raz. A vy dva! Povedzte, čo máte:
            ľaľa, domov sa bude i vám i nám poberať. Zajtra robota.“
   </p>
   <p>
    „Už nech je, ako chce,“ ohlásil sa mladší kupec, ktorého trpezlivosť prešla. „Dám
            päť.“
   </p>
   <p>
    „To je moc! Kdeže päť!“ zasekol ho starší.
   </p>
   <p>
    „Už neberte nazad!“ zavolal Ondro. „Vy,“ obrátil sa k mladšiemu, „akože vaše poctivé
            meno?“
   </p>
   <p>
    „Juro.“
   </p>
   <p>
    „Vy, Juríčko, sám vidíte, že sú hodny. A tuto váš otec…“
   </p>
   <p>
    „Brat,“ naprával ho mladší.
   </p>
   <p>
    „Nuž brat — neuzná. Vy ste Jurko. Môj otec bol tiež Juro — Pán Boh mu daj slávu večnú!
            Bol dobrý človek. No, pristaňte na tých päť,“ obmäkčoval staršieho.
   </p>
   <p>
    „Keď už sľúbil, nuž sľúbil.“ A obrátil sa k Janovi, chytiac ho za ruku. „Nech vás Pán
            Boh požehná: dajte ich za tých päť…“
   </p>
   <p>
    „Nie,“ krútil Jano hlavou. „Tak by ma predali. Bez tých pätnástich.“
   </p>
   <p>
    „Kdeže takto dôjdeme?“ dohováral mu kupec. „My sme nadhodili, musíte i vy spustiť.“
   </p>
   <p>
    „Veď som spustil päť, a vy ste horko-ťažko nadhodili tri. Podvýšte. Kdeže by ja za
            päť? Ale aby ste vedeli, že si vás šacujem — bez sedemnástich. Ale to je už ostatné
            slovo.“
   </p>
   <p>
    Starší kupec pustil mu ruku a riekol smutne:
   </p>
   <p>
    „Nie, toľko ani nemám — to je groš veľký. Na tie peniaze…“
   </p>
   <p>
    „Oj, ja počkám,“ núkal sa Jano. „Čo by nepočkal? Junce i tak nejdem kupovať. I mesiac,
            i desať týždňov počkám. Vidím, že som natrafil na človeka…“
   </p>
   <p>
    „Ja, čakať ako čakať: ale kde tu vziať, keď nemáš z čoho? O desať týždňov tak ťažko mi
            zaplatiť ako dnes. Ja najradšej z ruky do ruky. No, nepusťte si prvého kupca…“
   </p>
   <p>
    „Bez sedemnástich…“
   </p>
   <p>
    „Nie, nie! No, ako chce, už akokoľvek za päť. No, dajte ich, verte mi, starší som
            človek — nikde ich nedostanete. Pozrite len, veď je to dengľavé. To iba zábavka, nie do
            roboty. A tento,“ ukázal na náručného, „má chvost spadnutý. To tiež je chyba.“
   </p>
   <p>
    „No, to je iba naoko. Čože, keď nemá ten hrebienok na chvoste!“ zamiešal sa Ondro. „To
            je iba srsť. A krása — to je ako v poli tráva: uschne a na oheň býva vržena. Veď ani
            žena je nie bez chyby!“ poučoval ho, položiac si palec na nos. „I žena má: tu oko
            škuľavé, tu zuby štrbavé, tu ruky popukané. A, na moj hriešnu, taká čo má chybu, je
            lepšia: aspoň ti nevyhadzuje na oči, že je pekná a ty mrzký. I sviňa je pľuhavá, a
            predsa si palce z nej oblížeme. Povedzte, čo myslíte, ale päť je málo.“
   </p>
   <p>
    „Dáte ich za šesť?“ ozval sa razom starší. „Vyčítam vám na dlaň — šesť. Ale už viac
            nie, ani babky…“
   </p>
   <p>
    „Bez tých sedemnástich…“
   </p>
   <p>
    „Juro, poďme,“ riekol starší k mladšiemu. „Už ja vidím, že sa nepojednáme.“
   </p>
   <p>
    „Bez dvadsiatich!“ volal Jano za nimi. Ale odpovede nedostal. Kupci odišli. Jano je
            celý zmorený. Ono kupci i odchodili, i vracajú sa. Často je nemožno kúpiť dačo, kým tri
            razy neodídeš. Ale Janovi sa zdá, že títo už sotva sa navrátia. „No, čo teraz?“ pýta sa
            Jano Ondra tak dôverne ako kedykoľvek predtým.
   </p>
   <p>
    „Prídu. Ten je tvrdý — ťažko dostaneš viac ako rovných…“
   </p>
   <p>
    „Len aby bolo toľko, i niže! Len sa ich sprostiť, tak alebo tak.“
   </p>
   <p>
    „Spúšťaj pomalšie,“ napomínal ho Ondro. „Po jednom, po dva rýnske. Päť nikdy — len
            vydržať!“
   </p>
   <p>
    Trvalo dosť dlho a kupci sa neukázali. Už sa zvonilo, a kupcov nič. „Už neprídu,“
            vraví smutno Jano. „Ja vidím, že ma neminie viesť ich nazad.“
   </p>
   <p>
    Ondro mlčal, bál sa prehovoriť slovo. O dlhú chvíľu zazreli vracať sa oboch kupcov.
   </p>
   <p>
    „Ja zacením päťadvadsať, ako chce,“ radil sa Jano.
   </p>
   <p>
    „Uvidíš, ako sa ti ukáže. Dobre, zaceň.“ A hneď obrátil sa ku kupcom. „No, vidíte,
            nikde takýchto juncov, čo by sa vám tak šikovali. Nikde nenájdete. Už sme sa chceli
            zobrať domov: ale, reku, počkajme, lebo sa tí vrátia.“
   </p>
   <p>
    „No, jest tam juncov dosť a — šumné,“ chváli starší. „A kupca nič: takýto drobnejší
            statok dnes sa nemíňa. Tam nám i núkali — ale, reku, poďme, probujme. Nuž, akože vy?“
   </p>
   <p>
    „Bol tu teraz chlap, ako povedal, skadiaľ?“ obrátil sa Ondro na Jana s otázkou.
   </p>
   <p>
    „Počkaj, nemôže mi na um…“
   </p>
   <p>
    „Nuž, skadekoľvek: čaká nás v regáli. Ak chcete, dám vám rovných tristo. Tak povedal.
            Tam bude čakať v regáli. My sme ešte nesľúbili; čo poviete vy? To bolo jeho prvé slovo.
            My sme mu pustili za päťadvadsať…“
   </p>
   <p>
    „Za tristo ste mohli dať i oldomáš zaplatiť. Cena veľmi pekná. Nuž za tristo!“ krútil
            kupec hlavou a usmieval sa. V tom smiechu akoby stálo: ,Také fígle ty nechaj doma, tie
            som ja dávno zodral v krpcoch.‘
   </p>
   <p>
    „A čo vy poviete?“ vypytuje sa Ondro.
   </p>
   <p>
    „Šesťdesiat, ak chcete. Viac nedostanete. Ani ten vám ich nedá, iba ak by peniaze
            robil. Šesťdesiat je už moc. To sú nie junce ani na tristo — nie to päťadvadsať.
            Peniažky vám odčítam a pôjdeme vo meno božie…“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506981" name="ftn.id2506981">
        4
       </a>
       ]
      </sup>
      <span class="emphasis">
       <em>
        Brtomila
       </em>
      </span>
      — Bartolomeja, 24. augusta
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505035">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Tak už zostalo medzi nimi len šesťdesiatpäť zlatých. Kupci mali chuť k juncom, Jano
            zas chcel predať, a tak jednačka trvala nepretržite ďalej. Pravda, pomaly ubúdalo, ale
            Jano odhadzoval po hodne a tak blížil sa každým krokom k svojmu cieľu, hoc veru kupci
            neboli takí ochotní a nešli mu veľmi v ústrety.
   </p>
   <p>
    Už slnce dosť dobre nachýlilo sa nad vrchy, keď došli tak ďaleko; že medzi nimi už bol
            iba šesták, oldomáš a vôdzka. Jano utratil beztoho toľko, že škoda by sa mu nenahradila,
            keby šesták, oldomáš a vôdzka i zostali na jeho strane. Bol by vďačne popustil, ale to
            nesmel a nemohol. Čo sa dalo, urobil: naraz sa jednalo o šesták, oldomáš a vôdzku,
            kdežto veru by sa bolo malo jednať najprv o čisté peniaze, potom o oldomáš a nakoniec o
            vôdzku. Lebo toto je veľmi dobrý a rozumný poriadok. Kupec má tri príležitosti rozvážiť
            a kúpiť alebo nekúpiť. A tu kupec veľmi sa spätkoval na konci, či má kúpiť, či nie. Ale,
            obozrúc si junce, musel sám v sebe uznať, že gazda pustil junce veľmi lacno. Len či je
            to všetko s kostolným riadom! Či niet chyby, alebo či sú zdravé? Ale chyby zjavnej
            nemohol nájsť a choroby nebolo takto vidno. Práve bilo na veži päť hodín, keď kupec
            ponúkol ostatný šesták i pol oldomášu a Jano druhú polovicu a vôdzku. Už len si vziať,
            čo komu patrí, a ísť každý domov. Šlo sa spoločne do hostinca; Jano viedol Junce, oba
            kupci a Ondro za ním. Ondro ich dosť zahováral. Starší kupec pobádal, že náručný zakáša.
   </p>
   <p>
    „Takto som ja nekupoval, takto nie: počkajte, švagre!“ zavolal na Jana, keď ešte boli
            na rínku. „Veď tento náručný je kyľavý.“
   </p>
   <p>
    „Čo zase!“ zvolal Ondro s najväčším udivením. „Ale iďte — kyľavý. Ja nevidím nič.“
            Jano nemohol ani slova povedať. Keby sa bol ohlásil, každý by videl na ňom, že veľmi
            dobre vie, čo náručnému chybí. Takto sa zdalo, že od hnevu nemôže slova povedať. Zato
            rečnil zaňho Ondrej. „To je nie kyľavý: akýže vám je kyľavý…“
   </p>
   <p>
    „Zametá, veď len pozrite, ako zametá. Nože pohnite, švagre.“ Jano urobil dakoľko
            krokov, a chyba bola veľmi jasná, Ondro ju nemohol odtajiť. Neodpovedal hneď, kupec
            hovoril: „No, vidíte: povedám kyľavý. Ja ho nemôžem prijať. Veď len poďte, švagre,
            pozrite sám, Juro, pojmi junce ty!“
   </p>
   <p>
    Mladší brat viedol junce, a Jano s ostatnými hľadel na náručného. Akoby sa nebol dosť
            nahľadel na tú mrzkú chôdzu! Veď celé dni myslel na ňu, i v noci sa mu o nej snívalo! A
            tu musel sa pretvárať, že iba teraz ju prvý raz vidí.
   </p>
   <p>
    „To je nie kyľavosť!“ ozval sa Ondro s veľkou určitosťou. „To je nič inšie, iba
            priesil.“
   </p>
   <p>
    „Priesil!“ rozosmial sa kupec. „Priesil je to, keď mu noha nabehne; to je priesil. A
            kde ten má nabehnutú? Vidíte, nikde — nuž ani priesila nemáte. A kde by dostal priesil?
            V stajni, či kde?“
   </p>
   <p>
    „Kým prišiel do mesta. Možno, veľmi utekali. Neutekali vám?“ pýtal sa Jana.
   </p>
   <p>
    „Ledva som ich držal. Junce vypočinuté, i povláčili ma po poli,“ zacigánil Jano.
   </p>
   <p>
    „No, vidíte!“ obrátil sa ku kupcovi. „Priesil, nič iné — iba priesil. Tiež čerti
            posvietili,“ hrešil Ondro očistom Jana; „kŕmiť junce jačmeňom: a posvietili! To junca
            veľmi šteklí taká chova so zrnom…“ Jano ovesil hlavu, akoby následkom tejto výčitky: ale
            to naozaj nebolo. Ovesil, lebo videl, že kúpa je zmarená.
   </p>
   <p>
    A kupec, menovite starší, mlčal, kým prišli pod regál. Tam zastal naraz a riekol:
            „Švagre, ja tých juncov nechcem. To sú junce nie do roboty. Keby nie tá chyba…“
   </p>
   <p>
    „Veď sme sa dojednali!“ vykríkol Jano.
   </p>
   <p>
    „Dojednali — ale ja som o tom nevedel. A nemáte ani závdavku,“ doložil s uspokojením.
            „A čo by i závdavok bol, ja by ho oželel. Takéto junce by neviedol do domu…“
   </p>
   <p>
    Jano ho všelijako zdržiaval. Bol by hotový i na cene spustiť, ale kupec nechcel o
            ničom počuť. Tak sa stalo, že do regálu nevošli všetci štyria, iba dvaja — Ondro a Jano.
            Junce uviazali na vráta. Miesto oldomáša pili iba tak nahlucho; Jano platil sám. Sedeli
            smutno za stolom, nehovoriac ani slova.
   </p>
   <p>
    Tak išla fľaša za fľašou a naši sa rozhovorili.
   </p>
   <p>
    „Nuž čo urobíme?“ pýtal sa Jano. „Ako sa ho strasieme?“
   </p>
   <p>
    „Hm — braček, to je ťažká vec. Taký čaptavý čert…“
   </p>
   <p>
    Toto slovo pobodlo Jana. Všetok hnev, čo bol kdesi ututlaný, znova sa prebudil.
            „Čaptavý! Čo by to toľko opakoval — čaptavý! Viem, že je čaptavý!“
   </p>
   <p>
    „Ja neopakujem: len povedám, že ho ťažko predáš,“ vyhováral sa Ondro, lebo sa
            preľakol.
   </p>
   <p>
    „Ba opakuješ — ustavične len čaptavý. Aký je, taký je. Beztoho iba ty si vymyslel, že
            si ho ty nekupoval. Nuž čože máš opakovať toľko? Keď čaptavý, nuž čaptavý!“
   </p>
   <p>
    Keby bol Ondro čušal, nebolo by sa nič stalo. Ale ako si Ondro vypil, hneď chcel sa
            umyť zo všetkého, len aby jemu zostalo navrchu. „Ja nepovedám: čože ja! Ja, bohuprisám,
            bol by radšej, keby nebol čaptavý. Ale ten starý sám, ľaľa, zoznal, že zametá: ja som
            nie vina…“
   </p>
   <p>
    Ale Jano nepočul len to, že Ondro povedá čaptavý. A to slovo rozbúrilo ho, že by sa
            bol šiel biť. „Nie vina! Nie vina! A kto vymyslel?“ skočil na rovné nohy za stolom,
            chytiac fľašu. „Kto šiel s kupcom — há? Kto mu ohovoril moje junce? Kto mi kupca
            odvábil?“ Bol by s fľašou urobil pánbohviečo, keby mu ju neboli z ruky vykrútili. To
            ešte väčšmi ho rozjedovalo. „Budeš ty mňa prenasledovať? Kto ťa sem volal? Tritisíc…“ A
            už si skrúcal opasok a podhodil halenu na druhé plece.
   </p>
   <p>
    Ondro videl, že je zase tak, ako v krčme pred dvoma týždňami. Zobral sa a skrčený
            prebil sa pomedzi chlapov do pitvora. Keď bol na ulici, už bola tma. Ovial ho čerstvý
            vetrík a to mu vrátilo rozvahu. ,Čerti mi zas posvietili…‘ hundral. ,No, čo teraz? Čo?
            Bohdaj ste skapali i s lazármi!‘ klial nešťastným juncom. ,Teraz už zas je, ako bolo. To
            je divok — to je pohan! Veď som mu nepovedal nič, pomáhal celý deň, ako Pán Boh prikázal
            — a takáto odplata!‘ S nesmiernym žiaľom pobral sa hore mestom do domu.
   </p>
   <p>
    Jano stíchol, ako bol samotný. Podoprel hlavu a rozmýšľal nad svojím nešťastím. Už
            vedel naisto, že junce prischnú na ňom, že nezatají pred dedinou, aké má žobráky. ,Ako
            chce. Veď ho ja naučím, kto mi dačo povie!‘ A už poprával opasok, chystajúc sa do bitky.
            Potom prišiel naň akýsi tichý žiaľ, že je takto samotný. Poobzeral sa v krčme, kto tu
            sedí. Boli to samí jarmočníci, sedeli v hŕbkach a zhovárali sa spolu. Iba tam pri peci
            sedí drotár samotný, pred ním prázdna fľaša a ako vidno, už nemieni viac piť. Jano
            zakýval na drotára.
   </p>
   <p>
    „Kde idete, švagre?“ pýtal sa ho.
   </p>
   <p>
    „Budem tu nocovať,“ odpovedá drotár cudzím prízvukom.
   </p>
   <p>
    „Sadnite si,“ a nalial mu hneď do skleničky. „Vypite, švagre, odo mňa.“
   </p>
   <p>
    „Pán Boh daj nám zdravia vospolok a pomáhaj nám vo všetkom,“ zazdravkal drotár a vypil
            až na dno. Keď narovnal tvár po zvraštení a postavil skleničku na stôl, nahol sa k
            Janovi. „A skadiaľ ste, švagerko? Pred chvíľou ste sa tu hádali s akýmsi. Čo sa vám
            stalo?“
   </p>
   <p>
    Jano hodil rukou.
   </p>
   <p>
    „Ani nespomínajme. Radšej vypite.“
   </p>
   <p>
    A tak Jano častoval drotára a seba až do noci. Keď blížila sa polnoc, zabudli oba na
            všetko. Oblapili sa okolo hrdla a tu si zaspievali, tu sa tešili. Drotár sa žaloval, aký
            má ťažký chlieb, čo sa natrápi, napotĺka medzi cudzím svetom. Jano otvoril zas pred ním
            boľavú ranu srdca, vyjavil mu, akého má junca. Drotár tešil Jana, ten zas drotára; i
            vybozkávali sa, ani čo by boli frajer a frajerka. Tak boli radi, že sa sňali, a boli
            istí, že takých hodných, statočných ľudí už pod slncom nenájde.
   </p>
   <p>
    Ale tu príde krčmár, keď už sami dvaja zostali, a povie Janovi:
   </p>
   <p>
    „Gazda, vám bude najlepšie prenocovať u mňa…“
   </p>
   <p>
    „Nie — nie!“ vykríkol Jano. Prišlo mu na um, aký by bol posmech, keby ráno, v biely
            deň sa vliekol hore dedinou s čaptavým juncom. Iste by spravili naň pesničku. „Nie — ja
            idem, vo meno božie. Pomaly dôjdem…“ Ale ako sa zodvihol, tak musel sadnúť. Trúnok ho
            prevládal.
   </p>
   <p>
    „No, poďte, švagerko, poďte! Ja vás povediem!“ hlásil sa drotár a chytil ho okolo
            pása. A drotár bol mocnejší chlap, nohy mal pevnejšie i hlava ešte netrestala. „Poďte,
            vyprevadím vás vyše mesta.“
   </p>
   <p>
    Jano zakrútil hlavou a zamumlal čosi. „E — ja som opilý, bohuprisám…“ Naraz sa
            rozkročil naprostred izby, zaknísal a ako vidno, rozmýšľa veľmi hlboko nad čímsi.
            „Švagre — poď so mnou. Ty si môj švagor — zavedieš junce. Poď do nás…“ Drotár zobral čo
            ležalo pod pecou, a zahodil si na plece. „Počkaj, počkaj — ty trhan — žobrák! Počkaj!“ A
            chytil drotára za plecia. „Ty budeš u nás bývať — poháňať junce… Vieš junce poháňať —
            ha?“
   </p>
   <p>
    „No! Však som gazdovský syn!“ pochválil sa drotár.
   </p>
   <p>
    „Budeš cez jar poháňať. Ondro, coky z môjho domu! Coky!“
   </p>
   <p>
    Drotár len to vedel, že je zjednaný na celú jar. A bol rád. Zarobí možno menej, ale
            bude mať dobrý, spokojný život až do leta. Umienil si Jana sa nespustiť, lebo sa mu
            pozdávalo, že je človek dobrý a statočný.
   </p>
   <p>
    Jano teda doviedol nielen junce, ale i pohoniča k jari. Vlastne pohonič dohnal nielen
            Janove junce, ale i budúceho gazdu na pleci dovliekol.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2505445">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Jano na druhý deň sa zadivil, keď zazrel v izbe drotára. Ako ho videl, včerajšok so
            všetkými príbehmi stal mu pred oči. Bol krásny, teplý deň, v poli začal sneh kopnieť,
            ovce bľačali, lebo voňala im paša. Celý deň strávil v spoločnosti drotárovej. Lebo
            dva-tri dni takéto — a už celá dedina vyjde do poľa.
   </p>
   <p>
    Nebolo mu ľúto, že si najal takého cudzieho pohoniča. Drotár zdal sa dosť schopný a
            slúchal gazdu i gazdinú. Katrena, pravda, nebola veľmi vďačná, že musí takého cudzieho
            obchodiť, ale sa udobrila. Drotár jej poslúžil, čo mohol; podrotoval hrnce, poplátal
            panvy, i pobil všetky vane a kanvy. Iba okolo statku bol nešikovný trochu, ale za
            dakoľko dní privykol. Každý večer sa priahalo do prázdneho voza. Probúvali stredné a
            najmenšie junce. Minulo týždeň, a junce privykli jarmu, a že pole obschlo, vyšli chlapi
            s pluhmi do roboty.
   </p>
   <p>
    Ondro sa rozžialil, že ho Jano tak odprášil a prijal kadejakého drotára. V dedine
            nemal pokoja, lebo ľudia si navymýšľali kadejakých klebiet. Preto hneď v utorok
            veľkonočný zobral sa do Pešti, že tam zostane až do žatvy. Tak sa, hľa, všetko
            premenilo. Eva tiež prestala chodiť do Machajov; len keď prišla na ňu veľká tvŕdza,
            zabehla Katrene dačo pomôcť. Ale to bola pomoc veľmi slabá, lebo všetko pokazila, čoho
            sa dotkla.
   </p>
   <p>
    Jano bol začas celkom spokojný. Drotár poháňal, ako svedčí, voly i junce. Najmenšie
            junce sa tiež dobre priučili chodiť v brázde, ale Jano dosiaľ ich nenávidel. Keby boli
            mocnejšie, ta by ich dal paholkovi, nech by na nich bránil: aspoň by mu neboli ustavične
            na očiach. Lebo čo raz pozrel na čaptavého, odpadla mu hneď vôľa od roboty. A pomaly i
            pohonič sa mu prejedal. Drotár neraz zastal na úvrati a obzeral sa po svete.
   </p>
   <p>
    „Eh, divno je to, gazda, takto chodiť len v tej istej brázde. Keby tú chôdzku zložil
            dovedna, už by bol v Krakove, alebo v Prajskej.
    <sup>
     [
     <a class="footnote" href="#ftn.id2505528" name="id2505528">
      5
     </a>
     ]
    </sup>
    A takto si vždy iba v jednom chotári. Drotárovi je lepšie. Každý deň vidí
            iný svet.“ Tak často hovorieval Janovi, keď sa v ňom zobudil ten divný pud, ktorý
            daktorých ľudí ženie z miesta na miesto a nedá im nikde pokoja. A to pachtenie po túlaní
            drotárovi nedalo pokoja. Často v noci sa prebudil a nemohol viac zaspať. ,Však je to
            hriech mne takto na jednom mieste sedieť,‘ vyčítal si v taký čas. ,Keby chcel dakde
            sedieť, zostal by doma pri žene a deťoch, a nie tu pri cudzích ľuďoch…‘ ,Ale veď ti
            platí,‘ ozval sa v ňom druhý hlas. ,Nikde bys’ toľko nezarobil, čo zarobíš tu. A pritom
            ti je i lepšie. Máš chovu dobrú, netúlaš sa po víchre a daždi, pospíš si pod strechou a
            v súši…‘
   </p>
   <p>
    A práve to, že tak ľahko a snadno mu ide zárobok, že tak málo vystojí hladu, zimy a
            nepokoja: práve to sa mu zdalo hriechom a leňošením. Nakoniec ho zaujal taký nepokoj, že
            ledva sa premohol ostať v poli. Najradšej by bol chytil kapsu a utiekol do šíreho sveta.
   </p>
   <p>
    V jednu nedeľu ráno riekol gazdovi:
   </p>
   <p>
    „Gazda, dajte mi dačo, musím žene dakoľko groší poslať.“
   </p>
   <p>
    „Nuž a koľko chcete?“
   </p>
   <p>
    „Koľko mi dáte.“
   </p>
   <p>
    Jano nemal peňazí pri ruke. Dal mu dve zlatky. Drotár ich vzal, obesil si kapsu a
            odišiel. Nevrátil sa večer, ani na druhý deň — stratil sa, že nikto nevedel povedať,
            kde.
   </p>
   <p>
    „Tulák — tulák!“ riekol Jano. „Z tuláka bude večne tulák!“ Len mu bolo ľúto, že drotár
            tak utiekol. Keby sa mu bol zjavil, bol by mu vyplatil všetko do grajciara, lebo pláca
            to bola zaslúžená. Ale vedel, že drotár sa ešte dakedy zastaví a potom dostane dôplatok.
   </p>
   <p>
    Pohoniča stáleho už nebolo dostať. Musel si ich najímať na dni, a to moc vychodilo.
            Dakedy ani tak ho nedostal, a tu jeden pár, obyčajne najmladšie, zostávali na stajni.
            ,Keby bol Ondro doma, už by bol tu,‘ pomyslel si vše v takej tvŕdzi: ,Ale Ondro je v
            Pešti.‘ Bol by ho vytiahol z Pešti, ale ten nepríde. Vodí sa mu dobre a posiela žene
            veľké peniaze. Pravda, Jano nevedel, že posiela ešte väčšie listy a v každom ho odpytuje
            a pozdravuje. Kto by sa bol opovážil také pozdravenie oddať Janovi?
   </p>
   <p>
    Tak sa minula jar, prišlo leto a statok všetok išiel na hoľu. Jano zabudol na všetko,
            lebo teraz juncov nemal na očiach. Paholok chodieval každú druhú nedeľu za nimi a niesol
            im soli. Prišli roboty okolo sien a prišla i žatva. Tí, čo v Pešti neboli usalašení,
            nemohli vydržať tú horúčavu. Vrátili sa radšej domov na menší zárobok, ale tiež na
            milší. Veselšie je to v poli žať, kosiť a hrabať, ako v zakydaných šatách maltu miešať
            alebo tehly vláčiť. S prvými sa dostavil Ondro. Žena ho ťažko poznala. Zapustil si bradu
            i fúzy a na sebe mal akési belásky a na hlave klobúčik.
   </p>
   <p>
    „Akože je Jano?“ bola jeho prvá otázka, keď sa oholil a ako-tak obriadil. „Predal už
            tie nešťastné junce?“
   </p>
   <p>
    „Ešte ich má,“ odpovedala Eva. „To je zanovit. Ten sa neudobrí.“ Eva sa veľmi
            premenila od tých čias, čo nebola utisnutá na Katrenu. Nebolo psoty, nechodievala už tak
            často do Machajov. Katrena sa konečne nedivila. Jano ich tak pourážal, že veru nemali
            prečo byť k nemu takí ako predtým. Len jej bolo ľúto, že nemá jej kto pokaziť to i to,
            keď Eva nechodí.
   </p>
   <p>
    Ale Ondro sa úfal, že všetko privedie sa do starej koľaje. V kostole si naschvál sadol
            k Janovi a, pomodliac sa krátko, pozdravil ho: „Pán Boh s nami!“ A Jano mu ďakoval: „I
            Duch svätý!“ Nevypýtal sa ho, pravda, ako sa mu v Pešti vodilo, nestratili vôbec slova,
            nuž ale Jano nikdy nebol veľmi do reči.
   </p>
   <p>
    Neminulo ani dva týždne, a tu príde do dediny hrozný chýr. Junce sa pováľali! Sprvu sa
            nevedelo, čie. Až tu doviedol voliar tri. Jeden z nich bol Machajov.
   </p>
   <p>
    Jano bol užialený, akoby mu dieťa bolo umrelo. Najkrajší junec, jeho Jeleň, musel tak
            pochodiť! A čo bolo najkrajšieho na ňom, to si dokaličil: rohy zvalené. Keď vošiel do
            stajne a videl mu roh celembať popri hlave, ten istý roh, ktorý kedysi tak krásne stál,
            nášmu Janovi slzy vypadli. Oprel sa o junca, nariekal nad ním. ,Prečo, bože, prečo letí
            na mňa takáto škoda! Keby to ten alebo druhý — ale tento! Čo ja budem robiť?‘ Tu nebolo
            inej správy, ako rohy postaviť ako načim. A to vie iba Ondro. Neraz si už junce pováľali
            rohy a Ondro bol na to majster. Tak ich napravil, že by nik nebol poznal, že boli kedy
            pováľané. ,Preňho je to, preňho!‘ jedoval sa Jano. ,On mi porobil!‘
   </p>
   <p>
    A keď si všetko rozložil, tu sa mu tak ukazovalo, že letí naň škoda od tých čias, čo
            sa s Ondrom rozkmotril. Kto to robí, ako to robí, nevedel: iba Ondra začal sa už báť.
            ,Nie — nech sa robí, čo chce — nezavolám ho.‘ A premýšľal, koho by zavolal. Počul kdesi,
            že býva starý gazda, ale to je hen v Liptovskej. ,Nezavolám, radšej nech ma to stojí
            majetok.‘ A vybral sa ešte tej noci do Liptovskej za tým starým.
   </p>
   <p>
    Ondro, ktorý bol pôvodcom všetkej škody, ako si Jano myslel, ten sedel doma a istotne
            čakal, že ho dajú volať. Nepochyboval ani minútu, že Jano, čo ako ťažko, sám príde,
            alebo dakoho pošle. Vedel si predstaviť, ako Jano cíti túto škodu, a aby ju napravil,
            bude hotový bársčo urobiť. Ale prešlo dopoludnie a skoro večer tu, a nikto poň nechodí.
            Tu naraz Eva prišla s novinou veľmi podivnou.
   </p>
   <p>
    „Jano včera večer kdesi odišiel a nikomu nepovedal, kde, ani kedy sa navráti. Katrena
            plakala, keď som s ňou hovorila. Zakázal jej k volu dakoho volať…“
   </p>
   <p>
    „To ako na mňa padá, na mňa!“ dovtípil sa Ondro. „Koho iného by volala, iba mňa. Čo
            som mu urobil, že tak zanevral na nás? Veď som vždy len dobre chcel i pomáhal, nuž toto
            je odplata. Dobre, veď mu ja nepôjdem. Oj, nie, nech si nemyslí. Teraz už nie, a čo by
            ma desiati volali!“
   </p>
   <p>
    Ondro bol naozaj veľmi nahnevaný, lebo ináč by sa nebol takto zariekal. I odišiel z
            domu a rovno do vyhne. Tam sa ho chlapi vypytovali, či už napravil juncovi Janovmu rohy.
            Ešte vo vyhni sa nevedelo, čo Jano urobil.
   </p>
   <p>
    „Škoda letí naňho veľká. Junce boli hodny pol piata,“ riekol jeden.
   </p>
   <p>
    „Viac! Takého nebolo v celom kŕdli. Ono sa to napraví, ale úhoriť na ňom nebude.“
   </p>
   <p>
    „Ani v jeseni ho nebude priahať. Kdeže, kým sa mu roh chytí.“
   </p>
   <p>
    „Ba či sa chytí?“ pochyboval ktorýsi. „A neodhnil, ľaľa, roh kedysi volovi, čo sa
            pováľal? I musel ho nebohý Polčiak na mäso predať. Čože je potom, keď raz volovi roh
            odhnije? Šutu nik nekúpi, iba mäsiar, alebo dáky zeman.“
   </p>
   <p>
    „Ale tomuto sa chytí,“ vravel kováč Ondrovi. „Keď vy raz napravíte…“
   </p>
   <p>
    „Ja som nenaprával,“ odpovedal Ondro.
   </p>
   <p>
    „Nena…“ a kováč nedopovedal od divu. „A čo nejdete človeče? S takou vecou nehodno
            odkladať.“
   </p>
   <p>
    „Ja do tisíc jazerných čertov!“ ozval sa bývalý notáriuš. „Čože ste zmysleli, keď
            nejdete? Už či je tak, lebo tak medzi vami, ale hoviadko zratovať treba. Jano sa nebodaj
            okúňa po vás poslať: lebo čosi sa vraj medzi vami skudlilo. No, ale sme kresťania — čo
            vidíš na druhom, čakaj na sebe. Óvi — óvi, keď ste tak neboli.“ A notáriuš bol celý
            pogalamutený. „Kto by sa bol nazdal, že ste taký, taký zanovit!“
   </p>
   <p>
    Ostatní chlapi tiež Ondra nezastali, ale všetci šli doňho ako osy.
   </p>
   <p>
    „Veď by ja šiel, ani by nečakal, či ma zavolá, ale…“ A to „ale“ nemohol dokončiť od
            ľútosti.
   </p>
   <p>
    „Čože vám sadlo na nos, čo za ale!“ dobíjal doň notáriuš.
   </p>
   <p>
    „Keď mi zakázal — hej, zakázal!“ dopovedal Ondro. „Žene svojej naručil, aby nikoho
            nevolala. Akože pôjdem! Ale nasilu mu pôjdem do stajne? Ešte by ma zabil — veď je to
            zbojník, nie človek. Taký junec! Radšej nech vyničie, akoby mňa zavolal. Povedzte, je to
            kresťan?“
   </p>
   <p>
    Notáriuš krútil hlavou a hundral si čosi popod nos. To sa mu veľmi, veľmi nepáčilo.
            Ale Ondro aspoň to docielil, že chlapi už nedobíjali doň. Ale čo mu z toho bolo? Nič.
            Bolo mu smutno a ťažko, že nemôže ísť pomôcť. Bolo mu ľúto, že ho Jano pre akési pletky
            takto uráža. Nie — vo vyhni nemohol už vydržať. Zobral sa a išiel k židovi. Dal si
            naliať proti žaľu. Žiaľ sa vytrácal zo srdca a do hlavy sa usalašila akási ťarcha, takže
            hlava ovisla a bola by padla na zem, keby nebolo stola.
   </p>
   <p>
    Bývalý notáriuš, človek v tých veciach vyskúsený, podobral sa pomeriť Jana a Ondra.
            Kým bol v úrade, neraz udobril ešte väčších hlavajov ako títo. Neraz čo prišli žalovať,
            vyrovnali sa pred ním a zaplatili na dobrý oldomáš. Daktorí sa pri oldomáši tak
            udobrili, že sa bozkávali a oblápali; iní sa nanovo pobili, že na druhý deň bolo treba
            znovu ich meriť a oldomáš utvrdiť. Vybral sa do Machajov, že toho krutohlavca nakriatne,
            ale nenašiel ho doma. Katrena nevedela, kde sa podel, iba to vedela, že k juncovi nemá
            volať nikoho.
   </p>
   <p>
    „Nuž tak!“ jedoval sa notáriuš. „Bude on tak! No, počkaj! My zavoláme sami na tie rohy
            majstra. Ondro var len pôjde: no, Ondro pôjde, človek je dobrý a výslužný. A keď rohy
            budú napravené a Janovi sa to nebude páčiť — nech! Nech si to pokazí potom sám…“
   </p>
   <p>
    A ako rozsúdil, tak i spravil. Zavolal dakoľko prednejších gazdov a šiel k Ondrovi.
            Nenašiel ho doma. Hľadali ho všade, najmä po krčmách — i našli ho u Mochúľa, ako spal, s
            hlavou na táfli opretou.
   </p>
   <p>
    „No, tento tiež nič nespraví,“ smial sa notáriuš. „On sám sa pováľal, museli by sme
            najprv jeho vykurovať.“ A kurovali ho tak, že ho doviedli domov a uložili do slamy. Tam
            mal najprv vytriezvieť.
   </p>
   <p>
    Jano neborák darmo šiel do Liptovskej. Prvý gazda, u ktorého sa vyzvedal, kto tu
            napráva pováľané rohy, poradil mu — Ondra Puchora.
   </p>
   <p>
    „A dákeho iného neznáte? Veď bol akýsi starý chlap…“
   </p>
   <p>
    „Ja — ten je už zo šesť rokov v zemi. Ja, starý Michal, ten bol nad Puchora, i nad
            všetkých. Musíte už len na Puchorovi pristať.“
   </p>
   <p>
    Šiel na druhú dedinu, lebo neveril, že by tu nebolo iného majstra — a tu mu tiež Ondra
            poradili. Ondro mal tu všade veľmi dobrý chýr.
   </p>
   <p>
    Večer ľahol u jedného gazdu a nado dňom zobral sa domov. Už videl, že nebude pomoci.
            Ondra volať, to radšej nikoho. Oželel junca.
   </p>
   <p>
    Bol už deň, keď dochodil do dediny. ,Darme som sa túlal deň a dve noci,‘ vyčitoval si.
            ,Musím ho dať zarezať — musím…‘ A tu mu prišlo na um, že Ondro mu vždy poslúžil, a čo
            spolu robili, vždy im dobre vypadlo. A druhý človek by ho bol všelijako prenasledoval.
            ,No — nemal som ho vtedy na jarmoku odháňať. A čo som vyhral? Drotárisko mi v najtvrdšej
            robote utiekol. Mal som sa jeho držať, a nebolo mi toto treba…‘ Keď vstupoval do dvora
            pomyslel si: ,A ak ma Katrena neslúchla, ak zavolala Ondra?‘ A vidno na ňom, že by
            Katrenu nevyhrešil. ,Eh — čo, tá nemá toľko rozumu!‘ Pozrel k stajni, a hľa — tam sú
            dvere otvorené. ,Čože ich nezaprela!‘ jeduje sa Jano a kráča rovno k stajni. Ťažko mu
            bude pozrieť na skaličeného junca, keď mu nemôže poradiť.
   </p>
   <p>
    Zastal vo dverách, lebo v stajni našiel neobyčajných hostí. Chlapi stáli okolo junca a
            držali ho, Ondro mu priväzoval medzi rohy furmu, ktorú sám bol dnes do dňa z lipového
            dreva vystrúhal. Ondro je veselý a komanduje chlapov. Starý notáriuš sa mu síce tiež
            mieša do remesla, ale na toho Ondro nič nedá.
   </p>
   <p>
    „Budeme tu rozkazovať lebo vy, lebo ja,“ zaťal ho pred chvíľou. „Ale dvaja nie!“
   </p>
   <p>
    A notáriuš hundral:
   </p>
   <p>
    „No — teraz chce byť každý papľuh múdrejší od starého.“ Ale sa viac neohlásil.
   </p>
   <p>
    Jano, ako videl túto haravaru okolo junca, tú chtivosť všetkých, veľmi sa potešil.
            Utiahol sa tichučko, aby ho nik nepobadal a vošiel do izby. Tam bola Katrena.
   </p>
   <p>
    „Kto to zohnal tých chlapov?“
   </p>
   <p>
    Katrena zmrzla.
   </p>
   <p>
    „Ja som nie: to starý notáriuš…“ Čakala, že pôjde medzi nich a rozpráši ich. I ona by
            zle pochodila, a ešte keby zvedel, že im varí hriato…
   </p>
   <p>
    „Treba ich počastovať,“ vraví muž. „Pririchtuj dačo, idem ich zavolať…“
   </p>
   <p>
    Katrena ešte väčšmi sa zadivila, a menovite ako videla, že Jano je milý, vľúdny.
            Nepochválila sa, že jeho rozkaz je už zbytočný. Vošla do kuchyne akoby dačo hotovila.
            Ako bola sama, zložila ruky a z úst jej vyšli slová: „Chvála pánu bohu — i za toto!“
   </p>
   <p>
    A mala za čo ďakovať, lebo o chvíľu voviedol Jano všetkých, i Ondra. A keď Katrena
            doniesla na stôl, čo nahotovila, tu sa rozprestrela po celom dome veľká radosť. Starý
            notáriuš sňal čiapku a vinšoval veľmi dlho, takže hriato, čo držal v poháriku, celkom
            vychladlo. Z toho vinša nezachoval som si iba koniec, a ten znel: „Nebo hněv mnohé
            zmutky plodí a svornosť mnohú radosť rodí.“ A všetci chlapi prikyvovali, Ondro sa
            nemohol zdržať a povedal: „Bohuprisám, je pravda!“ Jano, ten mlčal, ale každý videl na
            ňom, že to tiež cíti.
   </p>
   <p>
    „A jej si tiež poslala dačo?“ pýtal sa Jano, vojdúc za Katrenou do kuchyne.
   </p>
   <p>
    „Oj, a neraz!“ priznala sa Katrena. „I keď si nevedel.“
   </p>
   <p>
    „No len, no!“ pohrozil jej prstom, ale nebolo vidno, že sa hnevá.
   </p>
   <p>
    „Eva, ja mám predsa len dobrého muža!“ chválila sa jej na druhý deň Katrena. „Hundre,
            ale je takto dobrý…“
   </p>
   <p>
    „No, nech sa len nepokazí,“ žičí jej Eva.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505528" name="ftn.id2505528">
        5
       </a>
       ]
      </sup>
      <span class="emphasis">
       <em>
        Prajská
       </em>
      </span>
      — (ľud.) Prusko (pruská krajina, časť severného
                    Nemecka)
     </p>
    </div>
   </div>
  </div>
 </body>
</html>
