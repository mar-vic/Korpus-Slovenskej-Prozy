<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523524">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Žofka Ranostajovie bola ranostajka. Vstávala zavčasu: v zime priasť čistý, vyčesaný ľan
         na tenkú, hladkú priadzu bez hrčí; v lete, lebo zovie bezočivý vrabec i lastovička a potom
         i všaková robota v poli. Kto chce mať pekný ľan alebo jačmeň, nesmie sa mu leniť krčiť sa
         vo dva konce, kým sa vypleje povoja, štrkáč a iná taká neresť. V stredu a sobotu vstávala
         tohoto leta včaššie ako iné dni, len čo sa začínalo brieždiť. Ani sa veľmi neobliekala.
         Tlačenica už bola i vyblednutá, na záhyboch vysivená; na oplecko obliekla mocnú trávnicu zo
         zrebného plátna, ktorá zakrýva oplecko i hodný kus sukne. Načo sa cifrovať, keď sa ani
         nerozvidnelo, aby bolo poznať na oplecku po pleciach a chrbte tie zelenkasté špliachy,
         ktoré púšťa tráva v batohu, najmä ak ju nesú zďaleka. Popod bradu uviazala šatku veľmi
         voľným uzlom, lebo má vlasy, ktoré nechcú stáť priľahnuté, ale sa ľahko chlpia. Marka a
         Katra, sestry, ešte spali. Prikryla ich lepšie, nech si pospia, dievčatká ešte nevládne,
         nesúce pod závažný batoh. V rezačke vytiahla plachtu o dlhých pletených koncoch spod trávy,
         zložila ju v úhľadný trojuhol a uviazala okolo pása, aby voľné konce viseli dolu sukňou.
         Pri tráve bol kosák. Zastrčila si ho za pás, ktorý si urobila z plachty, ani dáku zbroj
         ligotavú.
   </p>
   <p>
    Cez humno vyšla do sadu, popod slivky a hrušky. Keď prekročila plot, kde bol urobený
         priechod s malou lavičkou, bola na cestičke. Odrazila sa onedlho na chodník, ktorý vedie
         rovno na Dubkovo. Na jeho úbočiach sú zemičky sta stuhy vystreté zhora nadol, obsiate
         zbožím, ale na hrebeni má kečku z nevysokej chrastiny.
   </p>
   <p>
    Keď vyšla na Dubkovo do chrastiny z hlôžia, na lepších miestach z leštia, obzrela sa ta,
         skadiaľ prišla. Bola by zahúkala z voľného hrdla, dobre by jej padlo víťazné ,I-huhú!‘
         spomedzi chrastiny, otvorila by sa hať spevu: ale Badišov ešte drieme, roztiahnutý v dlhej
         doline popri potoku s jednou rukou vystretou kdesi do bočnej dolinky, kde slnce zapadá.
         Pokryl sa zeleným chvojím stromovia, že len kde-tu sa zabelie stena alebo zažltie kus novej
         strechy. Hrbáč tiež žmúri akosi ospalo na Dubkovo i Badišov, hodiac si na tvár biely
         priehľadný závoj, ktorého koniec sa rozostrel po pleci v ľahučkom chumáči. Spoza pleca sa
         dvíha červenkastá žiara, ani čo by tam boli rozložili kdesi ozorné vatry, z ktorých šibajú
         len plamene a nevydávajú dymu. Nie, nebolo by dobre húkať, budiť ľudí a rozrúcať túto
         veľkú, nádhernú budovu, v ktorej sa usalašil pokoj.
   </p>
   <p>
    Pobrala sa ďalej hrebeňom, pomedzi kriaky. Na biednych miestach, kde je samý štrk,
         hlôžie a leštie sa skryje. Bujné mocné borovičie si vedie v tej chudobe a biede, ani čo by
         bolo v rajských záhradách. Rozvoňalo sa nad tichým ránom smolou. Keď sa chvojka pohne, sype
         sa z nej sivkastý prach v obláčikoch, ani kúr z voňavých kadidiel. Žofka hodila okom tu i
         tu medzi krovie. V jej oku, belasom ani ľanový kvet, mihne smiešok nad trávou v húští, kde
         sa nedajbože s kosákom ani obrátiť. Je vysoká, ale riedka, príde ju zhľadávať — chi-chi! —
         po stebielku. Nech si len tu ostane v dobrom zdraví a počká na spachty, opozdené trávnice,
         ktoré čakajú slnce, lebo sa boja rosy a hájnika. Ona sa rosy nebojí. Chladí nohy, umýva ich
         na čisto, lepiac na ne žlté a belasé lístky kvietia. I letnica sa zarosila, plieska tíško o
         listy nôh pri každom kroku.
   </p>
   <p>
    Na ľavom úbočí Dubkova prestali dlhé, úzke pásy badišovských zemičiek, vystreté nadol;
         rozložili sa široké lány, prestierajúc sa v úbočí veľmi úložitom, ktoré by už mohlo byť i
         roveň. Tu sa už začína bohatý smolecký chotár s veľkými panskými zemami, na ktoré, lebo sú
         panské, i slnce svieti ochotnejšie, ohlásiac sa na nich prvej, než vyjde spoza širokánskeho
         pleca Hundráča.
   </p>
   <p>
    Tu je už panský svet. Úboč sa rozvalila na širšie, majúc kde, nedá si pľušťami poodnášať
         najmastnejšiu zem. Kde je strmšia, panskí úradníci ustanovili medze sťa pestré tkanice
         medzi širokými tablami. Na ne si ľahli tably sťa na vyvýšené postlanie, aby im boky
         nevážili priveľmi nadol. Zem vyrovnali poddaní, zhrnúc nadol, čo zvyšovalo pri hornej
         polovici. Tak jeho osvietená milosť pán Mikuláš Uzdic má i v úbočí roveň v peknom smoleckom
         chotári, ktorej by nebolo, keby nebol osvietený.
   </p>
   <p>
    Belasé očko Žofkino, ani ľanový kvietok, zasmialo sa pod úhľadným oblúčikom jej obočia
         na tieto medze, vysoké a široké, pod bujnou, kvetnatou trávou. Nezameškalo pobehať po celej
         úboči, až ta dolu k hradskej a na samé lúky popod ňu. Prizeralo sa lepšie do dolinky,
         ktorou sa práve vykrútila hradská, idúc zo Smoliec do Badišova. Nevidno nikde nič nového,
         len samé lány, polia, lúky až po dúbravy z tamtej strany, nad ktorými sa už šíri nebo v
         riedkych ružových hmličkách. Spustila sa dolu úvraťmi, kde je ovos nie taký hustý, aby
         nenarobila v siatine škody. Prišla na prvú medzu, pod ktorou zasa len bol ovos. Odviazala
         plachtu, urobila z nej výsypok a začala kosákom holiť medzu. Kosák mal do čoho rúbať,
         zarosená tráva sa uliehala, hrsť za hrsťou išla Žofke za ľadvie do výsypka. O krátku chvíľu
         sa nadul, zaťažel, pletené konce plachty začali sa zarezávať do pliec. Nebolo už kde klásť
         hrstie, lebo výsypok bol napchatý a natlačený. Pobrala sa chytro hore úvraťmi, prešla
         krovím. Na badišovskej strane pod kečkou bol tiež ovos, ale dosť šťúply, o tenkých byliach.
         Zemičky sa spúšťali strmou úbočou zasa len v pásikoch. Nebolo tu úradníkov a poddaných
         narobiť medzičiek, aby mali na čom ležať lány, keď ich beztak nebolo. Nad hornou brázdou
         narástol mocný šíp, vysmievajúc sa mľandravému ovsíku dlhými hrubými mládnikmi, ani palec.
         Lístie sa temnelo od bujnosti, ružové kvety vykukovali spomedzi neho, lebo sa obsypal nimi,
         pokyvujúc dievčine, ako vysypala podeň výsypok na hrbôčku, akoby jej chcel hádam sľúbiť, že
         sa môže nebáť. On už bude dávať pozor na trávu, kým sa ona vráti.
   </p>
   <p>
    Tou istou cestou sa vrátila do smoleckého chotára. Biele líca začali sa červenať od
         roboty, ústa sa smiali, že je tu chotár jeden pri druhom. Jeden skryje a pritají, čo donesú
         doň z druhého.
   </p>
   <p>
    Pod šípom sa nazbierala dosť chytro celá kopa trávy. Bol by jej veľký batoh, i bolo by
         ju odniesť domov, ale rosa je veľká, tráva sa žne veľmi chutne, nieto nikde nikoho, slnce
         len toť sa dotklo zelených dúbrav z tamtej strany. Hriech by bolo opustiť robotu, keď ide
         najkrajšie od ruky.
   </p>
   <p>
    Doniesla zasa výsypok a vysypala ho na hŕbu. Keď sa vracala krovím, spoza veľmi hustej
         borievky vystúpil švárny lovec. Mal okrúhly klobúčik s particou, vyhrnutou dohora,
         zelenkavý dolománik a šnurované nohavice za sárami. Čižmy boli orosené, i na sárach mal
         prilepené žlté a belasé lístočky kvietkov.
   </p>
   <p>
    Zľakla sa, kde sa tu vzal znezrady. Tuším i odskočila.
   </p>
   <p>
    Zasmial sa. Pod tmavými, trochu načuchranými fúzikmi blysli rovné, zdravé zuby. Mohol by
         orechy hrýzť nimi.
   </p>
   <p>
    „Dolapil som Žofku, dolapil v škode!“ Ak bola ozaj škoda, nemohla byť boľavá. Oči mu len
         tak horeli od radosti. „Teraz ťa zoberiem pekne-rúče.“
   </p>
   <p>
    Prišla chytro k sebe od ľaku. Ako ju chcel zlapať rukou, zvrtla sa trochu a zuby mu
         klepli naprázdno.
   </p>
   <p>
    „A ja sa nedám!“
   </p>
   <p>
    V nej už bola veľká istota. Má ona hrad, do ktorého nik nevstúpi. Nenájde kľúča doňho.
   </p>
   <p>
    I on cítil, že nemá tých kľúčov, ale jej hlas mu zazunel sladko ani klokot slávika. Dal
         jej pokoj. Rukou chytil remeň, na ktorom mu visela puška na pleci. Jeho tmavé oči,
         rozpálené ohňom, pásli sa na jej zjave, že hádam uhasia požiare. Ale ich ohňa sa nezľakla.
         Jej oči ako ľanový kvet pozerali naň akoby posmešne. I jamôčky jej zahrali okolo úst.
   </p>
   <p>
    „Vidíš, že vykášaš na cudzom, Žofka. Povedú ťa na vidiecky dom s muškami na ručičkách!“
   </p>
   <p>
    Obrátila sa trochu bokom k nemu a pohla plecom.
   </p>
   <p>
    „Ak sa im dám!“
   </p>
   <p>
    Dupal na ňu nohou s hrozbou. Ukáže jej, či sa nedá, keď prídu po ňu drábi. Zasmiala sa
         mu do očí.
   </p>
   <p>
    „Poviem, kto ma naviedol chodiť do škody.“
   </p>
   <p>
    „Prídeš do galiby, Žofka, nenazdávaj sa.“
   </p>
   <p>
    „Nebudem sama. Zamočí sa i mladý pán Elečko. Jemu bude horšie ako mne.“
   </p>
   <p>
    Nebadať ani na ňom veľkú starosť, ako mu bude. Pozerá na ňu žiadostive. Húta, či by ju
         nemohol dolapiť. Ale kto ju dolapí? Šibká je ako srna.
   </p>
   <p>
    „Ach, aká si, Žofka! Pri tebe nevedieť nikdy, čo myslíš: či na tú stranu, alebo na tú.“
   </p>
   <p>
    Otrčila mu ústa, že sa začervenali ako malina. Pomykla plecom, tlačenica sa zobracala
         sem-tam. Vyrozumel, že nemyslí ani na tú stranu, ani na tú.
   </p>
   <p>
    „Falošná si! Mňa máš za blázna!“
   </p>
   <p>
    Z jeho hlasu ozýval sa hnev. Pozerala naň zboku. Smiešny je, keď sa jeduje, i fúzy sa mu
         ježia; tvár sa natiahne ako mokrý krpec, keď ho nabíjajú na kopyto. Je veľmi náhlivý,
         veľmi. Vystrela ruku, odtrhla mladý výhonček s tŕnikmi. Boli na ňom štyri kvietky, Podala
         mu ho.
   </p>
   <p>
    „Aby im fuky prešli.“
   </p>
   <p>
    Zaradoval sa veľmi, chytiac mládnik, i bodol sa na tŕniku: ale čo preto? Oči mu
         zasvietili, vidiac, ako sa mu núka toľká krása.
   </p>
   <p>
    „Na pamiatku od teba! Nezabudneš na mňa, nie?“
   </p>
   <p>
    Urazila sa veľmi. Sám videl, že sa urazila, čo o nej myslí.
   </p>
   <p>
    „Ešteže čo! Aby zabudla, keď ich budem mať na pamäti verne, kýmkoľvek — hm —“
   </p>
   <p>
    „Kýmkoľvek čo, poklad?“
   </p>
   <p>
    „Kým neopršia!“ ukázala na kvietky na šípovom konáriku.
   </p>
   <p>
    Zahnal sa, že ju schytí, ale sa uhla vbok a pobrala sa preč.
   </p>
   <p>
    „Nech ma nezabávajú. Mám ešte mnoho čo žať.“
   </p>
   <p>
    „Žofíka, prídem do vás!“
   </p>
   <p>
    Obrátila sa. Pozrela naň veľmi vážne.
   </p>
   <p>
    „Nech sa neustávajú. Daromné chodníky.“
   </p>
   <p>
    Išla k úvratiam, orosená tlačenica plieskala jej po nohách. Kráčala hrdo, sťaby všetky
         tieto lány boli jej. Smutno pozeral za ňou, že sa od neho poberá, tam za ovsom sa stratí
         jeho zlatý sen. Slnce práve vystrčilo ohnivú šticu spoza hrubého pleca Hundráča, oblialo ju
         čistou rannou žiarou. Strhla odrazu šatku z hlavy, skrútila ju nad hlavou do tretieho razu
         ako na slávu. Pohol sa za ňou, nemohol sa prevládať. Slnečná žiara zaliala jej samým zlatom
         schlpenú hlavu; na sluchách a na temene má ohnivý veniec, z ktorého sa sypú iskry zlatou
         pŕškou. Chcel by si strhnúť ten nádherný veniec. Ale keď ho videla, že vystúpil z chrasti,
         zahúkala mocným, zvonivým hlasom. Dúbrava z tamtej strany jej odpovedala zvonivo: „I-huhú!“
         I Hundráč sa prebral z driemoty a zahundral viac ráz, opakujúc mrzute: „I-huhú!
         Hu-hú-huhu.“
   </p>
   <p>
    Zľakol sa toľkých hlasov v toľkej tichosti. Ešte ho zazrú zo Smoliec sponad kaštieľa, že
         sa obšmieta okolo trávnic, čo vykášajú panské medze. Ostal na mieste, za hustou borievkou.
         Pušku zložil z pleca a oprel o suchý, obškvŕknutý kŕč. Lepšie bez pušky. Nohám sa ťaží
         odniesť ho stadiaľto. Pred očima sa mu mihá zlatá, plamenistá žiara. Veď ona príde zasa s
         plným výsypkom. Bolo ťažko čakať. Prikrčil sa, aby ho nebolo vidno spoza ovsa. Tu i tu
         vytrčil hlavu, čo tam robí. Vykášala medzu tuho, kosák blýskal na slnci. Hrste trávy
         zberala chytro a kládla do výsypka, ktorý veľmi rástol, rástol. Veď sa on naplní, príde ho
         vysypať pod šíp.
   </p>
   <p>
    Ona sa neobzrela dohora. Ale keď bol výsypok plný, nešla dohora, vysypala ho za seba, na
         medzu.
   </p>
   <p>
    Vzal zasa pušku na plece. Daromné čakať. Z nohy na nohu poberal sa pomedzi kriaky, k
         Smolciam. Mrcha poľovačka! Takto nevypoľuje nič.
   </p>
   <p>
    Žofka chytro žala, chytro. Keď sa slnce vyštveralo koľko-toľko nad Hundráč, ona sa
         spúšťala dolu Dubkovom s ťažkým batohom. Druhý batoh ju čakal pod šípom.
   </p>
   <p>
    Keď vošla humnom do dvora, prevracajúc sa z boka na bok pod batohom, mať sa zadivila.
   </p>
   <p>
    „Var’ si už prišla!“
   </p>
   <p>
    Pľasla si od divu po stehnách.
   </p>
   <p>
    „Hej, nažala som dosť chytro, mamo.“
   </p>
   <p>
    „A kde si našla toľkú trávu?“
   </p>
   <p>
    „Na jednej medzi, v samom hloží.“
   </p>
   <p>
    Mať kývala hlavou z boka na bok. Hľaďže, hľaď, ako jej dievka vie chytro vyžínať v
         hloží. Ale jej zišlo niečo súceho na um.
   </p>
   <p>
    „Nepresiľ sa, dievka moja. Toľké batohy nevláč.“ Dievka sa len usmiala a mykla plecom.
         Akoby veľké batohy zaškodili! „Keď je tej trávy toľko v tom hloží, pojmi Marku a Katru.
         Pomôžu ti ju vyžať, aspoň čo-to, aby ju trávnice nevyžali.“
   </p>
   <p>
    „Ó, tú nik nenájde, mamo. Nevie nik o nej, iba ja.“
   </p>
   <p>
    Zasmiala sa nad veľkou istotou, s akou vie vyžínať v najväčšom tŕní a hloží, nebojac sa
         ani lovca. Má svoje hrady a dobré úkryty, kde ju nik nedolapí. „Marka a Katra nech idú
         vyžať úvrate okolo hriad, kým daktorá nepredchytí.“
   </p>
   <p>
    Iné dievky ešte len išli na trávu a ju už stretávali, ako sa prevracia pod ťažkým
         batohom, keď sa vracala druhý raz.
   </p>
   <p>
    „A kde si ho nabrala, Ohnica?“ Prezývali ju, že mala červené vlasy, ktoré sa nedajú
         pohladiť, ako svedčí. Mali ju za mrzkú a protivnú. Počká si, kým sa obzrie o ňu daktorý
         mládenec z Badišova. „Veď ťa ani nevidno spod neho!“
   </p>
   <p>
    „Nuž len tu ďalej, medzi hlôžím.“
   </p>
   <p>
    Bola by hodila hlavou, v ktorú stranu je to hlôžie, ale z batoha trčí tráva pomedzi
         rožky, robiac jej ozornú hlavnicu okolo hlavy, že sa v nej tratí.
   </p>
   <p>
    Mať sa zadivila ešte väčšmi. Plieskala dlaňami o zásteru. Nuž ale toľko bolo tej trávy
         medzi hlôžím? Žofku zavolala ísť si zajesť. Potom sa môže vyvaliť trochu. Vstala dnes do
         dňa.
   </p>
   <p>
    Zajedla si chutne, bola vyhladla v toľkej robote. Zapila si samokýšou, hustou ako kaša.
         Poberala sa znovu do poľa. Mať jej zahájila cestu. Veru ju už nepustí dnes po batoh. Dosť
         bolo tých dvoch.
   </p>
   <p>
    Žofka sa jej zasmiala.
   </p>
   <p>
    „Idem do ľanu, mamo. Treba ho plieť, rozmohla sa znova povoj. Ešte ho pridusí.“
   </p>
   <p>
    Mať vďačne pristala.
   </p>
   <p>
    „Ale nebuď do poludnia, aby si sa mohla vyvaliť v najväčšiu horúčavu.“
   </p>
   <p>
    Čo ako by jej chcela nahradiť, čo uštipla pre trávu z dnešnej noci. Ona sama už mietla
         najrovnejší kus dvora, roztriasať trávu, čo prišla spomedzi hlôžia a tŕnia. Len vedieť, kde
         ho našla tá dievka také tŕnie a hlôžie.
   </p>
   <p>
    Ostala zasa v dome sama. Vzdychlo sa jej, ako muž, chudák, nemá odpočinku v zime, v
         lete. Teraz je v hore. Už dakoľko dní váľa pne v rúbanisku, aby bolo na zimu smoľavého
         dreva. Nuž bude horieť na kozube ani fakľa, nežiaľ bude priasť v izbe, ani v dákej
         svetlici, kde nikdy nezadymí. Muž tiež rád dobré svetlo v izbe; keď vymláti, obriadi
         statok, donesie si náručie brezovej chvojiny do teplej izby a začne robiť metly.
   </p>
   <p>
    Keď sa mu divia, ako si nedožičí pokoja ani v zime, on len pohne plecom, dakedy i povie:
         „Ľahko sa vynosí zo štokov a záprav, čo sa do nich nasype. Na prednovku by nám prišlo labu
         lízať, keby sa z boku nenadobudlo.“ Má neveľký drabinovec, zapriahne doň voly a rozváža
         metly po okolitých trhoch a dedinách. Nikdy sa nevráti s prázdnou rukou. Neraz i v zime ide
         na drabinovčeku; nehľadí, že iní gazdovia opatrujú voly cez zimu ani princezné, len aby sa
         pred jarou mohli pýšiť nimi, že sú ani lasice. Keď mu dohovárajú, že sa zanáša negazdovskou
         robotou, on sa vyhovára: „Vám sa ľahko gazduje na osmine, alebo hen štvrtine, ale my máme
         len pol šestnástky a do misy nás je hodne.“ V iné časy, najmä pred sviatkami, rozváža po
         dedinách peknú hrabovskú hlinu, ktorou dievky bielia izby a vymážajú zem v dome a na
         podstene v sobotu, aby bola biela.
   </p>
   <p>
    Prišiel kdesi z Podholeníc. Vzali ho na prístupky do Ďurčiakov k Dorke, ktorá sa nemala
         k svetu, lebo nebola ani veľmi pekná, ani bohatá. Mládenci bočili od nej veľmi, lebo jedno
         oko jej zabehávalo nabok, k druhému oku, kde nemalo vlastne čo hľadať. Potom i obočia,
         čierne ako žúžoľ, hoc mohli byť pekné, schádzali sa nad nosom. Ktovie, keď ostarie, či
         nesadne pred Luciou na omelo alebo trlicu a nepôjde na Čertovicu so strigami. Dorka, keď
         zbadala, že sa ťažko vydá, začala opúšťať hlavu, bočiť od ľudí a hnevať sa na mládencov.
         Kdesi na jarmoku ju zazrel Michal Ranostaj z Podholeníc a zaľúbil sa najväčšmi do toho
         škuľavého oka: povedal jej, že je najkrajšia dievka na vidieku, prišiel na prístupky na
         šestnástočku, donesúc do gazdovstva truhlicu s hábami. Svadba sa odbavila chytro, pri
         tichosti, bez muziky. Badišovania sa posmievali:
   </p>
   <p>
    „S chudobou sa spriahla psota. Bieda ich bude poháňať.“
   </p>
   <p>
    Ranostaj nepovedal nič, vynašiel v sade v jednom kúte tri brezy, nasadil ich ešte viac
         popri plote a začal robiť metly. I v Dúbrave nad Smolcami našiel celú horičku briez.
         Sprvoti ich predával len v dedine: ale keď sa ich naučil dobre robiť a keď brezičky
         podrástli, začal rozvážať výrobky po iných dedinách. Na to si vymajstroval ľahký
         drabinovček, zapriahol doň kravičky, usilovné plavuľky. Potom prišiel už k volom a na nich
         sa vozil ako pán po trhoch. Peniažky sa ukladali babke k babce, Dorka veľmi bedlila na ne
         škuľavým očkom, aby sa nerozkotúľali. Začala byť gazdiná ako druhé, prestala bočiť od ľudí,
         ešte si i zaspievala dakedy vo dvore, kde ju nik nepočul. Ale jej radosť netrvala dlho. Keď
         prišla s prvým dieťaťom do kúta, stalo sa jej, čo ani jednej šestonedieľke v Badišove. Keď
         mať, stará Ďurčiačka okúpala prvý raz dieťa, prizerala sa mu veľmi dlho, pomýlená.
   </p>
   <p>
    „Dievka je, ale nemá, pane večný bože, ani vláska. Nikde nič, dievka moja.“
   </p>
   <p>
    I šestonedieľka sa prizerala, predesená. Nevidela obočia, na mihalniciach sa len žltlo
         čosi.
   </p>
   <p>
    „Škutiny, bože odpusť hriechy!“ zalomila nešťastná mladá mať rukami.
   </p>
   <p>
    Hlava bola holá ako koleno, len na temeni sa lyslo čosi, akési škutinky. Keď dieťa
         poslali krstiť do Ozubín, zababušili ho dobre do podviky. Ženám ho nedali ukázať, že by
         vraj prestydlo na tuhom mraze. Beztoho už kýcha.
   </p>
   <p>
    Ale naostatok vyšla pravda najavo. Dieťa nemohli skrývať, aby ho nik nevidel. Museli mu
         dať naostatok i riedky čepček na hlavičku. Cez dierky začali vykukávať vlasy ani oheň. Keď
         mu dali na hlavu hustý čepček z barchanu, spod neho sa začali dobýjať červenkasté brčky
         sponad čielka a pred ušima. Domáci naostatok privykli i na ten potrest. Stará Ďurčiačka sa
         zdôverovala dcére:
   </p>
   <p>
    „Pán Boh nás tresce pre čosi. Ktosi z našich predkov musel zhrešiť. Ty si prišla na svet
         s tou chybou na oku, lebo nemysli, že by ti ja bola dať pozerať za hlavu, keď si bola v
         belčove. A tu zasa tento pád.“
   </p>
   <p>
    Ranostaj si preto nepílil hlavu. Cmokol na bábä, spukal prstami nad ním a povedal:
   </p>
   <p>
    „Nech sa svet mieša. Keď je bielych a čiernych, môže byť i červených.“
   </p>
   <p>
    A dieťa sa malo k svetu, bolo biele a tučné, pustilo sa veľmi chytro na nohy. Keď začalo
         vychodiť pred dom, ženy sa stanôvali.
   </p>
   <p>
    „A čože je toto? Ľaľa, akési žíďa!“
   </p>
   <p>
    Keď dieťa podrástlo, Ranostaj si ho usadil na kolená a začal ho učiť skladať ,a-b-ab‘.
         Dievčatá neposielali do školy, hoc v Badišove bola chýrna škola. V tie časy chodil do nej i
         Elečko Stupnický zo Smoliec. Posielala ho mama zo zemianskej dediny do Badišova medzi
         sedľač k pánu bratovi, chýrnemu rechtorovi, na žriedla vedomostí a známostí. Samuel
         Primitivus Robko z Robkova bol vtedy mladý, vychytený. Na krštení si vedel i zahajduchovať
         a vykrúcať nevesty. Prvé dva kocúriky mu nepodrazili nohy, skôr mu naliali do nich ohňa, že
         vedel nimi preberať ako málokto v okolí. Samuel Primitivus sa podobral, že vykreše čosi z
         neho. A kresal tuho feruľou i lieskovicou. Elečko bol zeman; bol by sa chcel voziť po
         sedliackych kľaganoch, ale sedliacki zurvalci nechceli mu uznať zemianstvo. Chodil do školy
         tak s kapsičkou ako oni, iba že oni išli sa na poludnie najesť domov a on ostal v škole
         sám, vyberajúc z kapsičky obarený hrach, ktorého mu dávala mama do uzlíka na merindu.
         Dakedy ani hrachu nebolo, ak ho pojedol idúcky zo Smoliec do Badišova. Nechceli mu uznať
         zemianstvo ani preto, lebo jeho tatko, pán Feranc, chodil po dedinách s tanistrou na
         chrbte. Trčali z nej porišteky všakových mlatčekov, i všakové iné železá i kusy medeného
         bľachu. Plátal veľmi dobre panvy a kotlíky. Ale vedel zaliať i diery do hlinených krčahov a
         hrncov olovom. Hlinené nádoby na vidieku, čo mali naboku olovený pupok, prešli jeho rukami.
         Bol vysoký, chudorľavý, chodil zafúľaný po dedinách od začadených paniev a hrncov, po
         tesných nohaviciach na tenkých nohách lupkali mu široké sáry zemianskych čižiem.
   </p>
   <p>
    I zemania ho okrikovali:
   </p>
   <p>
    „Nehanbíš sa, zemiansky honor, chodiť takto pomedzi ľudí! Ale si ty Cigo, chodiť panvy
         plátať? Nemohol si si nájsť statočné remeslo?“
   </p>
   <p>
    On nedal nič na kriky. Bol by i on radšej zlatníkom alebo hodinárom, ale kde je zlato?
         Bol by vďačne obul krpce ako iní statoční zemani a stal k pluhu, ale kde sú zeme a voly?
         Prichodilo robiť, čo sa trafilo, lebo bolo hodne deťúreniec.
   </p>
   <p>
    „Budeš mať medzi koho deliť kúriu,“ posmievali sa mu páni bratia. „Ak sa všetci
         vyberiete do sveta klopkať, v celej krajine nebude deravej panvy a Cigáni nám zbedzgajú do Multán.“
    <sup>
     [
     <a class="footnote" href="#ftn.id2507300" name="id2507300">
      1
     </a>
     ]
    </sup>
   </p>
   <p>
    Nestaral sa o posmechy, ale Elečka dal pánu Robkovi do rezu. Elečko každé odpoludnie
         bežkal do Smoliec. V treskúcej zime neraz prišiel plačúc, že mu za nechty zašlo. Mama mu
         chytila ruky ako ciagle a zamočila ich chytro do studenej vody. Dosť sa nakričal a naskákal
         okolo putne, kým mu odišlo spod nechtov. Na šťastie pán Feranc sa zoznámil s Michalom
         Ranostajom na cestách, i spriatelili sa, hoc neboli toho istého remesla. Ranostaj mu
         prorokoval lepšie časy, lebo vraj všetky veľké veci vyrástli z malej. Tak i on nebude vždy
         panvy plátať, ale si založí vyše Smoliec peknú kotlársku dielňu a naostatok môže utkvieť
         dakde v Španej Doline alebo v Bystrici a mať najväčšiu kotláreň v celej krajine. On sa
         nemôže úfať takému zveľadku svojho remesla, lebo metliarov je všade toľko, koľko ich treba,
         a krajinskej metliarne nemôže byť nikdy, lebo nikde nieto toľko briez, aby vystalo na metly
         v celej krajine.
   </p>
   <p>
    Hoc pán Feranc nikdy nepreskočil jarok medzi túlavým remeslom a kotlárskou dielňou,
         Miško Ranostaj si ho nikdy neprestal ctiť a vážiť. Vo veľké mrazy neraz pritúlil Elečka,
         dajúc mu jesť a prenocovať vo svojom starom, ošarpanom dome. Vtedy sa Elečko veľmi
         spriatelil so Žofkou. Jeho neodstrašovali, ako iné deti v dedine, jej červené vlasy ako
         plameň. Zabávali sa moc spolu; tuším jej bol i sľúbil, že si ju vezme, keď bude veľký.
   </p>
   <p>
    Ale z toho všetkého sa nevykľuvalo nič. Pán Feranc umrel v jednu takú zimu, a keď si
         vdova nevedela rady s toľkými deťmi, prestala ho posielať do Badišova. Beztoho vysvitlo, že
         sa Elečko tam nenaučil ani: ,Quot sunt partes orationis‘, ani ,Semel unum est unum‘.
    <sup>
     [
     <a class="footnote" href="#ftn.id2507372" name="id2507372">
      2
     </a>
     ]
    </sup>
    Vtedy sa ho zaujal pán rechtor z Ozubín, Tomáš Sztupay, rodina Stupnických.
         Nemal mendíka, tak si ho vzal za mendíka, a umienil si, že vykreše z rodiny niečo súceho. I
         mohol skôr ako rodina, najmä keď mu za školou rástli omnoho krajšie liesky ako za
         badišovskou. I naozaj obrábal Elečka do tých čias, kým ho nenaučil skoro všetko, čo sám
         vedel.
   </p>
   <p>
    Potom už bolo všetko ľahšie. Chudobná vdova sa vybrala k úradníkovi u jeho osvietenej
         milosti nebohého pána Kolomana Uzdica a uprosila ho, aby vzal jej syna za dačo do panskej
         služby. I pán Tomáš Sztupay veľmi stúpal úradníkovi na päty. Elečko musel držať čisto fajky
         úradníkovi, musel zapisovať dežmu, čo dávali poddaní panstvu, a najmä v jeseni, keď sa
         osieval studený dáždik, musel stáť pri kopáčoch, koľko kasní švábky išlo do pálenice. Keď
         pán Koloman umrel, jeho syn Mikuláš si všimol otrhaného Elečka. Dal mu dva obnosené obleky,
         skoro nové čižmy, ktoré ho omínali, a poslal ho do Novohradskej na panstvo svojej manželky.
   </p>
   <p>
    V Novohradskej mu už boli tri svety. Tam sa začal už cele naozaj cvičiť za úradníka.
         Naučil sa fajčiť z krátkej fajky, slinu frcnúť cez zuby dosť ďaleko, vysiakať sa bez
         šatôčky, pritisnúť prst o jeden bok nosa, preobliecť sa za ,szegény legénya‘,
    <sup>
     [
     <a class="footnote" href="#ftn.id2507413" name="id2507413">
      3
     </a>
     ]
    </sup>
    variť guláš, piť víno. Vtedy sa už tam obracalo zemianstvo na maďarstvo, nosilo fokoše
    <sup>
     [
     <a class="footnote" href="#ftn.id2504838" name="id2504838">
      4
     </a>
     ]
    </sup>
    a budzogáne. Naučil sa dosť dobre maďarsky; bol urastený, nie špatný, vedel sa
         mať i okolo ,frajcimeriek‘. Keď umrel starý úradník v Smolciach, osvietený ho postavil za
         úradníka a dal mu i deputát.
   </p>
   <p>
    Už dosť dlho úradníkoval v Smolciach, i začalo mu byť i otupno vo veľkom, dosť ošarpanom
         kaštieli, keď sa mu pridalo ísť cez Badišov do Podholeníc vyhrešiť pre čosi richtára. Na
         ceste ho prešla dievka s plným, niesla dve drevené kanvy vody. On šiel na hrdom koni,
         dupotajúc po ceste. Bol veľmi švárny, nejedna ,frajcimerka‘ mu to uznala. Mal zelenkavé
         šaty, cifrovaný dolománik, na sárach, kde sú vyrezaniny, celembali sa červené kystky, ako
         podskakoval kôň. Zadržal ho razom, hoc sa kôň vzpieral stáť, lebo muchy dojedali. Nemohol
         spustiť oči z peknej dievky, ktorej okolo hlavy horela zlatistá žiara na slnci a v očiach
         kvitli podivné ľany.
   </p>
   <p>
    „Akože sa voláš?“ spýtal sa jej, kým sa kôň zvŕtal nespokojne.
   </p>
   <p>
    Jeho hlas znel veľmi mäkko. V Novohradskej naučil sa všupnúť dosť hodne nehy do hlasu,
         zaobchodiac s bielymi osobami, hoc sú v oplecku a majú dlhé vrkoče dolu chrbtom. Ale i ona
         už mala pevnosť, v ktorej sa cítila bezpečne. Vyškerila mu zuby, boli veľmi pekné.
   </p>
   <p>
    „Načo im je to vedieť?“
   </p>
   <p>
    „Nuž na to, aby som vedel, ktorá ma prešla s plným. Vieme, že sa dobre vodí, koho prejdú
         s plným.“
   </p>
   <p>
    Vzala kanvy do ruky a prešla okolo neho dva razy.
   </p>
   <p>
    „Nechže sa im vodí. Mňa to nič nestojí!“
   </p>
   <p>
    Začal ju prosiť naliehave:
   </p>
   <p>
    „Nože do tretieho razu.“
   </p>
   <p>
    Prešla do tretieho razu, smejúc sa.
   </p>
   <p>
    „Vystačí im na celý mesiac odrazu.“
   </p>
   <p>
    „A teraz mi povedz, panna, čo máš oheň okolo hlavy a v očiach rozkvitnuté ľany: čia si?“
   </p>
   <p>
    „Žofa Ranostajovie.“
   </p>
   <p>
    Mykla plecom, že je nie ťažko uhádnuť, čia je. Má také vlasy, akých nemá ani jedna
         dievka na vidieku. Mládenci sa ich báli ako ohňa, iba jeden nie. Uňho je jej pevnosť.
   </p>
   <p>
    Udrel si dlaňou o stehno, že podskočil kôň.
   </p>
   <p>
    „Žofíka! Nuž ty si to? Ale nevieš, ako sme sa zabávali vtedy?“
   </p>
   <p>
    Pozeral na ňu uveličený, akoby bol našiel veľký poklad znezrady, ktorý pôjde neomylne do
         jeho truhlice. Ako sa zabávali vtedy! I sľubovali si. Vari len nezabudla!
   </p>
   <p>
    Dievky nerady pamätajú na to, čo poparatili deťmi. To sú potuchnuté koláče, dávno
         odležané. Potuchlina z nich nevypáchne, čo ich i prihreješ. I ona pozerala naň, ibaže nie
         ako na poklad, súci do jej truhál, ale iba ako na mištičky, z ktorých už vypadali
         lieskovčeky.
   </p>
   <p>
    „Nepamätáš na Elečka?“
   </p>
   <p>
    „Pamätám, ale Elečko sa nenosil na koni.“
   </p>
   <p>
    Pán Elek zvážnel, i z tvári sa kdesi podela neha. Je na koni, veru hej. Zvysoka jej
         hodil naučenie ta dolu; nech si ho zdvihne, keď pôjde domov, a opatruje, ako svedčí.
   </p>
   <p>
    „Tak býva, Žofíka, na svete! Čo sa vtedy nosili na koni, teraz chodia pešo; my, čo sme
         krpce v blate drali, nosíme sa na koni.“
   </p>
   <p>
    Vyrovnal sa, akoby bol prezrel ražeň, vypučil prsia pod dolománom. Pozeral bedlive na
         ňu, či pochopila, bosorka, čo jej povedal.
   </p>
   <p>
    Ona pozrela kdesi po Hundráči, ktorý sa vyjasnil veľmi a akoby načúval veľmi pilne, čo
         tí tam rokujú. Uškrnula sa pod nos i po rozkvitnutých ľanoch preletel akýsi jas.
   </p>
   <p>
    „Len keď sedia, mladý pán, nevystierajú sa toľme. Ešte zletia z toho koňa.“ Ona bola
         nízko, na zemi, a on vysoko nad ňou, ale mu zato hodila naučenie. Ak chce, mohol by si ho i
         odniesť. „Nie je vraj tak ľahko vydriapať sa naň ako zletieť.“
   </p>
   <p>
    Slúchol ju, hneď sa opustil trochu v pleciach, v tvári mu zahral veselý úsmev.
   </p>
   <p>
    „Žoška, ty si kľampa. Trúsiš naučenia ani kniha múdrosti“.
   </p>
   <p>
    „Veru múdrosť, keď prídem na ňu ako slepá kura na zrno.“
   </p>
   <p>
    Ale už zasa zobrala kanvy do rúk, že pôjde svojou cestou.
   </p>
   <p>
    Nechcelo sa mu prepustiť ju tak nerozmyslene. Vie, ako ju zadržať ešte chvíľočku.
   </p>
   <p>
    „A kde bývate?“
   </p>
   <p>
    „Nuž, kde sme bývali!“
   </p>
   <p>
    Zasmiala sa, že nevidí, čo oči kole na dva kroky od nosa. Ešte väčšmi jej prichodilo na
         smiech, keď ho videla prezerať ich dom ako nevídanú vec od spodku až po hálku.
   </p>
   <p>
    „Vtedy vám dom vrastal do zeme, teraz rastie dohora. Zrepetil sa.“ Pokyvoval hlavou a
         pozeral s úctou na veľký pekný dom o dosť hodných oblokoch. Krov mu bol žltkavý, trochu na
         červeno, skoro ako hlavička švárnej Žošky. Všetko sa belelo a či žltlo od novizne, ešte len
         i šranky okolo záhradôčky pod oblokmi. „Dobre sa zrepetil, len ako?“
   </p>
   <p>
    „Otec ho zodvihol ako nič.“
   </p>
   <p>
    Rozpamätal sa, že sa v starom, nízkom dome robili metly. Dosť sa ich nazväzúval a
         narozvážal po kraji. Tie metly nik nemal za veľkú vec vtedy: a, hľa, čo z nich nevykvitne!
   </p>
   <p>
    „Ešte robíte metly?“
   </p>
   <p>
    Potvrdila mu tou hlavou ako oheň.
   </p>
   <p>
    „Ženy teraz zametajú každý deň, nielen v sobotu, ako za Krčaha-kráľa. Odkiaľ by brali
         metly, keby nie náš otec? Pozrú brezy!“
   </p>
   <p>
    Ukázala mu na hodný sad za vodou. V kúte sa zhŕkli brezy, tvoriac celú hôrku. Popri
         plotoch ich idú rady. Kôra sa belie na nich, sťaby ju boli dnes preobliekli novú. Konáre
         ovisli pod bujnosťou mládnikov. Veru má čo vytriešťať oči na toľké premeny. Vysvetlila mu
         ešte, aby vedel všetko do základu.
   </p>
   <p>
    „Dosť sa nabedlíme na ne. Chlapci sa ošmietajú okolo nich veľmi tak pred jarou. Navŕtali
         by ich a ťahali z nich miazgu, lebo je sladostivá.“
   </p>
   <p>
    „Sladostivé sú tvoje reči, Žoška. Tečú ti z ústočiek sťa bystré jarky pod Hundráčom v
         tôni. Nie sú ako miazga z brezy, ale sladké ako samotečený med z lipového kvetu.“
   </p>
   <p>
    Ako to hlásal zvysoka, zore sa mu zapálili, v tvári i v očiach začali blkotať plamienky.
         Tie ohne všetky sa chytili od veľkých požiarov jej peknej hlávky.
   </p>
   <p>
    Len sa usmiala a brala kanvy. Smiala sa, že mu toľko natieklo medu. Bude mať čo lízať
         cestou do Podholeníc. On sa nesmial, myslel tiež na lízanie; ale čo je z neho, keď je cez
         sklo? Roztúžil sa, oči vykrútil vysoko nad dachy badišovských domov. Vedel dobre, že dievky
         dajú mnoho na to, kto ich ako krúti.
   </p>
   <p>
    Ale Žofka mala pevnosť, v ktorej bola bezpečnosť. Nenaľakala sa ani očí. Vzala kanvy a
         už ide k peknému, novému domu popri záhradke, ktorá si nechala v kúte starý ker orgovánu,
         hoc ho mohli dolámať, keď rúcali starý dom a stavali nový.
   </p>
   <p>
    ,Budeš ty moja! Budeš ty moja,‘ opakoval v akomsi rytme podľa podskokov koňa, ako
         cifroval pod ním hore dedinou. Potom sa premenili spevy, otvoriac sa všetky hlasy, ktoré
         dosiaľ nezuneli tuším nikdy. „Musíš ty moja byť, čo ťa čerti vezmú.“ Hej, cibril sa dosiaľ
         najviac okolo takých, čo majú letnice veľmi nakrochmálené, aby stáli ako zvon okolo nich, i
         trúbočky vlasov okolo slúch, aby podskakovali pri chôdzi, keď sa pás váži zboka nabok a
         sukne sa ometajú šuchotavo okolo nôh. Prečo by sa nepocibril na Horniakoch trochu okolo
         takých, čo sa zhovárajú s pánom na ceste, keď nesú vodu v kanve?
   </p>
   <p>
    V Podholeniciach sa zabavil opatrne a, idúc spiatky, už vedel, že železo kovať, kým je
         horúce. Zišlo mu na um, že na panstve jeho osvietenej milosti pána Mikuláša Uzdica v
         Smolciach by sa tiež zišlo metál. Metie sa po dome, ale i po dvore. V zime sa metie veľmi
         často v humne i metál sa zíde dostatok. Čím ich je viac, tým čistejšie gazdovstvo. Ešte sú
         len Turíce, do zimy netu: ale zbožia sa začnú klasiť dnes-zajtra, odkvitnú a dozrejú. Zima
         príde, nenazdáš sa ako. A mať metly je výhoda. Dobrý gazda nečaká, kým pritisne tvŕdza.
   </p>
   <p>
    Dupkali kopytá dolu dedinou. Ženy pozerali, kto sa nesie na veľkom, krásnom koni o
         podstriženom chvoste. Zadupkali kopytá na môstku do dvora Ranostajovie. Hrdý jazdec skočil
         a uviazal koňa o stĺpik na záhrade. Pán Elečko otvoril dvere pri novej bráne. Michal
         Ranostaj si mohol už dovoliť i závristý dvor ako hoďas Drozdík, alebo Juro Hamuľa; mal i on
         už čo zavierať doň. Netroškári na pol šestnástočke ako sprvoti, ale si sedí na celej
         osmine. Na veľkých voloch oral, na mladých juncoch bránil tejto jari. Podstenou veselo
         klopkali čižmy po hladkých tľapkách, dobre usadených, aby nešlabikovali, keď sa stane na
         ne. A vo dvore všetko nové. Ústreším sa voda cedí dolu zúbkovaním, keď spŕchne. Na
         maštaliach a humne je len strecha, ale i ona žltá ešte, nová. Šiare sa nemali kedy ani
         uľahnúť na nej. Strecha bola hrubá a dokonalá, ani keď sa dobrá gazdiná oblečie v zime do
         nového kožucha o neopršanom rúne.
   </p>
   <p>
    V izbe ho ovialo novizňou a čistotou, ani čo by bol vstúpil do svetlice jej osvietenej
         milosti pani grófky, manželky jeho gazdu, pána Mikuláša Uzdica. Bosorka Žoška hádam iba
         včera vymazala zem bielou hrabovskou hlinou. Posteľ vystlatá do povaly, žŕdky pod povalou
         ovešané sviatočnými hábami, rámy s mištičkami a krčiažkami ako u najlepších gazdov: iba že
         tu je viac svetla, lebo obloky sú veľké. A na štíte rovno proti dverám veľké zrkadlo. Ohava
         Žoška iste nezamešká kuknúť doň, keď prejde popredeň. Preto bude vedieť, že od jej hlavičky
         sa strhávajú veľké požiare, ako i uňho sa rozblčali túžby. Nebodaj sa jej páči, čo ukazuje
         zrkadlo, lebo mu ku stužke, na ktorej visí, zastrčila mladú chvojku voňavého smreka.
   </p>
   <p>
    Sadol si na lavicu k rohu stola. Zavieva k nemu vôňa bujnej zelenej chvojky.
   </p>
   <p>
    „Čože nám doniesli, pán urodzenký?“
   </p>
   <p>
    Škuľavé očko sa ho dotklo, ktovie, či ho poznalo. Veľmi náhlive sa prehodilo do cesty
         druhému a tam sa zakolísalo.
   </p>
   <p>
    „A veru nič. Radšej by si odniesol čosi.“
   </p>
   <p>
    Pán Elečko chcel žartovať, ale žart mu vychodil na naozajst akosi. Veru by si odniesol
         vďačne čosi, na dlani by niesol. Ale jej nebolo tu. Zato sa dal materi do známosti. Zabudla
         na Elečka, čo toľko ráz jedol v tejto izbe, kým bola nízka, pečenú švábočku z opáločky a
         zajedajúc ju surovou kapustou, čo sa berie z misy štipkou a vrždí pod zubami ani remeň. I
         teraz mu veru tečú sliny, keď vidí švábočku všetko jednakú, okrúhlu ani vajíčko, keď ju
         vyhrnú z pece. Ale nikde nevedia upiecť ako patrí, opáliac kožtičku, aby sa odlúpila od nej
         ako vtedy, keď ju gazdiná podhadzovala v opálke. Švábočka ostane bez kožúška, celkom čistá.
         Kôrka na nej sa červená dotuha, ani čo by od hanby, že ju zobliekli.
   </p>
   <p>
    Dával sa jej do známosti všakovak, ale Dora s nakriveným očkom sa mu nepriznávala. On sa
         vyškriabal od tých čias na zelenú ratolesť, ani by už nevedel jesť švábky a tobôž surovej
         kapusty zo suda.
   </p>
   <p>
    Ale on ju obletoval ako osa zrelú hrušku; nedal sa odbaviť len tak nakrátko.
   </p>
   <p>
    „A kde je Žofka?“
   </p>
   <p>
    „Išla hrudy tĺcť s Markou a Katrou.“
   </p>
   <p>
    Škoda byť. Ľúto mu tých sviežich ramienok, ako sa budú otriasať bolesťou, keď kiahničku
         buchne o zatvrdnutú hrudu. Na niečo iného by boli súce také ramienka.
   </p>
   <p>
    „Načo bola hlušiť kiahnicou, keď sa mohli zapriahnuť voly do váľka. Váľok je na hrudy,
         nie kiahnička!“
   </p>
   <p>
    Ale Dora vie nájsť chodník, po ktorom ľahko uhnúť mrcha novotám.
   </p>
   <p>
    „Veru nie, pán urodzenký. Naše hrudy nie sú ako panské, lebo sú veľmi tvrdé. Ani by sa
         nezdrobili pod váľkom, ale by vošli do zeme ako skala.“
   </p>
   <p>
    I on je už skúsený gazda; usmial sa na ňu, že nevie pohnúť rozumom.
   </p>
   <p>
    „Bolo počkať, kým spŕchne; hrudy by sa lepšie drobili zmočené.“
   </p>
   <p>
    „Keby namoklo, hruda by sa nedrobila, ale by sa prilepila o váľok. Naša zem je nie ako
         panská. Naša sa lepí na nohy, keď ideme po mokrej, ako cesto, panská sa rozsýpa. Nie je ani
         zem každá jednaká.“
   </p>
   <p>
    Nech sám Boh pomáha a zavaruje! Videl, že by sa darmo dohadoval s ňou; vynašla by
         odpoveď na každú vec, ale takú, akej by sa nik nenazdal. Ona už našla rozdiel i medzi zemou
         panskou a nepanskou. Vstal od stola, akoby sa bol napil kyslej psiarky na badišovskom
         salaši. Keď odväzoval koňa, bolo mu hodne odľahlo. Odpadla by mu chytro chuť od dievky,
         nech nájde zakaždým túto mater miesto nej. Pred chvíľou myslel, že by sa vrátil zasa
         zajtra, teraz si je istý, že ho sotva uvidí viac Ranostajovie dom.
   </p>
   <p>
    Príduc domov, chodil zaujate po dvore a gazdovstve. Presekávala sa švábka, a on skoro
         jednostaj dotušoval: „Robte, robte!“ kopáčom. „Čo sa obzeráte?“ I korbáčom lupkal o sáru,
         aby robotníci vedeli, že stojí kazár nad nimi. Ale hoc stál nad robotníkmi, nebol pri
         robote. Najviac stál na koni pred novým domom v Badišove a zhováral sa všeličo so Žofkou.
         Opakoval moc ráz jej slová, že ich vedel naspamäť, potom začal vyťahovať spod nich, čo
         myslel, že sa skrývalo pod nimi. Potom skladal v hlave iné rozhovory, okrášlil ich sladkými
         výpoveďami, čo povedal on a najmä čo povedala ona. Naostatok sa už nezhovárali na ceste,
         ale pod ústreším so zúbkami. On stál pod oblôčikom komôrky, ktorý bol otvorený, v oblôčiku
         bola hlavička, z ktorej i vo tme šibali plamene.
   </p>
   <p>
    Nevedel si naostatok nikde miesta. Kde sa obrátil, na všetkých stranách videl ohnivú
         hlavičku, posmešný úšker na ústach. V ten deň pred večerom sa už nemohol zdržať, osedlal
         koňa a hybaj do Badišova.
   </p>
   <p>
    Zadupkal kôň cez môstok, prestupoval nepokojne priviazaný o stĺpik na záhradôčke. Dora
         zazrela oblokom zelený dolomán s ciframi a pobrala sa do kuchyne, Žofka nezazrela dolomán,
         ale vedela, čí kôň zadupkal. Uškrnula sa, v očiach ako ľan mihli jej divné svetielka.
         Ostala pod pecou, preberajúc konopné semiačko z hrudiek, ako ho doniesol otec, čo bol
         vykupčil za metly.
   </p>
   <p>
    Pán Elečko sa uviedol akosi spurne, keď vošiel do izby.
   </p>
   <p>
    „Prišiel som vás navštíviť,“ zvestoval hlasom dosť prichrípnutým.
   </p>
   <p>
    Michal Ranostaj bol chudorľavý, ale dúži chlap. Čierne vlasy, založené za ucho, na
         miestach siveli, ale oči pozerali živo. Zasmiali sa hosťovi.
   </p>
   <p>
    „Pekne od nich, že nezabudli na nás.“
   </p>
   <p>
    Hosť sa zadivil na tých slovách.
   </p>
   <p>
    „Vari by mal zabudnúť!“
   </p>
   <p>
    Michal Ranostaj mu vysvetlil, že ľudia, keď im je dobre, nie veľmi radi myslia na časy,
         keď im bolo zle. Podajedným sa i pamäť zamúti. Nepoznajú ľudí, ktorých znali, najmä ak
         prijali od nich dačo. „Môžem sa požalovať, že ma neraz nepoznali, keď som sa sňal s nimi
         znovu. Ešte i odtajili, že vzali metly odo mňa, keď som prišiel pohľadávať svoje.“
   </p>
   <p>
    Pán Elečko ho uistil, že to neboli poriadni ľudia. Potom vypučil prsia a povedal
         odhodlane:
   </p>
   <p>
    „Ja som nie taký. Tu je ešte kus uznanlivosti!“ Badol si prstom tri-štyri razy na prsia.
         Ranostaj mu prikyvoval hlavou veľkú pochvalu. Pán Elečko sa rozohnal ešte s väčším ohňom:
         Narovnal si dolománik, aby mu stál rovno na prsiach, keď sú už raz vypučené. „Ja som teraz,
         ako som bol vtedy, a môžem povedať, že mi je čosi lepšie, ako bolo vtedy.“
   </p>
   <p>
    Michal Ranostaj pozeral naň s úctou, na zelenkavý oblek o čiernych šnúrach, ktoré mali
         hodvábne záblesky.
   </p>
   <p>
    „Pekne sa nosia!“ pokyvoval hlavou.
   </p>
   <p>
    Pán Elečko sa usmial, bolo mu akosi voľne.
   </p>
   <p>
    „Krajšie ako vtedy, nie?“ Ale mu hneď i vysvetlil, prečo sa oblieka krajšie. „Človek sa
         oblieka, ako sa mu vodí. Hľadí ukázať svetu, ako mu je, najmä keď sa mu vodí lepšie.“
   </p>
   <p>
    Michal Ranostaj povážil, že by to mohlo tak byť, ale to nepotvrdil, iba sa ho spýtal:
   </p>
   <p>
    „Im je teda dobre?“
   </p>
   <p>
    „Nemôžem sa žalovať.“ Odpoveď bola veľmi skromná, ale z tváre mu kričalo, že mu je veľmi
         dobre. Vyrovnal sa i rozšíril prsia, aby sa mala kde zmestiť všetka tá dobrota. „Rozkazujem
         v Smolciach, ako chcem. Všetko ma slúcha, akoby ja bol sám pán.“
   </p>
   <p>
    „Veru je moc. Mladý ešte, a prišli na veľkú vládu. Oni predali lanské zbožie?“
   </p>
   <p>
    Pán Elečko musel sa priznať, že zbožie išlo k Jakubovi Kuttlerovi do Posadiny. On ho
         meral zo štokov i dal nakladať vo vreciach na vozy, ale peňazí zaň nečítal.
   </p>
   <p>
    „Im platili za švábku, čo išla do pálenice?“
   </p>
   <p>
    I švábka išla tak akosi, ako i zbožie. Jakub Kuttler ju odoberal a posielal kdesi do
         pálenice.
   </p>
   <p>
    „A jalovice kto predal?“
   </p>
   <p>
    „Ja som ich predal na jarmoku v Ohradnici!“
   </p>
   <p>
    I položil si dlaň na prsia. Pravda, nepovedal, že peniaze išli na dlaň jeho osvietenej
         milosti pána Mikuláša Uzdica. Boli mu pilne treba na čosi. Pamätá sa, ako dnes, že ich
         nechcel pustiť za tie peniaze, málilo sa mu, koľko mu dávali, ale osvietená milosť preťali
         razom na dvoje.
   </p>
   <p>
    „Čo robia s mliekom?“
   </p>
   <p>
    „Komornica ho múti.“
   </p>
   <p>
    „Kto predáva maslo?“
   </p>
   <p>
    „Berie ho Jakub Kuttler.“
   </p>
   <p>
    „A čo robia s hydinou? Alebo ju minú všetku?“
   </p>
   <p>
    „A kto by ju minul? Ide do Ozubín. Tam sa jej dosť minie, a čo zvýši, nebodaj predajú.“
   </p>
   <p>
    „Majú moc husí?“
   </p>
   <p>
    „Veru neviem. Bude vedieť komorníčka Mara.“
   </p>
   <p>
    „Čo robia s perím?“
   </p>
   <p>
    „Pára ho komorníčka Mara. Vlani ho vzal Jakub Kuttler.“
   </p>
   <p>
    „Mali moc ľanu?“
   </p>
   <p>
    „Načesalo sa ho okolo štyristo kýt.“
   </p>
   <p>
    „Málo. Čo urobili s ním?“
   </p>
   <p>
    „Dali ho priasť spolovice. Plátno sa predalo.“
   </p>
   <p>
    „Kto ho predal?“
   </p>
   <p>
    Pán Elečko sa začal hniezdiť. Predsa neprišiel dávať počet, čoho bolo koľko, ale sa
         prišiel pozhovárať. Že ľanu bolo málo? Čo by ho bolo i tri razy toľko, nekvitol by mu tak
         ľúbezne ako jej oči, ktoré hľadia pilne na prsty, ako spúšťajú dolu lopárom čisté semiačko
         a smeti s hrudkou odmetajú na stranu. I s plátnom bolo tak akosi: ľanové vzal Jakub
         Kuttler, zrebné ostalo doma. Komorníčka Mara našije z neho vriec.
   </p>
   <p>
    Michal Ranostaj sa vyzvedal i koľko zrebí a klkov, koľko kýt konopí a pačesov. Koľko
         bolo mier slivák a jabĺk, koľko chovajú bravov, koľko ich bolo spod cecka, keď sa oprasila
         veľká ošípaná.
   </p>
   <p>
    Keď sa ho povypytoval na všetko, začalo svitať v hlave aj pánu Elečkovi, že cez jeho
         ruky vlastne neprešlo moc peňazí. Skoro všetko berie Kuttler, bohatý kupec z Posadiny, hoc
         ho nevidel platiť ani raz. Čo-to kvapne i jeho osvietenej milosti do ruky. On vlastne
         predával len vajcia, ale každé dva týždne musí ísť do Ozubín a odčítať jej osvietenej
         milosti peniaze za ne. I to príde sama pani grófka tri-štyri razy do Smoliec vypytovať sa
         komorníčky Mary, koľko vajec zniesli sliepky a kde sa podel kohút, čo mal hrebeň nabok, ako
         keď si zeman hodí čiapku na stranu, keď sa potúži.
   </p>
   <p>
    Ovesili sa mu i fúziky dosť dobre, že jeho vláda je nie taká, ako si míval. Michal
         Ranostaj zahrnul vlasy za ucho a potešil ho.
   </p>
   <p>
    „Nech sa len usilujú. Šťastie sa im začalo pekne otvárať. Otvorí sa im, ako má byť, iba
         vtedy, keď budú oni všetko kupovať i predávať.“
   </p>
   <p>
    Pán Elečko pokrútil hlavou. Keby nie Jakub Kuttler z Posadiny, tie dvere by sa hádam
         skôr otvorili. Ale zavadzia i jej osvietená milosť, pani grófka. Vlani ju videl na hradách.
         Podpísala, koľko je kapustných hláv. Taká ti je to robota, milý Ranostajko!
   </p>
   <p>
    Ale Michal Ranostaj ho poučoval ako skúsený človek.
   </p>
   <p>
    „Či tak alebo tak, iba ak pôjde všetko cez ich ruky, môže sa na ne prilepiť čo-to.
         Nebudú veľmi čisté, ale ak sa od nich nezmôžu, deputát ich nepostaví na nohy. Myslia, že sa
         z deputátu zaperili tí, čo zbohatli pri úradníctve: Záhradnický Feranc, Ďorď Bobok, Laurinc
         Korbeľ alebo sám veľkomožný Hadrián Pulcheríny? Veria mi: všetci sa zmohli z oškrabkov, keď
         si šli ruky riadiť pred umývaním.“
   </p>
   <p>
    Pán Elečko sa veľmi urazil na také slová. Pamätá sa, keď nebohý tatko prišiel tu i tu
         domov po čisté háby, skoro zakaždým hromžil na Ďorďa Bobka, Záhradnického Feranca i na
         Laurinca Korbeľa a veľkomožného Hadriána Pulcherínyho, že sú zbojníci, a čo majú, že všetko
         nakradli.
   </p>
   <p>
    „Kričia na nich i iní, všakovak. Ale keď vyjdú na cestu v koči, každý sa im vystúpi.
         Ďorďa Bobka začali už volať urodzeným. Im netreba urodzenosti, lebo ju majú od tatka: ale
         sa im zíde zaperiť sa akomak a potom ísť na dobré prístupky.“
   </p>
   <p>
    Čo tam po prístupkoch, a dobrých! Oženiť sa už skorej, a hoc sa i neoženiť, ale si
         pozáletníčiť trochu. I oči mu zasvietili žiadostive, pozrúc na Žofku pod pecou, ako vie
         oddeliť konopné semiačko od smietky.
   </p>
   <p>
    „Oženiť sa nebolo by od veci,“ prehovoril naostatok, dodajúc si smelosti.
   </p>
   <p>
    Pozrel s porozumením na Ranostaja, a keď mal jeho oči na sebe, pozrel veľmi významne na
         Žofku pod pecou.
   </p>
   <p>
    Ranostaj nedal mnoho na také znaky. Mal veľmi deravý krpec na kolenách, najskôr Žofkin,
         i prikrajoval mu dobrú záplatu z kusa remeňa. Záplatu rozmočil vo vode, pozohýbal ju v
         rukách, aby odmäkla, a prebodol ju šidlom o krpec. Keď prevliekol prvý raz dratvou, vrátil
         sa znovu k veľmi ožihavej veci.
   </p>
   <p>
    „My chlapi by sme sa najradšej ženili, keď nám nedochodí, a keď by sme mali, vtedy
         vykrúcame. Počkajú, kým dievča podrastie. I tatko bude mať kedy prihotoviť viacej.“
   </p>
   <p>
    Pán Elečko sa zasa urazil. Či on je utisnutý na čie peniaze? Má žiť zo ženinho, keď by
         mohol dostať od panstva podvýšený deputát, dve-tri poriadne izby v kaštieli i dosť pekné
         dary?
   </p>
   <p>
    „Dá sa vyjsť, netreba ani kradnúť, ani sa upriamovať na ženino. Zlodej príde o
         statočnosť, a zaťovi vyhodia na oči, ak sa držal na ženino.“
   </p>
   <p>
    Ranostaj mu prisvedčil. Pekne byť sám sebe pánom, pristávať na mále alebo na ničom.
   </p>
   <p>
    „Ale škoda opustiť, čo môžeš lapiť. A im by nezaťažilo, keby bolo i viac. Radi sa pekne
         nosia, dobre žijú, a na to už len treba. Nosia sa ako jeho osvietená milosť. I on sa nosil
         takto, keď bol v ich rokoch, i háby, i najkrajší kôň, i iné ešte, i iné. Ale mu vypriadli
         pani grófku i s peniazmi i s panstvami. Jeho osvietená milosť má sa o čom pekne nosiť.“
   </p>
   <p>
    Pán Elečko len mlčal zanovito. Pani grófka doniesla vraj mnoho do Ozubín, ale jeho
         osvietená milosť nie je za to vždy pri groši. Ako vďačne pustil jalovicu lacnejšie, ako
         patrilo? Zbadal, že smrdí grošom. A potom či sa treba zobrať s dievkou, ktorá padne do oka?
         Pán Michal Smolecký sa nezobral ani s jednou, a má gazdinú, i kľučiarku, i jej frajcimerku,
         i všetko, čo len chce. A potom súce do ľúbosti sa prenáhlia neraz, nečakajú na ohlášky.
         Tobôž na sobáš. Len by sa mohol schádzať s touto tuná. I dneska ju prichytil, že oberá
         semiačko, a okom šibne nabok.
   </p>
   <p>
    V tie časy urobil sa veľký štabarc pri záhradke. Pán Elečko skočil k obloku pozrieť, čo
         to vystrája kôň. Kopal okolo seba, šibal krátkym chvostom, trhal sa, vyskakoval. Pán Elečko
         bežal k nemu i bez klobúka. I Ranostaj pohodil krpec a šidlo a pobral sa tiež, mysliac, že
         jeden chlap, hoc mocný, mladý, neuvládze zdržať zjašeného koňa. Ale pán Elečko ho utíšil
         chytro. Vedel hneď, že je to mucha, i prvým razom ju zabil koňovi na lopatke. Keď Ranostaj
         prišiel, kôň už bol utíšený, iba čo fučal, strihal ušima.
   </p>
   <p>
    Ranostaj sa nevyznal pri koňoch tak dobre ako pri rožnom statku, najmä pri takýchto
         ohnivých, panských.
   </p>
   <p>
    „Čo mu je, zľakol sa dačoho?“
   </p>
   <p>
    Pán Elečko videl i ohnivú hlávku v obloku. Žofka prišla tiež pozerať, čo sa robí pri
         záhradke. ,Musíš ty moja byť, čo ta čerti vezmú.‘ zahúdlo mu v hlave. Videl už zreteľne, že
         sa k nej nedostane rovnou cestou, ale zákrutami, možno i poza ploty a záskoky. Pravda k nej
         nevedie, ale podarená lož a pretvárka dosť ľahko.
   </p>
   <p>
    „Mačka mu preletela popri pysku, preskočila plot a ubzíkla. Ale vidím, i smädí ho.
         Neutíši sa, kým ho nenapojím.“
   </p>
   <p>
    Začal ho odväzovať zo stĺpika, že ho povedie na potok.
   </p>
   <p>
    Ale keď bol kôň odviazaný a pán Elečko ho chcel viesť, v Ranostajovi sa pohla poddanská
         povaha. Vzal pánovi vôdzku z ruky a viedol sám koňa na potok.
   </p>
   <p>
    Pán Elečko sa oprel o plot, držiac obe ruky na šrankách. Pozeral za koňom, ale sa hneď
         obrátil k nej v obloku. Usmial sa jej.
   </p>
   <p>
    „Vy mi napájate koňa, mňa ste chovali ako pavúka, dali sa mi zohriať: ako sa vám
         odslúžim?“
   </p>
   <p>
    Pohla plecom a pozrela naň posmešne. Hihi, čo ho chovali a hriali, to už bolo dávno.
         Nehodno ani spomínať, čo sa zabudlo. A čo len koňa napojiť je malá vec.
   </p>
   <p>
    „Nie, Žofka. Ja sa chcem odslúžiť. Hanbím sa. Chodievaš ty na trávu?“
   </p>
   <p>
    „V stredu a sobotu.“
   </p>
   <p>
    „Vieš čo, Žofka?“
   </p>
   <p>
    Vysvetlil jej, aké sú trávnaté medze na Dubkove medzi tablami. O tú trávu nik nestojí
         veľmi; mohla by ju povyžínať po troche.
   </p>
   <p>
    Potrafil jej na žilku. Dievka má trávu za veľkú vec, nie pre hodnotu, ale pre chválu, ak
         jej môže naznášať mnoho vo veľkých batohoch. O zručnej trávnici sa roznesie v dedine chýr,
         ľudia ju obdivujú a vychytia za veľkú robotnicu. A jej by sa veľmi zišiel dobrý chýr,
         prekliesnil by jej cestu ta, kde ju srdce nesie. Ale pri tých trávnatých medziach je i
         prekážka.
   </p>
   <p>
    „A ak ma chytia?“
   </p>
   <p>
    „A kto?“
   </p>
   <p>
    „Hájnici.“
   </p>
   <p>
    Rozosmial sa. Hájnici ju predsa nechytia, keď ich on pošle v stredu a sobotu do iných
         honov.
   </p>
   <p>
    „A potom nemáš oči pozerať, či dakto nejde? Z Dubkova je veľký výhľad na všetky strany.“
         Tu sa začal i smiať. Vysvetlil jej, že spravodlivá tráva neteší trávnicu, ani jej
         nenadobýva chvály pred ľuďmi. „Keby ju ctila spravodlivá tráva, išla by po ňu na svoje
         lúky. Ale ona ide radšej do cudzieho, ja viem, dobre viem.“ Žmurkol na ňu, ona krútila
         hlavou, ale sa smiala. V očiach jej preletovali plamienky. „Ide po ňu, skadiaľ ju nie je
         ľahko dostať, kde sú veľké strehy a prekážky. Ak je nie zahájená, ide ju zbierať medzi
         tŕnie a hlôžie. Či nie?“
   </p>
   <p>
    Pozrela naň uznanlive. Vynašiel dobre, aká tráva teší trávnicu. Jej by sa zišlo mnoho,
         mnoho batohov takej. Ako sa dostane ta, kde sa má dostať, ak si neprerobí cestu batohmi?
   </p>
   <p>
    „Hej, pomedzi hlôžie a tŕnie,“ hútala, keď parádny kôň dupotal na ceste do Smoliec.
   </p>
   <p>
    Tak ju našiel pán Elek Stupnický v to ráno na Dubkove pod šípom.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507300" name="ftn.id2507300">
        1
       </a>
       ]
      </sup>
      <span class="emphasis">
       <em>
        Cigáni nám zbedzgajú do Multán
       </em>
      </span>
      — t. j. Moldavska
     </p>
    </div>
    <div class="footnote">
     <p>
      <sup>
       [
       <a class="para" href="#id2507372" name="ftn.id2507372">
        2
       </a>
       ]
      </sup>
      <span class="emphasis">
       <em>
        ,Quot sunt partes orationis‘, ,Semel unum est unum‘
       </em>
      </span>
      (lat.) —
               ,Koľko je čiastok reči‘, ,Jedenkrát je jeden‘
     </p>
    </div>
    <div class="footnote">
     <p>
      <sup>
       [
       <a class="para" href="#id2507413" name="ftn.id2507413">
        3
       </a>
       ]
      </sup>
      <span class="emphasis">
       <em>
        szegény legény
       </em>
      </span>
      (maď.) — úbohý mládenec
     </p>
    </div>
    <div class="footnote">
     <p>
      <sup>
       [
       <a class="para" href="#id2504838" name="ftn.id2504838">
        4
       </a>
       ]
      </sup>
      <span class="emphasis">
       <em>
        fokoš
       </em>
      </span>
      (z maď.) — hrubá palica so sekerovitým ostrím, druh
               valašky
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578106">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    I Janko Drozdík sa dosť nahútal v tých časoch o týchto veciach. I on bol pobadal akosi,
         že Žofka Ďurčiakovie má ozaj oheň na hlavičke. Začal sa jej prizerať naň, a prizeral sa do
         tých čias, kým sa oheň nechytil i jeho. Sprvoti len tlelo, ale oči ako ľanový kvet
         rozdúchali plamienok, ani keby poťahoval vetrík od Hundráča.
   </p>
   <p>
    Bol ju vídal dávno, kým bola žíďaťom ešte. Nepáčila sa mu ani hlava v ohni, ale ani tvár
         s tou končitou briadkou. Potom šiel do Tesnej Bane, doniesol stadiaľ to perečko, nosil ho
         dlho obozretne, ba i keď uschlo a zmrvilo sa na prach, i ten pozbieral do uzlíčka a schoval
         si ho do opaska. Veľmi jasné posmešné oči mátožili uňho veľmi dlho. Máloktoré ráno sa
         neprebral zo sna, aby sa mu boli neukázali.
   </p>
   <p>
    Naveľa i tá porobenina začala popúšťať. Veľmi jasné oči bledli, naostatok prišli o
         vládu. Vtedy začal pozerať, tisnúc sa v mládeneckej lavici, mládenec už i on na mieste, po
         hlavách tamdolu, ako boli jedna pri druhej naprostred kostola. Medzi nimi bola i ohnivá,
         ale v samých ostatných radoch. Možno bola by sa najradšej skryla; videla, že zavadzia,
         alebo skôr je na posmech svetu. A vtedy tá hlavička mu začala horieť akosi inakšie, nie
         protivne. Otváral oči, ako horí okolo nej čistá zlatá žiara, neligoce sa ako vyčistené
         zrkadlo od veľkého prihládzania namastených vlasov.
   </p>
   <p>
    Vynašiel si dobré miesto, skadiaľ mohol pozerať dolu, koľko chcel, naľahnúc bradou na
         päsť, položenú na lavici. Stála veľmi skromne, ako zastrašená, za inými. Oči držala
         dorovna. Iste sa bála obzrieť, aby sa nestretla s výsmešným okom.
   </p>
   <p>
    Bolo mu divné pri nej, ako netuší, že on pozerá na ňu, a ešte divnejšie, že ani jeden z
         mládencov sa neozrel o ňu, majúc ju za veľmi špatnú. Vtedy sa jej začala zaokrúhľovať i
         briadka, pri ústach sa robili jamôčky. Divil sa jej, ako si stáva do zadných radov, hoc po
         rokoch by sa bola mala pomknúť hodne napred. Najhoršie mu bolo, že v tých časoch bolo moc
         furmanôk. Dakedy prešlo viac nedieľ, že nemohol ísť do kostola. Vtedy sa mu dni vliekli, a
         dosť sa natrápil, keď sa vrátil domov, kým sa pomíňali a prišla zasa jeho nedeľa.
   </p>
   <p>
    Celá zima prešla, že sa on díval na ňu z povlače. V Smrtnú nedeľu sa veľmi znepokojil,
         keď spievali veľmi smutnú pesničku a organu sa hlas triasol, že sa jej pridalo akosi hodiť
         okom dohora a zastihnúť jeho úporný pohľad na seba. Mal oči sivé a vlasy trochu na svetlo.
         Pozerali na ňu veľmi milo. Zľakla sa i ona, či ozaj pozerajú na ňu. Naprávala si serbianku,
         že sa jej hádam pomkla šatôčka okolo hrdla. O chvíľu jej oči, ako ľanový kvet, vrátili sa
         nesmelo k nemu. On sa už nezľakol, jej pohľad prijal s úsmevom v očiach, ktorý akoby bol
         zasvietil na jeho celej tvári.
   </p>
   <p>
    „Veru som pásol na teba, na teba pasiem od adventu,“ rozprávali jej sivé oči. Ona sa
         divila, ako je to, že pásol za ňou, zohrdenou. A možno sa len posmieva. Alebo pozerá na
         daktorú pri nej. Vtedy sa obzrela lepšie okolo seba. Videla samé mladé, neodrastené.
         Zapálila sa, že ona, veľká, je medzi drobizgom sťa kvočka medzi kurčatami.
   </p>
   <p>
    O chvíľu pozrela zasa dohora, v ktorú stranu mu pôjdu teraz oči. Nešli ani na jednu,
         zavesili sa na jej pohľad radostne, že ho zasa stretli. Bola by chcela vedieť, čo hľadajú
         od nej. Ale v nich zazrela len radosť a akoby ju volali k sebe. Veľmi sa zmiatla, keď na ňu
         pozreli nástojčive, akoby jej chceli žmurknúť. Vtedy sa v nej ozvala veľká radosť, prišlo
         jej veľmi veselo. Nevedela by sa zabožiť, ale veľmi ľahko, že sa mu i usmiala.
   </p>
   <p>
    V tú nedeľu, keď ostala sama v izbe, stala si pred zrkadlo a dlho pozerala doň vo veľkej
         neistote. I obracala sa sem-tam, z jednej, druhej strany hľadela i ponad plece. Je pekná
         alebo mrzká? Zrkadlo jej nič neodpovedalo. Ukazovalo dneska natešenú, vzrušenú tvár a hlavu
         ako v ohni. Deti kričiavali za ňou: „Žíďa, žíďa!“ Pozdejšie ju zasa volali ,Ohnica‘. A má
         hlavu ako rozkvitnutá ohnica v zboží. Môže sa ohnica zapáliť? Spytovala sa zrkadla všeličo,
         ale nechcelo jej zjaviť, čo myslelo.
   </p>
   <p>
    V tie noci spala už nepokojne. I vo dne podchvíľou zašla ju myseľ, že na nej sa
         zastavili sivé oči a pozerali milo.
   </p>
   <p>
    Na Kvetnú nedeľu si stala medzi staršie, kdesi k prostredným radom. Stratila sa tam
         medzi nimi, medzi jarabými stužkami. Daktorá z nich bola i vyššia a plecitejšia. Všetky
         napospol boli krajšie od nej. Všetky! Iste už ani nepozrie na ňu. I bála sa pozrieť dohora,
         zabolelo by veľmi a z boľačky rozlial by sa veľký žiaľ. Ale keď vyšla horko-ťažko dohora na
         tú návštevu, zakrádajúc sa, privítali ju sivé oči.
   </p>
   <p>
    „Vitaj, vitaj! Dala si dlho čakať na seba.“
   </p>
   <p>
    Bolo jej zasa veselo a sladko. Srdce jej v hrudi zabúchalo tak búrne, že jeho búrka
         prehlušila i organ a smutný spev.
   </p>
   <p>
    Na Zelený štvrtok pred večerom priahajú nepriučený statok prvý raz po dlhej otupnej
         zime. Vídať po ceste hnojničiaky naprázdno, na nich sedia šantovní chlapci, čakajúc, či ich
         nevyvalia do garádu. Junce pri oji sa skrúcajú, trhajú, jarmo im zavadzia, chceli by sa ho
         zbaviť. Ale im je darmo, musia ísť, kadiaľ ich vedú za retiazku. Retiazka sa blyští okolo
         rohov, krížik z nej visí na čele, skoro na samej hviezde. Junce skáču a krútia sa, ešte i
         priučené voly. Hádam rozumejú, že z oblokov a spod steny sa díva svet, ako cifrujú nohami,
         hádžu hlavou a prekrúcajú sa v ľadviech. Žofka v ten deň vybehla neraz na podstenu. Bola
         práve kdesi v pitvore, keď počula z cesty hlasy a smiechy. Vybehla na podstenu, otvorila
         dvercia. Videla junce, ako sa skrúcali, zastávali znezrady, a zasa strhávali strečkovať.
         Hlavy držali nadol, sťaby chceli klať. Na čierne huby im vysadli veľké, čisté kvapky znoja.
         Mocné laloky sa nabrali do záhybov pod sánkou, ako sa prihýnala hlava, kým sa nevyrovnali
         kdesi pred prednými nohami.
   </p>
   <p>
    Za retiazku ich držal Janko Drozdík. Čiapka sa mu šmykla trochu nabok, spod nej sa vlasy
         vyduli, tvoriac akoby veniec okolo tyla. Mal kabátik bez rukávov s tulipánmi na ľadviech.
         Široké rukávy košele sa naduli, keď zadúchal jarný vetrík. Keď sa ukázala vo dverciach,
         junce by sa boli dali v strečky, ale ich trímal tuho za retiazku pri samej hlave. Pozeral
         na ňu veselo, nastrašenú, či ho nepovláči vypočinutý, bujný statok. Keď videla jeho úsmev a
         mocné päste na retiazke, zasmiala sa i ona radostne. Na hnojníčiaku sedel celý rad
         šarvancov, medzi nimi Ondrej a Miško, Jankovi bratia.
   </p>
   <p>
    Keď prešiel záprah popred dom, vyšla na môstok, pozerala, ako voz ide trhane sem-tam za
         zjašenými junci. Pred zákrutou cesty obzrel sa na ňu dva razy, sťaby je] ďakoval, že sa
         pred ňou sladí učiť neskrotené býčky slúchať.
   </p>
   <p>
    Veľká noc doviedla v ten rok jarnú pohodu. Z ovčiarní sa ozývali ovce, roztúžene bľačúc
         za mladou trávou. V druhý sviatok sa prebudila Žofka do dňa, začínalo brieždiť. Obliekla sa
         chytro do robotných šiat a vykradla sa z komory. Skryla sa do rezačky za dvere, kde boli
         dve-tri šúpy jačmennej slamy. Všade bolo ešte ticho, iba čo kohúti sa začínajú ohlášať z
         dvorov.
   </p>
   <p>
    Dobre sa už rozvidnelo, keď sa ohlásili prvé kriky v dedine. Zabúchalo jej srdce tuho,
         učupenej, keď sa strhla z polovičatého spania. Načúvala bedlive, sťaby sluchom bola chcela
         vidieť, čo sa kde robí. I u nich vrzli dvercia, zašuchotali kroky v krpcoch popod stenu.
         Zápäť bolo počuť hádku.
   </p>
   <p>
    „Kde sú vám dievky, stryná?“
   </p>
   <p>
    Bolo počuť materin hlas ako urazený:
   </p>
   <p>
    „Ale ja viem, chlapci?“
   </p>
   <p>
    Rozosmiali sa veľmi bujne.
   </p>
   <p>
    „Nuž neviete! To ich pôjdeme hľadať.“
   </p>
   <p>
    „Hľadajte, ak nájdete, hľadajte!“
   </p>
   <p>
    Hodnú chvíľu bolo ticho, keď tu zvrešťala kdesi Katra. Najmladšia, pachtivá, aby ju
         našli, skryla sa iste tak, aby ju nemohli nenájsť. Teraz vreští očistom. Bola najskôr na
         pôjde za komínom, alebo v tmavej komore za sudom s kapustou. Chlapci pozreli jednou cestou
         na pôjde, či ešte visí pôltik na pánte, alebo hádam i šunôčka a bôčik. Tie veci pôjdu po
         kúsku do hrnca, keď sa započne oračka.
   </p>
   <p>
    Začula i ona prikrádavé kroky. Vrzli dvere na maštali. Jalovica je veľmi durná, iste
         skočila z ležania, lebo zdupkalo i cvengla retiazka o žľab. Inak bolo ticho. Naveľa sa
         privreli dvere na maštali. Opatrné kroky prichodili k rezačke. Vo dverciach zastal ktosi. V
         rezačke bolo dosť tma po kútoch. Opatrne sa blížil k hŕbe sečky a rozhŕňal ju rukou.
         Prišiel k rebríku, ktorým sa ide na šop. Vyšiel na druhú šteblinu, že pôjde dohora, hľadať
         v sene, ale vtedy zazrel za dverami šupy slamy. Prikradol sa k nim, vyvalil jednu-druhú.
         Zazrel učupenú Žofku.
   </p>
   <p>
    Bolo ticho. Zľakla sa, že ju našli, ale sa zľakol i ten, ktorý ju našiel. Nevie od divu,
         čo urobiť. Zohol sa k nej a chytil ju za ruku. Striasla sa, keď sa jej dotkol.
   </p>
   <p>
    „Neboj sa, neublížim ti, Žofka. Kde by ti ublížil?“
   </p>
   <p>
    Otvorila zadivené oči, čujúc jeho hlas dohovárať jej nežne. Ak sa vezme naozaj, prvý raz
         ho čuje, lebo prvý raz, čo sa jej prihovoril takto zblízka.
   </p>
   <p>
    „Prosím ťa, Janíčko, nie ma veľmi.“
   </p>
   <p>
    „Len sa neboj.“ Hádam nevedel sám, že ju hladká po hlave, dotušujúc jej nežne. Ale pod
         dlaňou ocítil hodváb jej vlasov. Zasvietila mu hlava, ako mu svieti v nedeľu, ale i v
         stredtýždňa, keď jej nemá pred sebou. „Hneď som vedel, že nebudeš v dome, ale tu kdesi. Do
         rezačky znášaš batohy, ty trávnica. Čajsi som vedel, že budeš tu.“ Vtedy zvrešťala Marka.
         Možno ju ťahajú spoza štoka. „Nech si ich tam majú; len keď si ty tu. Bojíš sa ma ešte?“
   </p>
   <p>
    Vtedy sa mu už priznala, že sa nebojí. Sama nevedela, čo sa jej robí, ale jazyk sa dal v
         strečky, sťa tie necvičené junce. Vyzradil všetko; i že ho čakala dnes. Vedela, že príde do
         nich, ale nevedela, že on práve natrafí na ňu. V Zelený štvrtok zvedela, že príde, keď sa
         obzrel na ňu, ako vyšla na môstok. Zasmiala sa na samej sebe, nechápuc, čo jej je.
   </p>
   <p>
    „Čakala som ťa, a predsa sa trasiem!“
   </p>
   <p>
    Už i on pobadal, ako sa jej trasie ruka. Stisol ju za ňu tuhšie, ale i to stisnutie bolo
         nežné.
   </p>
   <p>
    „Dakedy prídem do vás, Žofka, keď nebudem na furmanke. Dáš mi perečko?“ Prikývla mu
         hlavou a pozrela naň vážne, či neposmeškuje. „Veru len k tebe,“ dosvedčil jej. „Nenahneváš
         sa?“ Hlas sa mu zatriasol i ruka sa striasla, ktorou ju držal za ruku.
   </p>
   <p>
    „Ja by ťa, Janko, vďačne čakala.“
   </p>
   <p>
    „Donesiem ti cíperia, keď sa rozkvitne, i kaštičku.“
   </p>
   <p>
    Šepkali si všetko. Mali si mnoho čo povedať, lebo prvý raz, čo čujú hlas, o ktorom
         netušili dosiaľ, že tak sladko zunie, keď sa v ňom ozve neha. Sestry kričali kdesi vo
         dvore, kde bol štabarc. Ona sa bála a Janko ju hladil po hlave. Navymýšľal podivné slová,
         keď jej dohováral. Sám sa divil, odkiaľ sa berú.
   </p>
   <p>
    Mládenci sa radili, kde hľadať Žofku: na šope, alebo v záčine. Ťažko bolo vyjsť z
         útulku, kde si divné reči hovorili, a zasa počúvali prvý raz hudbu hlasu, v ktorom sa
         trasie cit, vykvitnúc znezrady z neznámych hĺbok, sťa kvietia, keď zadujú teplé vetry.
   </p>
   <p>
    „Ja som ju našiel, chlapci!“ zavolal Janko veselo, keď ju vyviedol z rezačky. „Dobre sa
         schovala. Sám neviem, ako som ju našiel.“
   </p>
   <p>
    „Nuž sa schovala Žofíka, schovala!“
   </p>
   <p>
    „Na šop som musel ísť. Zašuchotalo v sene a ja laps, už som ju mal. Dolu rebríkom chcela
         utiecť, ale sa zhákla. Počula vás vo dvore. Darmo by jej bolo.“
   </p>
   <p>
    Začali sa jej prihovárať zaliečave. „Neboj sa, dievčička, nebude ti nič. To len aby sa
         ti neťažilo vstávať.“ Obstúpili ju, že ju polapia jedni a druhí vypolievajú.
   </p>
   <p>
    „Dajte pokoj, chlapci. Ľaľa, sama ide. Držím ju ja, držím. Nevytrhne sa mi.“
   </p>
   <p>
    Držal ju za ruku, ktorá sa netriasla, ale stískala jeho. Pozrel jej pri svetle
         veľkonočného rána do tváre. Dala mu nazrieť na chvíľku do oka. V ňom sa mu ukázal veľký
         kúsok neba. Hádam sa otvorilo náhlive a čriepok z neho padol Žofke do oka.
   </p>
   <p>
    Vyliali na ňu vody z putne. Oheň na hlave nezahasila ani voda. Chĺpky, čo sa nabrali
         okolo čela, sa uľahli, hlava ostala hladká a ligotala sa ako zlato. Opľaslo i oplecko na
         ramenách a pleciach. Voda tečie na tlačenicu, ktorá tiež priľahla. Keď zhíkla od studenej
         vody a odskočila, lebo ju Janko vypustil, začala bežať do pitvora zahanbená, aby ju
         nevideli s prilepenými hábami.
   </p>
   <p>
    Od tých čias sa veľmi často stretávali v dedine i na poli; ani sa nedohovorili, samo
         vychodilo, že sa stretávali. Divili sa sami sebe, ako to prišlo na nich samo od seba, ale
         mocne. Zamysleli sa neraz, čo všetko má v sebe ľúbosť, aké krásy a bohatstvá.
   </p>
   <p>
    Žofka sa premenila akosi odrazu, tvár sa zaokrúhlila, líca sa červenali, v očiach sa
         potuloval smiešok. I tí, čo ju mali za protivnú, obzreli sa na ňu udivení. Nože, no, Ohnica
         rozkvitla ešte väčšmi.
   </p>
   <p>
    Janko začal chodiť do Ďurčiakov. Keď prišiel prvý raz, Dora sa zadivila, Michal Ranostaj
         sa s ním pozhováral. Žofka sa ani neukázala v izbe. Ranostaj čakal, čo povie, po čo
         prišiel, i Dora čakala, že prišiel hádam kúpiť metly: ale Janko sedel ani na tŕňoch, lebo
         nenašiel súcej výhovorky. Dore vtedy začalo svitať, čo tu hľadá. Srdce jej začalo búchať
         nespokojne. Hľa, ktorejsi začína sa šťastie otvárať, len ktorej? I Marka už dorastala. Mala
         pekné tmavé vlasy, i jasné oči, bez chyby. Možno si ju vyhliadol, a Žofka, neborka, musí
         čakať v kúte, ak by sa dáky vdovec ohlásil hádam. Už či tú, či tú, čeľadník sa jej zvidel,
         skromný, skoro nesmelý. Nik by mu nehádal, že je syn hrdého Drozdíka. Zamiešala sa i ona do
         hovoru, a nebol by nik povedal, že je to utiahnutá Dora Ďurčiakovie.
   </p>
   <p>
    „A príď nás pozrieť,“ povedala mu pod stenou, kde ho vyprevadila.
   </p>
   <p>
    Jej hlas sa ho dotkol milo, v pozvaní mu zunela srdečnosť alebo skôr uveličenie. Vtedy
         sa i on osmelil. Založil vlasy za ucho, zapálil sa ako fakľa a pozrel na nové vráta. Medzi
         šrankovím na nich videl brezy v sade o ovisnutých konároch, s lesklým lístím.
   </p>
   <p>
    „A vaša Žofa je kde?“ Chcel to povedať veľmi ľahostajne, skoro surovo. Ale hrdlo sa mu
         vysušilo, z neho sa vytiahol veľmi nepodarený hlas. Ešte sa i potkol nemotorne, keď prišlo
         vysloviť ,Žofa‘.
   </p>
   <p>
    Dora zložila ruky dotuha, položiac dlaň jednej na lakeť druhej. Tam ich stisla, aby
         netľapli od radosti do dlaní.
   </p>
   <p>
    „Išli veru do hory, po raždie,“ vyhovárala sa okúňave, hoc boli doma všetky tri. Žofka
         čupela v komôrke. „Bude jej ľúto, že nebola doma.“ Pozrel na ňu veselšie. Oči sa mu
         zasmiali. Jej škuľavé očko odskočilo nabok i zahojdalo sa prudko z boka na bok. „Ak prídeš
         druhý raz, nepôjde na raždie.“
   </p>
   <p>
    Bolo mu voľne. Mať už vie teda, čo hľadal u nich, i prijala ho ako vzácneho hosťa. Ona
         už dá znať i mužovi. A skutočne, keď prišiel v druhú sobotu, Ranostaj ho už vítal veľmi
         srdečne.
   </p>
   <p>
    „Vitaj, prejdi, sadni si u nás.“
   </p>
   <p>
    Zhovárali sa ponad iné veci, ktoré ležali medzi nimi. Boli veľké ani balvany, hovor sa
         ponad ne prevŕhal a potackával. Ranostaj sa ešte držal ta. Žaloval sa, že je ešte voda v
         jame, kde mu kopali najkrajšiu hlinu. Museli otvoriť novú na lepšom mieste, ale hlina
         nebola taká čistá. Hádam bude belšia, keď prídu na hlbšie. Janko počúval roztržite. On sa
         dobre osmelil, prerúbal prvé ľady, najhoršie: či sa ona pochlapí a ukáže, koľko vie.
   </p>
   <p>
    Nečakal dlho. Žofka vošla do izby, i Marka a Katruša. Za nimi sa dostanovila i Dora.
         Hej, Žofke bolo ľahko! Prišla figliarsky so sestrami. Doniesla perie vo vrecku a Marka
         riečicu. Janka privítala veľmi poriadne, ako prvá v dome po gazdinej. Usmial sa, ako sa
         zapálila, keď musela odrecitovať ľahostajné slová. Sadla si pod pec so sestrami a začala
         párať piera; robota veru dosť neobyčajná v mesiaci, keď sa už robí v poli. Za nimi sa
         ustanovila i Dora pomáhať dievkam.
   </p>
   <p>
    Teraz už sa hovorilo čosi ľahšie. Janko rozprával, kde posejú šošovicu a ľan. Sejba sa
         už tým skončí. Jariny už povzchádzali napospol. Onedlho príde sadiť priesadu na hradách.
         Marka šibla naň, keď hovoril tak zaujate, šibalsky okom, i na Žofku škodoradostne, ako sa
         chová pri prvých ťarbavých krokoch vohľača. Ona bola smelá, smelšia od sestry, lebo mala
         pekné čierne vlasy a oči: Bola i urastená. Nik jej nemohol odškriepiť, že je nie švárna.
         Iba chúďa Katka sa uťahovala. Mala chybné oko ako mať. Začala tušiť, že vohľača sotva kedy
         bude vítať ako šťastná Žofka. Veru šťastná. Tiež sa nenazdala, že pre ňu budú podošvy drať.
   </p>
   <p>
    Keď sa počalo večeriť, Janko sa pobral. Gazda ho vyprevadil do dverí, ale sa z pitvora
         vrátil do izby. Žofka a mať vyšli za ním až na podstenu, ale mať sa tiež hneď odobrala a
         odišla do izby. Janko a Žofka zostali sami pri dverách.
   </p>
   <p>
    „Žofka, neviem, či nepôjdem onedlho do Prešporka.“
   </p>
   <p>
    „Ďaleko. Dlho ostaneš?“ V hlase jej badať, že ju Prešporok šibol dosť tuho.
   </p>
   <p>
    „Jedno s druhým dva týždne: jedna sobota, druhá sobota. Ver mi, soboty, čo sú nie v
         Badišove, nie sú moc hodné.“
   </p>
   <p>
    Pozrela naň uznanlive, že len badišovské rád. Jej sú zasa nie hodné veľa ani badišovské,
         keď sú prázdne.
   </p>
   <p>
    „Na dnes týždeň už nebudeš doma?“
   </p>
   <p>
    „Neviem veru, neviem. Ľahko, že nebudem.“ I škrabal sa za uchom, ako v neistote.
         Medzitým vedel iste, že v sobotu bude ešte doma. Len ju chcel skusovať, čo povie.
         Nepovedala nič, len sa jej vzdychlo. Hľa, ako beží tento svet! Keď začalo byť veľmi dobre,
         aspoň v sobotu by sa boli pozhovárali, musel sa zastarieť do nich Prešporok. „Dve soboty,
         Žofka, a medzí nimi toľké dni daromné! Mne sú daromné,“ to už povedal veľmi ticho a pozrel
         na ňu významne, „keď ťa nevidím.“
   </p>
   <p>
    „A mne dlhé, Janko, božechráň!“
   </p>
   <p>
    „Nemohol by ja nahradiť tie dve soboty a či tri? Odbavil by ich, kým nepôjdem.“
   </p>
   <p>
    Držala sa veľmi vážne, ale ako počula o náhrade, ožila jej tvár i jamky zahrali okolo
         úst. Nevedela ako, ako nie — čosi ju posotilo k nemu. Chytila mu ruku.
   </p>
   <p>
    On si ju dal chytiť; neskričal, keď mu ju i stisla trochu. Chytený v jej ruke pohol
         rozumom. Svoju ruku stisol on trochu a zajal do svojej.
   </p>
   <p>
    Dobre sa jej povodilo! Ruka sa nedala vytiahnuť, i keby sa bola mocovala. A mocovať sa
         nemohla nijakovsky. Nebolo vlády. I teraz, držiac ju, poťahoval ju k sebe, len trochu,
         sotva bolo cítiť, akoby ju ťahal len tenký slabý vlások. Ale v nej nebolo nič vlády, ten
         ľahký ťah ju vliekol k nemu, sťaby ju ťahali všetky badišovské povrazy. Bola celkom blízko
         pri ňom.
   </p>
   <p>
    „Rada ma, Žofka?“ riekol ticho.
   </p>
   <p>
    „Veľmi!“
   </p>
   <p>
    „Ako ja teba?“
   </p>
   <p>
    „Väčšmi.“
   </p>
   <p>
    Stisol jej tuhšie ruku. Pocítila na nej páľu. I jeho sivé oko sa prehĺbilo akosi. V ňom
         sa otvorili čierne priepadliská. Z nich šibali plamene.
   </p>
   <p>
    „Bozkaj ma!“
   </p>
   <p>
    „Vidíš, Janko, tam na druhej strane.“
   </p>
   <p>
    Ukázala na susedov dom. Z neho pozerala do dvora len vybielená stena. Ale k stene
         pristupoval zrub z rohov, položených jeden na druhom. Neboli obkresané, nepriliehali jeden
         na druhý. Boli i širšie špáry, kde hrča nedala ľahnúť dobre rohu na roh. Má pravdu Žofka.
         Závistlivec môže si stať k zrubu a pozerať na nich cez špáru.
   </p>
   <p>
    Janko jej pustil ruku naskutku.
   </p>
   <p>
    „Zaslúžil by Škôr opáckať mu zrub hneď a zaraz blatom.“
   </p>
   <p>
    Ona sa zasmiala. Škôrovi by to nebola veľká pokuta. Aspoň by mu nedulo do ciene. Ale
         hneď zvážnela. Na Jankovi pobadala premenu: veľmi sa zamyslel akosi. Pre ten bozk? Ona by
         mu ho nebola ukrátila, ale si ho mohol nepýtať, len rovno vziať. Veď videl, ako sa
         priblížila k nemu, len čo ju potiahol k sebe trošičku. Nebola by sa odhŕňala ani vo
         veľkonočný pondelok. Veď vlastne ona je jeho, so všetkým činom.
   </p>
   <p>
    On v tie časy už nebol pri nej. Zrub s čiernymi špárami postavil sa medzi nich. Čo, ak
         ho už videli vojsť sem, hádam i hovoriť s ňou, držať ju za ruku. Zišla mu na um mať. Čo tá
         povie? Nikdy mu nenadštrkla ešte ničoho o dievke. Dosiaľ si toho nevšímal, ale teraz mu je
         predsa divné. Veď je už mládenec na mieste. A čo povie, že si vybral ju?
   </p>
   <p>
    „Vari sa hneváš, Janko?“
   </p>
   <p>
    Pozrel na ňu starostlive.
   </p>
   <p>
    „Nie, nehnevám sa. Neboj sa!“
   </p>
   <p>
    Chcel sa usmiať, ale v jeho oku badala starosť, nie veselosť. I nechytil ju už za ruku,
         hoc bola blízko. Pozerala naň starostlive, bolo jej smutno. Len prvej si pozerali hlboko do
         očí, nebolo medzi nimi nič skrytého, a hľa, teraz nemyslí na ňu. Má akúsi starosť.
   </p>
   <p>
    „Ja pôjdem, Žofka,“ riekol odrazu, náhlive.
   </p>
   <p>
    „Čosi sa ti znepáčilo?“ Pristúpila zasa k nemu. Chytila ho zasa za ruku.
   </p>
   <p>
    „Nie, Žofka. Pri tebe sa mi všetko páči.“ Povedal to veľmi vážne. Ako pozrel na ňu, oči
         mu zahoreli horúcim citom. Ale uhol sa s nimi pred jej pohľadom. „Dobre sa maj!“
   </p>
   <p>
    Divne sa odoberá od nej, predsa sa mu čosi znepáčilo. Akoby ho odoháňalo niečo. Zľakla
         sa, že ho už neuvidí.
   </p>
   <p>
    „Neprídeš zajtra?“
   </p>
   <p>
    „Nedeľa je, prídem pred večerom.“
   </p>
   <p>
    „Iste?“
   </p>
   <p>
    Prisvedčil jej. Vyšiel zo dvora. Bol zaujatý vždy len v tých istých myšlienkach, celými
         rojmi dobýjali naň. Medzi nimi visela veľká otázka: či urobil dobre, že si pohľadal
         dievčinu, a to práve Žofku Ranostajovie? Keby on rozhodoval nad sebou, vedel by, čo
         odpovedať. Čo si vybral, vybral si sám a to má. Ale tu sú rodičia! O otcovi nevie, čo
         urobí; pohaní alebo odobrí? Otec je dosť neprístupný, nezdielny, ťažko sa vynájsť, aké sú
         jeho mienky. Ale mať je zdielna i prístupná, až veľmi hádam, iste viac ako prislúcha. O nej
         už vedieť, že neodobrí, čo si vybral, a najskôr sa bude protiviť ženbe vôbec. Málokedy
         spomenula ženbu, vyhýbala sa povedať slova o tom, ale to, čo sa jej vyšmyklo z úst,
         nedýchalo túžbou mať čím skôr nevestu v dome. Áno, s materou bude opletačky, možno i
         priekov a zvady.
   </p>
   <p>
    Vyšiel až pod Dubkovo, sám nevediac ako. Nad Hundráčom už svietili hviezdy na tmavom
         nebi ako šata. Od západu ešte neobledol ružový nádych, ktorý ponechali zore. Z neho čosi
         padalo i na Badišov. Bol taký pekný v tom svetle ako nikdy. Vtedy ho chytila ukrutná otázka
         za srdce. Čo by urobil, ak by prišlo vyberať: či Žofka, alebo Badišov? Lebo Badišov dosť
         ľahko mohol by ho vysotiť zo svoje] priazne, keby mu prišiel pýtať živobytie so Žofkou.
         Dlho sedel na medzi, tvár pochoval medzi dlane, pasujúc sa s citmi, ktoré sa nechceli
         pratať pod jeden klobúk. Nemohol sa rozhodnúť, čo by utratil radšej, ak by na to prišlo,
         Žofku alebo všetko ostatné, čo má v Badišove?
   </p>
   <p>
    Keď sa prebudil z ťažkých dúm, bola už skoro noc. Z Badišova sa zotrela ružová žiara,
         bol tmavý a záhadný, nevyznať sa v ňom, ledva mu rozoznať vežu. Ani v mysliach nemôže sa
         vynájsť, čo Badišov myslí a čo chce, ešte ťažšie si vysvetliť, prečo chce to, čo chce, a
         prečo by nemohol chcieť i protivu toho? V chodbách Badišova sa rozmohla razom tma, že sa v
         nich jeho úbohý rozum a rozsudok nevyzná. Ale pomyslieť na Žofku, jej obraz už bol pred
         ním, čistý a jasný, bez záhad a ohrád. Nie, ten obraz nedá sa ničím zastrieť, bude v ňom
         žiť a svietiť mu sťa slnce životom.
   </p>
   <p>
    Skočil na nohy, nemal sa už čo hádať so sebou. Zostane, ako je, so Žofkou. Badišov, ak
         si ho bude môcť zachovať, zachová si ho, ale ak ho neprijme so Žofkou, nechá ho tak,
         zaobíde sa bez neho navždy.
   </p>
   <p>
    Do otcovského dvora vchodil v ten večer už iný Janko, nie ten, čo vyšiel z neho. Bolo mu
         tu cudzo, akoby to už nebol jeho domov. Čo ho viazalo k nemu, akosi popopúšťalo.
   </p>
   <p>
    „Čo chodíš kade-tade?“ privítala ho mať, len čo vkročil do pitvora. „Ale neprídeš ani
         jesť?“
   </p>
   <p>
    Mať bolo herská žena. Bude päť rokov o Jáne, čo sa žalovala farárovi Záborovi na muža,
         že tiež chodí kade-tade, ale na nej nepoznať veru, že by sa bola veľmi premenila. Tvár je
         veľmi hladká, vrásky, kde ich je, sú veľmi drobné, že nepadajú do očí na prvý pohľad; oko
         je jasné, živé. Mohlo byť pekné, keby sa chcelo usmievať. Ale sa radšej múti a pozerá
         temnisto. I okolo úst sa zbiera trpkosť. Ale zato čepiec je široký, s peknou čipkou i
         riedkym dienkom, oplecko je nadurené s pekným čipkovaním na golieriku nad lakťom. I šatka
         okolo hrdla je dosť jarabá. Janko, pravda, nehľadel tým okom na ňu ako iní chlapi, ale v
         jej blízkosti cítil, že neveste nieto miesta pri nej. Mať ho zaberá priveľa pre seba a
         nebude ho chcieť prepustiť.
   </p>
   <p>
    Prišlo mu na um vtedy, čo bolo pred piatimi rokmi s Terou Bacharovou, keď ju otec
         doviedol do domu z Machnatého. Privítala ju pekne i vzala vďačne do domu, opatrila i Hanku
         a Evku. Preobliekla ich do badišovského kroja, chovala ich, akoby boli z rodiny. Dievčatká
         sa chytro udomácnili. Všetci v dome ich radi mali. Mať bola usilovná, poriadna robotnica.
         Pomáhala pri žatve a iných robotách, bola veľmi skromná a úslužná. A predsa po Všechsvätých
         začali sa v dome hádky, gazdiná bola nespokojná, vynachodila zádrapky a mala vždy čo
         vytknúť vdove, kým sa tá sama nezačala zberať z domu. Vtedy Drozdík sám sa zamiešal do
         veci. Žene našiel hospodu v starom dome, i opatril ju na zimu. Janko sám neraz zhodil vrece
         jačmeňa alebo i švábky v dome ženy, ako mať nevedela. Keď sa dozvedela o tom, bolo i pre to
         dosť fukov, hoc nie pred mužom. Jeho sa predsa bála.
   </p>
   <p>
    Teraz mu to všetko poschodilo na um, a keď mal mater pred sebou, cítil jasne, že nieto
         Žofke pri nej miesta, a keď nie jej, teda ani jemu. Cítil sa cudzo, ale materi neodpovedal.
   </p>
   <p>
    „Kde si bol do tvrdej noci?“ Pozrela naň skúmavo. „Ondráš a Mišo už spia!“
   </p>
   <p>
    Nuž Ondrej a Miško boli parobci, hodne mladší od neho: im nepatrí ísť po tých
         chodníkoch, po ktorých sa on začal púšťať. To, pravda, nechcel povedať materi, len si
         myslel. Ale predsa cítil, že sa musí ohradiť trochu.
   </p>
   <p>
    „I ja by už spal, ale dnes je sobota.“
   </p>
   <p>
    Položila mu misku s várou na ohnisko v kuchyni. V izbe sedel otec za stolom pri kahanci.
         Čítal čosi. Keď jej odpovedal akosi veľmi vážne, obrátila sa k nemu a premerala ho očima.
   </p>
   <p>
    „To v sobotu netreba spať!“ V jej hlase cítil i posmech, ale i výčitku. „Nahradíš zajtra
         v kostole pod kázňou.“
   </p>
   <p>
    Pohol plecom mrzute.
   </p>
   <p>
    „Pod kázňou som nedriemal dosiaľ, nebudem ani zajtra.“
   </p>
   <p>
    „Treba hľadieť na poriadok.“ Jej hlas už znel dosť ostro, bol by sa hádam rozliehal po
         dome, nebyť tam muža v izbe. Nechcela ho búriť alebo najedovať, tak radšej stíšila hlas.
         Ale sa i tak triasol rozhorčením. „Príde sa jesť, keď jedia iní.“
   </p>
   <p>
    „Nemohol som prísť, mal som inú vec pred sebou.“ Pozrel materi rovno do tváre, i pravú
         ruku oprel o bedro, ako vo vzdore. „Večeru ste mi mohli i neodkladať. Ďakujem vám.“
   </p>
   <p>
    Mať zdúpnela. Pekné, hybké ramená spustila dolu, že ruky padli na zásteru.
   </p>
   <p>
    „A jesť nebudeš?“
   </p>
   <p>
    „Ďakujem, mamo. Nepadlo by mi na úžitok týmto činom. Radšej o hlade spať.“
   </p>
   <p>
    Bol hladný, miska ho vábila kašou, i chlieb bol pri nej dobrý, žitný: vďačne by si bol
         odkrojil kúsok. Ale bol hrdý. Nechcelo sa mu kašu miešať s materinými frfľami. Bol by jej
         ešte povedal čo-to, ale na tento čas bolo i toľkoto dosť. Videl dobre, že ju zosotil s
         akejsi výšky, rozkopal jej odrazu všetky zámky, kde vyrastala jej presila. Stála nad
         zrúcaninami pomýlená, nechápuc, čo sa to na ňu zmlelo. I kaša sa usmievala na mise v
         trápnych rozpakoch, že pôjde prascom do válova.
   </p>
   <p>
    Janko odišiel hrdo do komory. Od hrdosti musel zatíchnuť a učupiť sa. Čo sa raz muselo
         stať, stalo sa. Tomu sa nedalo vyhnúť. I on sa raz musel ohradiť proti presile.
   </p>
   <p>
    Mať ostala zahanbená v kuchyni. Popratala chytro večeru, aby sa aspoň tá neškerila na ňu
         s výsmechom. Nemala už čo robiť, sadla na stolček, podoprela hlavu do dlaní a zapadla do
         čudných dúm.
   </p>
   <p>
    Janko na druhý deň prišiel zasa do Ranostajov. V dome mu nebolo po vôli. Ostala v ňom
         trpká príchuť po včerajšku, hoc mať, ako vidno, držala pre seba, čo sa stalo. Na nikom
         nebadal zmeny, i mať sa držala ako indy, ak i nebola veľmi veselá.
   </p>
   <p>
    U Ranostajov už ani nevošiel do domu. Žofka mu vyšla oproti na podstenu. Hľa, aký
         rozdiel medzi jej rodičmi a jeho. Jej sa nik nevypytuje, kde chodí, čo robí. Vedia, že
         prišiel k nej, a rodičia jej dovolili pozhovárať sa s ním. Postáli trochu na podstene. Ale
         pod cieňou boli tri kláty, olúpané, suché, hotové, len ich poslať na pílu. Janko ich
         zazrel, chytil Žofku za ruku a odviedol ju k nim.
   </p>
   <p>
    „Môžeme si sadnúť, Žofka, pekne spolu.“ Boli v sviatočnom naladení, i v sviatočných
         šatách. Popozerali dobre, či niekde nevyšla slza smoly z dreva, aby sa nezasmolili. Sadli
         jedným párom, skraja on, k nemu ona. Vzal ju za ruku, dobre sa jej prizrel do tváre. Sivé
         oči sa prehĺbili divne, keď na nej spočinuli. Pozrela mu do nich, zazrela plamene, ktoré
         jej šibli do tváre, že sa zapálila. Ach, aká pekná bola! Pocítil, že nemôže odstúpiť od
         nej, a čo by mať ako brojila. „Pozhovárame sa, Žofka. Musím ti vyrozprávať, čo sa mi
         stalo.“ Tu jej potom vyrozprával svoje obavy, i čo sa mu včera večer stalo s materou. „Veru
         tak. Ktovie, čo ťa ešte čaká pri mne, ak sa nám sprotiví mať.“ Pozrel na ňu, čo ona na to,
         či sa nezľakne.
   </p>
   <p>
    „Počkáme, kým sa neudobrí.“
   </p>
   <p>
    Keď pozrel na ňu udivený, jej oči sa mu smiali. V nich bola radosť, že sú spolu, istota,
         že ostanú spolu.
   </p>
   <p>
    „A ak sa neudobrí?“
   </p>
   <p>
    Hlas sa mu triasol citom, ale i strachom, že jej viera sa môže sklamať.
   </p>
   <p>
    Tu ona pozrela naň veľmi vážne.
   </p>
   <p>
    „Udobrí sa, viem iste, ale kedy, to nevedieť. Ak budeme musieť dlho čakať, moc rokov,
         veľmi moc, nezunuje sa ti?“
   </p>
   <p>
    „Nie, Žofka, pri tebe sa mi nezunuje.“
   </p>
   <p>
    „Nebude ti ťažko vystúpiť z domu, ísť za želiara?“
   </p>
   <p>
    Otvoril oči od divu. Nepomyslel nikdy na želiarstvo, on, syn Drozdíka z Badišova. Udrela
         mu krv do tváre. Čo by povedali v dedine? Bolo by i smiechu, i škodoradosti, beztoho mu
         závidia toľkí. Ale ona mu odviedla myseľ od zlých predstáv.
   </p>
   <p>
    „Želiarstvo je nie také biedne, i náš otec bol želiar, lebo čo je pol šestnástiny? A pri
         usilovnosti sa zmohol. Prečo by si i ty nemohol rozvážať metly a hlinu? Náš otec už beztoho
         nemôže odchodiť toľko od gazdovstva. I ostarieva, na obtiaž mu je chodiť po trhoch a
         dedinách.“
   </p>
   <p>
    Rozprávala mu toľko o želiarstve, o domčeku s izbou a komorou, o maštaľke pre dve
         kravičky a nad ňou šop na seno a slamu, že sa i on začal uspokojovať.
   </p>
   <p>
    „Tak by sme aspoň neodišli z Badišova.“
   </p>
   <p>
    „Nie, z Badišova nepôjdeme!“ Slová z jej úst zuneli milo, ale i hrdo. „Ešte by sa
         nazdali, že sa hanbíme želiarstva. A ani pre tú inú vec, Janko. Odísť do iného kraja, mater
         by sme už neudobrili nikdy. A uvidíš, že ju udobríme. Ty sa budeš usilovať, ja usilovať.
         Uvidí, že sa nebojíme želiarstva.“
   </p>
   <p>
    Tu jej zišlo na um, že sa vydáva slúžka z fary. Za Zuzkou Strakovie toto je už tretia.
         Zuzka sa vydala pred troma rokmi za Ondreja Hamuľovie, má už i syna. Každá, ktorá tam
         slúžila, vydala sa hneď. „I ja sa vydám z fary skorej ako tu z domu.“
   </p>
   <p>
    Bolo jej vôbec akosi veselo. Skoro sa radovala, že nepôjde do hrdého gazdovstva. Nebála
         sa toľme gazdinej, ako gazdu. Vídala ho málo, ale zakaždým jej bolo pred ním nedobre,
         videla ho vždy vážneho, neraz i mrzutého. Nebude aspoň pod jeho okom.
   </p>
   <p>
    Janko sa utíšil, myseľ sa mu vyjasnila. Keď sa zberal, riekol jej ticho:
   </p>
   <p>
    „Či v želiarstve, či v gazdovstve, Žofka, bude nám dobre, veľmi dobre.“
   </p>
   <p>
    Prisvedčila mu hlavou. Dala obe ruky pod zásterku a tak opretá na ne pozerala naň
         dôverne. I obielená stena na susedovom dome začala popolavieť. Špáry na zrube z rohov cele
         stemneli, ba ani rohy sa už nerozoznávali. Spúšťal sa tichý, jarný večer na dedinu.
         Prichodilo sa poberať domov. Zasa bude zle pre zmeškanú večeru. Vzdychlo sa mu. Chytil ju
         za ruku, stisol ju tuho.
   </p>
   <p>
    „Ten sused Škôr mohol tie špáry zapchať. Tak by bol každý vo svojom dvore gazda,“
         povedal.
   </p>
   <p>
    Zasmiala sa ticho a riekla:
   </p>
   <p>
    „Neboj sa, naša želiareň nebude mať suseda. A ani Škôrovie nebudú nám robiť protiveň.
         Otec bude hotoviť drevo onedlho. Chvojinu zvezieme domov a poukladáme dohora až po dach.
         Budeme i tu vo svojom dvore.“
   </p>
   <p>
    Janko sa pozabudol akosi. Sedela pri ňom, pozerala naň dôverčive. Ľanový kvet v oku
         zalial sa temnistými tôňami. Schytil ju okolo drieku a privinul k sebe tuho. Hlava ako oheň
         nachýlila sa akosi sama od seba nazad, oči sa neodtrhli od jeho oka. Keď sklonil hlavu, jej
         pery sa priblížili samy k jeho ústam.
   </p>
   <p>
    Vo dvore kdesi čosi puklo a či v Škôrovom. Oddelili sa a sedeli ticho, jedným párom.
         Nikde sa nič nehýbalo. Možno pukol daktorý roh v zrube, keď nastali teplejšie dni a drevo
         začalo vysychať.
   </p>
   <p>
    „Drevo veľmi puká, Janko, keď vysychá,“ naúčala ho. „V našej izbe i teraz pukne dakedy,
         vlani a zalanským ešte viac, kým bola novšia.“
   </p>
   <p>
    Janko bol odrazu bez starostí. „Čo ma doň, či je drevo, čo puká, alebo Škôr. Ak má na
         mňa žalovať materi, nech bude aspoň prečo.“ Schytil ju zas prudko do náručia a bozkal, že
         mohli počuť do Škôrov i dolných susedov. S tým sa i zobral domov.
   </p>
   <p>
    Žofka bola šťastná. Mala svoj hrad, v ktorom už bola istota a bezpečnosť. Jej krása sa
         rozvila odrazu, navidomoči, sťa ruža, keď sa rozkvitne na jasnom slnci horúceho leta. V tie
         dni ju stretol pán Elek Stupnický s kanvami vody a prišiel za ňou i do Ranostajov. Vtedy sa
         dala nahovoriť Žofka vyžínať cudzie medze, lebo chcela oslniť Jankovu mater svojou
         súcosťou.
   </p>
   <p>
    Hložie i tŕnie ju neodstrašilo, skôr ju vábilo odniesť si z neho svoje šťastie.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579629">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Boli pod Horicou, presekávali ostatný kus švábky mať s troma synmi. Kurátor bol po práci
         v Posadine. Popoludní sa začalo oblačiť, nebo sa chytro zatiahlo ťažkými chmárami. Zadulo
         dva-tri razy stuha, akoby drmalo. Mladá vňať sa uhýnala pod trhavým vetriskom. Za Horicou
         blyslo a zahrmelo. Zápäť začali padať kvapky ani hánky. Kde padla, prešla odev odrazu až na
         kožu. Pustil sa lejak mocný a tuhý ani vprostred leta. Veď bolo i sparno od samého rána.
         Boli chlapci bez odedze, mať nemala tiež brusleka, len šatku okolo hrdla. Zahodila si
         zrebný obrus na plecia a utekala do Horice. Nebolo ďaleko. Chlapci tiež skákali v lejaku
         dohora. Kým prišli pod svrčiny, boli mokrí ani myši.
   </p>
   <p>
    Pod jedľou im bolo dobre. Mala konáre temer od samého spodku s hustou, bujnou chvojinou.
         Bolo pod nimi ako pod ústreším. Lialo sa ani z cievok, nebolo čajsi ani vidieť k záhonu, z
         ktorého ich odohnalo. Čľapotalo tuho, zem, hoc smädná, nestačila vypiť razom toľkú vodu.
         Úvraťami a brázdami sa spúšťali jarôčky.
   </p>
   <p>
    Prišlo náhlive i odrazu popustilo. Chlapci nemohli obsedieť v súši, vykradli sa spod
         jedle pozrieť, či obrodili toho roku liesky. Bol v Horici suchý, hlboký jarok, zarastený
         lieskami a šípmi.
   </p>
   <p>
    Mať ostala sama pod jedľou s Jankom. Biele pekné oplecko opľaslo, namočené sa prilepilo
         o plecia, mocné, zaokrúhlené. I pekný čepiec okloptavel, visel oťažený nadol ani kuteľ.
   </p>
   <p>
    „Nie vám je zima, mamo?“
   </p>
   <p>
    Hlas mu znel starostlive, skoro nežne. Keď pozrel na ňu prvej, háby namoknuté, bez
         poriadku, prišlo mu jej akosi ľúto. Ale i inak sa mu jej uľútilo. Sivé oči, indy veselé,
         pozerali starostlive. Niekedy v nich postrehol i žiaľ. Od tej soboty sa už ani raz
         nepohádali, ale ani neboli veľmi na slove. Nuž natiahlo sa veľmi alebo i roztrhlo, čo ich
         držalo dovedna do tých čias.
   </p>
   <p>
    Pozrela naň prekvapená nad nežnosťou. Je to on, alebo iný. Ak by sa bol vrátil, aký bol
         predošle, kým… Vedela už, čo ho preletelo i kde utkvel, ujdúc od nej. Škôrovie zrub
         skutočne mohol byť v dačom na vine, lebo Jankova mať dávno už znala jeho chodníky, i odkiaľ
         sú perá. Zatvrdla sa proti nemu, nevďačníkovi, že keď ho odchovala horko-tažko, za jej
         chrbtom sa splietol s kým nebolo treba. Zatvrdlo srdce i na ňu a zažal sa v nej veľký hnev.
   </p>
   <p>
    On si ju lepšie obzrel a menilo sa mu, že sa i premenila čosi. Nestojí tak rovno, ohnula
         sa čosi v pleciach, i okolo úst sa zberajú vrásky. Nie hlboké, ale husté. Starne mať,
         starne.
   </p>
   <p>
    „Mamo, ja by sa ženil!“
   </p>
   <p>
    Prišlo naň odrazu, znenazdania hovoriť o ženení. Pred štvrťhodinou nemal ani na ume, že
         by jej nadhodil dačo o tom.
   </p>
   <p>
    Stali jej oči dupkom. Hľa, predsa ju neminul horký kalich. Vedela, že ju čaká; vedela,
         že ho musí vypiť.
   </p>
   <p>
    „S kým?“ spýtala sa ho to, hoc vedela s kým.
   </p>
   <p>
    Tiež taká otázka: zatušiť, čo sa dnu deje. Čo záleží na tom, s kým, ako, keď je stržeň
         veci to, že sa žení syn, mladá vrstva. Ona už ostarela, príde sa pratať pod pec
         dnes-zajtra.
   </p>
   <p>
    Neprekvapilo ju, keď jej spomenul Žofku od Ranostajov. Ale mala hneď mnoho výkrut.
         Nebola súca Ranostajova do Drozdíkov, nerozmyslel si dobre. Má červené vlasy, nevie robiť v
         gazdovstve, lebo dosiaľ vlastne nebolo gazdovstva u Ranostajov, len kupectvo a remeslá, a
         naostatok otec nie je z dediny, mať od Ďurčiakov, chybná na oči. Nik sa nenazdal, že by sa
         kedy vydala.
   </p>
   <p>
    „Nebude to dobre, syn môj. Nebude z nej nikdy gazdiná, ako svedčí.“
   </p>
   <p>
    Strhla sa hádka. Syn dokázal, že je robotnica, v poli i v dome. Vychvaľoval Ranostaja,
         ba i mater pochválil. Chybné je len jedno oko, tisne sa k druhému, kde by nemalo čo hľadať.
         Ale i kone, hoc sú párne, neraz nejdú ako patrí: podsebný sa tisne k náručnému, a predsa
         voz ide dobre, lebo náručný sa oprie proti podsebnému.
   </p>
   <p>
    Potom sa hádka stíšila. Mať akoby si bola rozmyslela.
   </p>
   <p>
    „I na ženenie je času, nedohára toľme. Mladucha nech sa učí robiť. Mladosť — pochabosť.
         Počkaj, nech jej vetry vyfučia z hlavy. Hrušku netrhaj, kým je nie zrelá.“
   </p>
   <p>
    Janko v ten deň už neurobil nič pod Horicou. Keď prehúlilo, pobrali sa domov v drobnom
         dáždiku. Okopávať nemohli, lebo zem bola veľmi mokrá, po nej boli mláčky. Išli úbočím,
         chodníkom, a keď prišli nad dedinu, Janko čul trkotať mlyn pod vŕbami, vyhúknutými popod
         žľab a okolo rázštubne; spustil sa k nemu. Mať zastala v rozpakoch.
   </p>
   <p>
    „A kde ideš?“ spýtala sa ho.
   </p>
   <p>
    „Popri mlyne je najlepšie. Nie je ďaleko do nás.“
   </p>
   <p>
    Nebolo ďaleko, šesť-sedem dvorov bolo po Drozdíkovie dvor: ale kurátorke bolo popri
         mlyne ďaleko, ďaleko. V ňom gazdovala Tera Bacharka z Mutinej, žobráčka, ktorú jej bol
         doviedol muž kdesi z Lazov, keď sa sušili sená pred troma rokmi. Dosiaľ jej je ťažko, keď
         pomyslí, aký sa strhol nepokoj v dome. Keď sa žobráčka preobliekla, ogabala a najedla,
         začala prekvitať. Bola veľmi driečna a robotná. Ona sa jej naľakala, že zvedie muža alebo
         chlapcov, a v dome bola galiba. Do tých čias ju a deti hrýzla, kým ju nevyhrýzla z domu. Na
         šťastie vdovy sa zaujal horný mlynár Števo Mahuľa, tiež vdovec a katolík, ktorý ju vzal
         onedlho za ženu.
   </p>
   <p>
    Zato nechcela mať dosiaľ s ňou nič a dala sa s chlapci záhumniami. Prešli prázdnym ešte
         humnom boženíka Pavka Koreňa a dvorom sa dostali hneď na cestu. Temer proti nim bol ich
         nový dom, s otvorenými oblokmi, akoby ich volal, že ich čaká, aby sa uchýlili doň po pŕške
         a preobliekli. Kurátorova žena chytro sa prešmykla cestou, aby ju nik nezazrel. Šaty sa
         prilepili na ňu. Zo sukne sa jej cedila voda, ako jej lupkala popod kolená, po mokrých
         nohách.
   </p>
   <p>
    Keď prišiel Janko pred rázštubeň, zazrel dievča, ako pralo háby na jarku, ktorý odteká
         spod žleba, nepracúc sa už doň pod rázštubeň. Mlyn klepotal tuho, voda hučala na vodnom
         kolese, lejúc sa z korcov. Zadné dvere od mlyna boli otvorené. Stal si z druhej strany
         jarku a, zohnúc sa, nabral vody do dlane a frkol na dievča, ktoré obrábalo piestom háby na
         stolci. Najviac sa jej dostalo po tvári z toho fŕknutia.
   </p>
   <p>
    Obrátila sa a zodvihla hlavu, na ktorej sa už celembal dosť hrubý vrkôčik. Miesto stužky
         vplietla si doň kúsok červenkavej handričky. Bolo poznať Hanku, staršie dievča Bacharkino.
         Premenila sa málo, ani nenarástla veľmi od troch rokov. Chudou tvárou preletel úsmev i oči
         sa zasmiali.
   </p>
   <p>
    „Čo robíš, Hanka?“ Musel zavolať tuho, aby prerazil klepotanie mlyna. Ešte si z dlaní
         urobil trúbu pred ústami.
   </p>
   <p>
    „Plienky!“ odpovedala mu plným, zvonivým hlasom. Kto ho počul prvý raz od nej, musel sa
         zadiviť, odkiaľ pochádza taký pekný, mocný. Zobzerala sa, zavolala naň: „Počkaj!“ a vbehla
         zadnými dverami do domu.
   </p>
   <p>
    Ostal sám pod žlebom, z ktorého miestami šustlo z priehrštia vody, čo v ňom pretekalo,
         kde bol kraj štrbavý. Videl na pažiti pri stolci hŕbôčku bielych šiat a na kroví rozostreté
         štvorce vypratého plátna. Čakali slnce, sušiť sa, a do tých čias vpíjali rosu, ktorou ešte
         mrholilo dosť husto. Mohli byť veľmi ľahko plienky. Hankina mať mala za mlynárom chlapca
         ani dubca.
   </p>
   <p>
    Hanka vybehla z domu a cez jarok prišla k Jankovi. Chudorľavá tvár bola oživená, sivé
         oči žiarili. Podala mu niečo zakrúteného v belasom tvrdom papieri.
   </p>
   <p>
    „Čo je to, ha?“ Prevracal v ruke zboka nabok, čo mal v nej. Motyku naostatok oprel
         poriskom o seba a mokrými rukami otváral papier. Dievča pozeralo doň hrdo, čakajúc, kedy sa
         zjaví to, čo bolo v ňom, skoro tak zvedavo ako Janko. Ukázalo sa naostatok srdce z
         medovníka. Bolo zafarbené na belaso, po ňom išli krajíčkami biele cifričky z cukru. „Komu
         to?“ Zakrútil srdce, ako bolo. Jednou rukou podvihol jej končitú briadku.
   </p>
   <p>
    Okolo bledých trochu úst poletoval úsmev. Otrčila naňho prst a riekla: „Tebe.“
   </p>
   <p>
    Pozeral na balík, zas na ňu v neistote. Kýval hlavou v údive. Nevedel, čo si počať s
         darom. V rukách sa mu ho nechcelo niesť, do pazuchy ho skryť nemohol; premoknutá košeľa sa
         mu lepila na boky. Naostatok sa zasmial, zložil klobúk a doň položil, čo mal v ruke. Našiel
         konečne suché miesto, hádam jediné, čo ešte mal na sebe. Bol mokrý, že sa cedilo z neho,
         ale privinul k sebe dievčatko. Pritúlilo sa k nemu, nedbajúc, že sa jej chytá mokrota.
   </p>
   <p>
    Na Jána bol jarmok v Posadine. Bola na ňom s materou. Dostala od nej veľký medený turák
         na koláč. Miesto koláča kúpila srdce a oddala ho Jankovi. Vďačne by nejedla dva dni za túto
         veľkú radosť, že mu ho mohla dať. Keď odchodili od Drozdíkov na hospodu, všetci odchodili s
         obľahčením, i vdova, i Evka, u Drozdíkov gazdiná tiež sa radovala, ale Hanka plakala a
         poplakala si i potom za milým domom. Jej bol milý a útulný, lebo v ňom bol Janko. Mala ho
         hneď veľmi rada, od prvej chvíle. I keď už bola dávno v mlyne, podbehúvala mu, šťastná, keď
         sa sňali, a on jej povedal milé slovo. Vedela, čo Janko robí, kde je skoro každý deň.
         Vedela, kde si chodí po perečká. Nuž vedela viac, než by sa kto bol nazdal.
   </p>
   <p>
    Janko pozeral na ňu natešený. Hľa, pamätala naň na jarmoku, keď on bol v Žiline so soľou
         a či skôr v Trnave po pšenicu. Nemali ho tak všetci na pamäti, nie. Vie, i Žofka bola na
         jarmoku, ale od nej nevidel ani srdca, ani husára: on veru neprišiel s prázdnymi rukami.
         Doniesol jej zo Žiliny belasú stužku s červenými ružami. Iným razom jej kúpil tiež srdce.
   </p>
   <p>
    „Mne tvoje srdiečko? A čo ostane tebe?“
   </p>
   <p>
    On žartoval, ale ona brala vec veľmi vážne. Odpovedala svojím plným, zvonivým hlasom:
   </p>
   <p>
    „Mne ho netreba. Mám ho u teba.“
   </p>
   <p>
    „Tak ma rada, Hanka?“
   </p>
   <p>
    „Veľmi. Nikto tak.“
   </p>
   <p>
    Pozrel jej pozorne do tváre. Sivé oči pozerali mu úprimne do očí, preletovali v nich
         blesky, najskorej radosti, ale za bleskotom bolo niečo záhadného, nedopovedaného ako za
         tým, ,nikto tak‘.
   </p>
   <p>
    „Čo ty vieš, Hanka? I iní majú radi Jana, i iní.“
   </p>
   <p>
    „Ale nie tak.“
   </p>
   <p>
    Chytil ju za chudú ruku, stisol ju tuho a odviedol ju pod veľkú vŕbu. Zo strapatej
         ozornej hlavy klonili sa bujné prúty nad ich hlavami. Lístie neprepúšťalo rosu, ale tu i tu
         hodilo na nich bruchatú kvapku, ktorá, keď sa rozpľasla, prešla až do kože. Položil jej
         dlaň na plece a vyzvedal sa:
   </p>
   <p>
    „Čo to hovoríš, dievča?“
   </p>
   <p>
    Mykla plecom a vyriekla vzdorovite a či sebavedome: „Čosi!“
   </p>
   <p>
    Schytil ho nepokoj. Triaslo sa v ňom srdce tušením, že ide naň nešťastie. A skutočne,
         ostal pod vŕbou ako ohromený. Dozvedel sa od Hanky, že na Jána dostala i Žofka maľované
         srdce od Elečka Stupnického.
   </p>
   <p>
    Smutno pozerala za ním Hanka. Zabudol sa od nej odobrať, nezaďakoval jej. Strhol sa
         znezrady a odišiel, kráčajúc prudko. Ani sa neobzrel, nevďačný hrdoš. Nechal ju samú pod
         vŕbou.
   </p>
   <p>
    Na šťastie musel ísť domov preobliecť sa. Sprvoti sa ponáhľal i v hlave mu hučalo, ale
         kým sa preobliekal, stíšil sa. I nad ním to prehrmelo ako tá dnešná búrka. Ako sa tam von
         vyjasnilo, že Hundráč pozeral ako vymladený na Badišov, učupený v začarovaných záhradách,
         ktorých každý strom bol obsypaný jagotným mítorom kvapiek na slnci, tak sa vyjasnilo i v
         ňom, že veci videl veľmi zreteľne. Dnes udrel na mater tuho pre svoju ľúbosť, ale už
         nepreloží krížom slamy, nechá všetko tak, kým sa nevyzvie, čo urobila s dvoma srdcami. Jeho
         nebolo z medovníka, bolo žijúce, a teraz zurážené, veľmi boľavé.
   </p>
   <p>
    Ľahko si zamieňovať a brať pred seba najťažšie veci, ale mu nebolo ľahko, keď šiel popod
         stenu u Ranostajov. V pitvore postál vydýchnuť si. Bol zadychčený. Z izby počul vravu,
         rozoznal farárov hlas a ešte čísi. Medzi nimi sa tu i tu ozval Ranostajov. Odnechcelo sa mu
         vojsť. Obzeral sa do komory, či je nie otvorená a v nej Žofka. Veď vlastne prišiel k nej
         pozhovárať sa, nie k jej otcovi. Ale komora bola zavretá. Nakukol do kuchyne. V neistom
         svetle oblôčika, pred ktorým zacláňala susedova cieňa, zazrel sedieť na vyhasnutom ohnisku
         akúsi stvoru. Zdvihla sa a podišla k nemu. Nebola to Žofka, ale jej mať. Núkala ho do izby,
         ale on sa protivil. Chcel vedieť najprv, kto je tam.
   </p>
   <p>
    „Pán farár a Elečko zo Smoliec.“
   </p>
   <p>
    Janko vstúpil prudko do kuchyne, sadol na lavicu, kde stáli putne s vodou. Dverce
         poodchýlil. Za stolom videl farára a z druhej strany Stupnického. Ranostaja nevidel, ale vo
         dverciach sa mihla ohnivá hlava Žofky. Sedela blízko nich, pod pecou. Gazdiná sadla zasa na
         vyhasnuté ohnisko. Janko sedel ticho, neopovážil sa dýchnuť. Načúval.
   </p>
   <p>
    Zem sa belela, sťaby ju Žofka bola včera namazala bielou hrabovskou hlinou. Na štíte je
         zrkadlo, visí v belasej stuhe trochu naklonené. Žofka vie, že je pekná. Nosí so sebou dve
         srdcia, rada sa hrá s nimi. Iste sa nakukne doň, keď ide popredeň. Elečko hľadí k peci, na
         miesto, kde je ohnivá hlava. Od nej chytilo oheň i srdce: vidno, ako mu šľahne plameň z
         očí, rovno proti nej. Na zrkadle pri stužke je voňavá chvoja smreku. Celá izba páchne od
         nej. Iste z vďaky okrášlila ňou zrkadlo, že ju pekne ukazuje.
   </p>
   <p>
    Janka zamrzelo veľmi, že farár sedí veľmi priateľsky za jedným stolom s takým, čo kupuje
         srdcia po jarmokoch cirkevníčkam. Zamrzelo ho, že je Elečko vyriadený. Čižmy sa mu ligotali
         ani to zrkadlo.
   </p>
   <p>
    Miško Ranostaj, vidno, veľmi sa mu nepodkladá. Cele smelo sa ho spýtal: „Čo nám
         doniesli?“ On nemá za veľa návštevu, ktorá nič nedonesie. Ale dodal i titul: „Pán
         urodzený,“ iste, lebo je tu farár. Ranostajka okrútila ruky po lakeť do zástery a sedí
         nafúkaná, ani páva, nad toľkými pánmi v dome. Keď počuje ,urodzený‘, zhniezdila sa, ako
         môže byť urobený kto za urodzeného, keď pred jej očima vynímal pečenú švábočku z opálky,
         šúľal ju medzi dlaňami horúcu. Surovou kapustou si zajedal a hltal, že mu až oči vysadilo.
   </p>
   <p>
    „Nevedeli by ste mi poradiť, kto má dreva nahotoveného?“
   </p>
   <p>
    „Nájde sa v Badišove, za statočné peniaze. Ale nemajú svojich dosť?“
   </p>
   <p>
    „Na zimu máme dosť. Tieto by boli do pálenice do Ozubín.“
   </p>
   <p>
    Vypučil prsia, hlavu držal veľmi dohora sťa kohút, obzerajúc sa navrch smetiska. Po
         ligotavej sáre lupkal tichučko korbáčom.
   </p>
   <p>
    Farár sa strhol. Nachýlil sa ponad stôl k úradníkovi.
   </p>
   <p>
    „Čo ešte! Budú páliť i toho roku?“
   </p>
   <p>
    „Prečo by nepálili!“ Pán Elečko si ho obzrel zboka, mudráňa, ktorý myslí, že pálenice
         budú zaháľať.
   </p>
   <p>
    „Úrody sú mrcha: čo bude svet jesť, keď popália i zemiaky? Mali by ich nechať svetu.“
   </p>
   <p>
    Úradník mykol plecom.
   </p>
   <p>
    „Ej, zabudol, keď sa natláčal švábkou s kapustnicou, čo som mu nechala,“ šepla
         Ranostajka Jankovi. „Teraz neuzná chudobe.“
   </p>
   <p>
    Úradník pozrel zboka na takého štíhleho farárika.
   </p>
   <p>
    „Švábka hnije. Preto ju vypálime za horúca, lebo by netrvala do jari.“
   </p>
   <p>
    Otrčil pery pohrdlivo. Ľahko zaťať neskúseného, ktorý strcia nos do toho, čo nevie.
   </p>
   <p>
    Bohumil Valizlosť pokývol hlavou, že výhovorku ľahko nájsť. Zhnilo by jej hádam dačo,
         ale nie všetka.
   </p>
   <p>
    „A svet čo bude jesť?“ opakoval tú istú vec, ako všetci hlavatí, ktorým darmo trúbiť,
         keď sa raz zatnú.
   </p>
   <p>
    A pán Elečko sa usmieval. Míva si farárik, že páni budú chovať bedač lacnou švábkou, keď
         ju môžu predať za drahý groš vypálenú na pálenku. Veď i tú vyslope tá istá bedač. Jej je
         švábočka či varená, či pálená.
   </p>
   <p>
    Pre nepatrnú vec strhla sa prudká hádka. Farár by bol chcel zakázať páliť pálenku, aby
         zemiaky spadli z ceny a panské zápravy aby chovali odpoly darmo hladnú sedľač. Pán Elečko
         sa konečne napaprčil. Kto chce jesť, nech berie zo svojho, a nie z cudzích jám a záprav. Tu
         mu už farár zadrel veľmi do živého.
   </p>
   <p>
    „Vedia sami, že jamy a zápravy ostanú prázdne u sedliaka tej zimy. Zeme neurodili.“ Keď
         mu pán Elečko nadhodil, že prečo neurodili ako panské, padlo veľmi urážlivé slovo: „Vedia
         veľmi dobre, ako skúsený hospodár, že sedliacke zeme sú v zadných dieloch, v štrku, alebo
         mrcha hlinačke. Neobrábajú ich dokonale ako panské lány po rovniach a úslní. I vedia, kto
         ich obrába.“
   </p>
   <p>
    Úradník očervenel. Či chudorľavý, tenký smie vysloviť ústy z mosta doprosta, čo si
         sedliak myslí ak niekde po kútoch? Hľa, ako trafil po srsti sedliakovi! Miško Ranostaj sa
         hneď pomkol bližšie k farárovi na štítnej lavici. Jeho brunasté oči svietili nad dlhým
         trochu nosom v chudorľavej tvári. I Žofka sa nachýlila napred. Ohnivá hlava i ľavá strana
         tvári zjavila sa v otvore dveriec.
   </p>
   <p>
    Pánu Elečkovi z očú skákali iskry, stisol i rúčku korbáča.
   </p>
   <p>
    „Akože to myslia, pán farár? Pristaviť pálenice, lebo sú panské zeme v dobrých dielach,
         a švábku dať pojesť svetu?“
   </p>
   <p>
    „Hej, tak ja myslím. Bolo by ju lepšie dať pojesť hladnému, ako dať vypiť v pálenke,
         lebo takto ju vypije ako veľmi škodlivú otravu a tak by sa nachoval potravou hoc nie
         najlepšou.“
   </p>
   <p>
    Pán Elečko sa nedal zmiasť; farár, vidno, chcel by zatušiť, čo povedal prvej o predných
         a zadných dieloch.
   </p>
   <p>
    „Hovoria čosi viac. Z ich rečí vysvitá, že by páni mali chovať sedľač, lebo jej vzali
         dobré zeme.“
   </p>
   <p>
    Bohumil Valizlosť rukou odhrnul od seba podchyty. I jeho sivé oči zažiarili, na jablkách
         líc naskočila mu červeň.
   </p>
   <p>
    „Mali by ju chovať, prečo nie, ale nie zadarmo. Ľudia by si kúpili za svoje peniaze.
         Bola by lacnejšia, keby sa nepopálila a bolo by čo jesť.“
   </p>
   <p>
    Pán Elečko prikyvoval a smial sa. Prehodil nohu cez nohu a šibol tuho korbáčom po sáre.
         Pozavracal farárika, neopováži sa povedať, čo myslí. Prišla kosa na kameň. Nebude sa pchať,
         kde ju nik nevolá, lebo pôjde na dva kusy.
   </p>
   <p>
    „Pánom by to bolo na osoh najväčšmi,“ vysvetlil Bohumil Valizlosť.
   </p>
   <p>
    Pán Elečko sa naklonil k nemu a pozeral mu posmešne do tvári, akoby mu kričal: „Čo
         nepovedia!“ Ale farár sa už nedal mýliť.
   </p>
   <p>
    „Tú vec netreba vysvetľovať: každý hneď uhádne, komu je na osoh. Ak bude hlad, s hladom
         príde zasa červienka, úložnica, hádam i hrozný hosť: úplavica. Ľud bude padať ako muchy.
         Kto bude robiť na panskom, ak vymrú dediny? Sami budú vedieť i bez vysvetľovania, že
         najväčší hlad bude a najväčší úmor, kde majú poddaných. Čuháre, Posadina i Badišov sa
         neboja hladu, majú čím kúpiť žita i pšenice. Povedia, kto im pôjde potom na panskô? Na koho
         budú volať: ,Robte, robte‘?“
   </p>
   <p>
    Farár položil malú, slabú päsť na stôl. Na čele mu sedel mrak. Videl rady Podholeničanov
         s motykou na panskej švábke krčiť sa v krížoch, nesmieť sa vystrieť, lebo korbáč lupká o
         sáru a podchvíľou čuť: „Čo sa obzeráte?“ Ten ľud môže hrdlovať okolo švábky, ale z nej
         nesmie okúsiť, lebo ju obecali pálenici na pálenku.
   </p>
   <p>
    Ranostaj prikyvoval hlavou. Žofka pod pecou zhíkla od radosti. Úradník očervenel ani
         rak. Tvár mu horela, akoby ho boli vyšibali po nej žihľavou. I ona sa smeje na ňom, i ona!
         Janko sa nachýlil a pozeral v dive na farára. Ten už vynašiel, ako pozerať na panské
         pálenice: čo je v nich a za nimi. Pojedia ľudu ostatnú chovu a zato mu lejú okovy jedu ani
         škodlivému hmyzu.
   </p>
   <p>
    Pán Elečko len mykol plecom. Tie veci sa ho netýkajú. Páni budú vedieť najlepšie, či
         páliť alebo nie.
   </p>
   <p>
    „Nemôžu vedieť, ak im nik nevysvetlí.“
   </p>
   <p>
    Úradník podskočil. Farár, vidno, bije už rovno naň.
   </p>
   <p>
    „Nech im vysvetlí, koho omína.“
   </p>
   <p>
    „Prepáčia, ale sa mýlia. Oni rozkazujú nad robotou, majú mať starosť, či budú mať komu
         rozkazovať na takto rok. Kto ide na furmanku, vezme krmu koňom, lebo vie, že bez obroka
         zaviazne v ceste.“
   </p>
   <p>
    „Prečo nedajú znať to všetko našim pánom, keď majú toľkú starosť o naše roboty?“
   </p>
   <p>
    Pán Elečko sa posmieval, ale jednako sa mu štica parila. Cítil už sám, že ťahá za
         kratšie.
   </p>
   <p>
    Bohumil Valizlosť pohol plecom.
   </p>
   <p>
    „Prečo by nie? Veľmi vďačne, keby bol s nimi na slove. Pána osvieteného si ctím, bolo by
         mi ľúto, keby ho zastihla škoda, lebo je priaznivý poddanému ľudu. Upozornil som ich
         najprv, že mu azda oni povedia, čo sa môže stať. Na to ich ustanovil.“ Tu už pozrel
         úradníkovi trochu prísne do tváre. V pohľade akoby sa skrývala hrozba. Potom doložil: „Ale
         sa nezariekam rozpovedať mu všetko. Myslím, že ma bude slúchať trpezlive, bez urážky.
         Vycíti, že som nemal iného úmyslu, iba aby kraj nehynul a úbohý ľud neumrel hlady. Nakoľko
         si ctím jeho, natoľko milujem poddaných.“
   </p>
   <p>
    Úradník sa trochu utíšil. V ostatných slovách akoby sa farár vyhováral, že sa zastarel
         do páleníc. Nemohol sa zdržať smiechu, že sa stará o poddaných osvieteného, keď Podholenice
         nepatria pod jeho faru, ba nie sú ani evanjelici. Keď sa tak stíšili prieky, chcel, aby sa
         na ne i zabudlo, lebo ktovie, či by osvietený odobril všetko, čo tu povedal prvej, hoc
         osvietený málo rozkazuje v Smolciach a Ozubinách. Spýtal sa ho, prečo mu ležia na srdci
         poddaní pána Uzdica.
   </p>
   <p>
    „Ó, nielen poddaní pána Uzdica, ale všetci poddaní všetkých pánov, lebo sú mi blížni.
         Ako Slovákovi sú mi slovenskí bratia.“
   </p>
   <p>
    Vtedy úradník sa už ozval. Bratia by boli vlastne Uhri.
   </p>
   <p>
    Bohumil Valizlosť zahľadel sa na úradníka vo veľkej neistote, čo si myslieť o ňom: mať
         ho za nevedomého, že nevie, čo znamená Slovák, Uhor a Maďar, alebo za prehnaného, ktorý
         nadstrkáva slová, kryjúc nimi schválne omyly. Nastrojili vtedy na nevedomých pascu Uhor. Do
         nej lapili Slovákov a miešali ich s Maďarmi, lebo pod Uhrom rozumeli Maďarov. Vysvitlo, že
         úradníkovi Uhor a Maďar je ten istý pochop.
   </p>
   <p>
    Vysvitlo, že i úradník vyhlásil maďarskú reč za uhorskú. Diéta sa uzniesla na tom i
         vyniesla taký zákon.
   </p>
   <p>
    „Úradná reč v Uhorsku je maďarská: to vyhlásil zákon. Ale ani zákon nemôže premeniť reč,
         tým menej ju vysúdiť zo života. Reč je reč a ostane rečou, lebo je podivné dielo
         Stvoriteľa, ktorý sám vie, na čo ju stvoril.“
   </p>
   <p>
    Ranostaj a Janko prvý raz pocítili, že i reč je čosi tak svojho, ako dom, oblek alebo
         ako tie zeme slovenské. I ich rozdelili, predné dali pod pánov; tak i reči podelili na
         predné a zadné. Ako vody nosia dobrú, úrodnú prsť zo zadných na tie predné, tak by
         slovenskú reč chceli zašantročiť a schovať pod ich panskú reč, aby po nej neostalo znaku.
   </p>
   <p>
    „Ich tatko nebol Uhor, ani Maďar. Zišiel som sa s ním neraz, hovoril vždy len po
         slovensky. Maďarsky nevedel.“
   </p>
   <p>
    Úradník sa zapálil, prichytený na zlom skutku vydávať sa za to, čo je nie. Neraz sa
         musel takto zapáliť, keď mu v Novohrade vyhodili na oči, že je Slovák. Umienil si už vtedy
         nasledovať rodinu z Ozubín a premeniť si meno na Sztupay. Žofka tiež pozerala naň posmešne,
         lebo je Slovák. Položil dlaň na prsia a vyhlásil tu slávnostne:
   </p>
   <p>
    „Zato som ja Uhor, moja reč je uhorská.“
   </p>
   <p>
    „Hniezdo je hniezdo, pán urodzený. Ak sa odhodia od nás, nebudú ani Slovák, ani Maďar.
         Čo budú?“
   </p>
   <p>
    Žofka za pecou nemohla sa zdržať, vybúšila do smiechu. Pán Elečko podskočil, jej smiech
         ho urazil. Pozrel prísne na ňu, ale ten pohľad ho prevládal. Oči ako rozkvitnutý ľan
         rozohnali mu všetky fuky.
   </p>
   <p>
    Onedlho domáci ostali sami. Úradník odtrielil na hrdom pejkovi do Smoliec, za ním sa
         pobral i Bohumil Valizlosť. Miško Ranostaj ho vyprevádzal s veľkou úctou až do brány.
   </p>
   <p>
    Janko sa vkradol za ten čas do izby. Tam bola ešte Žofka. Keď sa všetci odpratali, sadla
         na lavicu pod pec a zamyslela sa. Nebolo jej voľno. Bolo jej clivo, že sa zaplietla s
         úradníkom, nevediac sama, prečo a ako. Dneska videla jasne, že nejde priamou cestou, ale
         kľučkuje po všakových mrcha výkrutách. I ju by iste na ne rád zviedol. Čo by povedal Janko,
         keby sa dozvedel?
   </p>
   <p>
    Keď myslela naňho so strachom, zjavil sa odrazu pred ňou. V očiach jej vyčítal, že sa ho
         zľakla. Ale on nedal na sebe znať, že je na ňom veľký nepokoj. Rozprával jej, ako ich dážď
         zohnal spod Horice, urobiac na dnes akoby sviatok. Ako každý sviatok, prišiel ho stráviť k
         nej.
   </p>
   <p>
    Vyšli do sadu pod brezy. Na ovisnutých, hybkých konároch sa zelenelo lístie ako
         vyumývané; na ňom sa triasli kvapky dažďa. Vprostred skupiny o bielej lesklej kôre bola
         pekná, mladá slivka. Obrodila veľmi toho roku, slivky už dobre narástli, onedlho budú
         brnieť. Pod slivkou bola lavička na štyroch kolíkoch. Zastali pri nej, lebo nebola ešte
         obschla.
   </p>
   <p>
    Janko vytiahol srdce, zakrútené v belasom papieri a podal ho Žofke.
   </p>
   <p>
    „Jarmočné z Posadiny. Doniesol som ti ho.“
   </p>
   <p>
    Vzala cifrované srdce, obracala ho v rukách. Nie je veľké, ani veľmi cifrované. Pán
         Elečko jej vybral vtedy inakšie! Bolo ani neveľký lopár. Pravda, on je pán, chodí na hrdom
         koni. Ale zišlo jej na um, že Janko nebol doma na Jána. Ako jej mohol doniesť jarmočné, keď
         na jarmoku nebol?
   </p>
   <p>
    „Nebol som ja, ale bola iná osoba. Kúpila mi jarmočné a dnes mi ho dala. Ja som si ho
         vzal, nechcel som ju zarmútiť: ale si ho nenechám. Načo by mi bolo od nej? Vezmi si ho ty,
         ak chceš.“
   </p>
   <p>
    Zapálila sa ako pivónia. Neopovážila sa ho dotknúť očima. On jej doniesol dar, čo dostal
         od inej osoby, ale ona má v truhle veľké srdce, čo jej darovala tiež iná osoba. To tiež
         nepatrí do jej truhly. V prsiach ju stislo, sťaby ju sťahovali húžvou. Bola ponížená pred
         ním, že neurobila hneď to isté, čo on teraz.
   </p>
   <p>
    „Ja si ho vezmem, Janko. Počkaj, idem ho schovať.“ Šmykla humnom do dvora.
   </p>
   <p>
    Janko ostal sám pod slivkou na akomsi rozhraní. Odtiaľto vody môžu sa obrátiť touto
         alebo tamtou úbočou a prísť do doliny šťastia alebo nešťastia. Láska, hľa, nie je samá
         sladosť. V nej je i príchuť blenu. Od tých čias, čo mal pri sebe Hankino srdce, ten blen sa
         porozlieval a zahorčil všetky sladosti. Či sa očistia kedy ešte od neho? Z rozhrania sa
         spustí sudba do údolia šťastia alebo nešťastia. Stál ako prikovaný, prvý raz na rozhraní,
         prvý raz dusiac sa horičou lásky.
   </p>
   <p>
    Žofka pribehla. Zasa len doniesla belasý papier a v ňom srdce. Ide mu ho vrátiť?
         Pristúpila k nemu, riekla tichým hlasom, v ňom váhanie:
   </p>
   <p>
    „Nenahneváš sa, Janko?“
   </p>
   <p>
    Pokrútil hlavou, že nie. Nemohol odpovedať, hrdlo sa mu stislo. Vracia mu teda jeho
         srdce.
   </p>
   <p>
    Pozrela naň ukradomky; videla, že stisol sánky i prižmúril oči. Pozerá uprene pomedzi
         briezky v bielej kôre hen na Dubkovo.
   </p>
   <p>
    Ale mu oko zajasalo, keď z papiera vykrútil iné srdce. Bolo väčšie od Hankinho, červené
         ani šarlát. Boli vlastne dve srdcia. V srdcovom rámci bolo jedno malé v prostriedku
         fialkovej farby, ozúbkované cukrovými cifričkami. Ozaj vyparádené dvojmé srdce, srdiečko v
         prostriedku.
   </p>
   <p>
    „To si mne kúpila?“ pozrel veľmi nesmelo na ňu; bol bledý v tvári.
   </p>
   <p>
    „Nie ja som ho kupovala, Janko.“ Pristúpila cele k nemu so sklonenou hlavou. Hádam, aby
         jej nemohol vidieť do tváre. Bolo jej krušno, veľmi krušno, ale mu vyrozprávala, od koho je
         srdce, i kto jej dal vyžínať medze tohto leta. On sprvoti pozeral na ňu jasavými očima pri
         spovedi; lahodila mu tá dôvera v priznaní, ale ako mu rozprávala o medziach, chmáry mu
         zastreli čelo. „Bolo mi ľúto, Janko, ale sprvoti som si nebrala k srdcu. Teraz viem, že som
         schybila.“
   </p>
   <p>
    „A čo teraz? Bude chodiť do vás?“ Oči sa mu zastreli chmárami.
   </p>
   <p>
    „Nech chodí, koľko chce, ale mňa tam nebude nikdy.“ Chytila ho za kosičku, čo mal okolo
         hrdla. Dolný rožtek na nej rozšírila zo záhybov, že sa ukázala celá byľ ľadníka v kvete.
         „Neuvidia ma už jeho oči, Janko, za tvoju vernosť a jeho faloš. Vidím sama, falošné srdce
         má. Toto veľké je za Uhrov, toto v ňom za nás. Počul si, čo hovorili dneska.“
   </p>
   <p>
    Janko mal ešte chmáry na čele a v očiach. Hlas mu nezunel milým, zvonivým zaliečaním ako
         inokedy; bolo v ňom čosi priduseného, hluchého.
   </p>
   <p>
    „Počul som dobre, čo povedal farár. Sú predné a zadné diely; mal len povedať, že vody
         odnášajú najlepšiu prsť zo zadných na nížiny. Ale i medzi ľuďmi sú predné a zadné diely. On
         sa tisne do predných, ale zo zadných by oddrapil čo najlepšieho. Na teba to padá, Žofka.
         Ale uvidíme ešte, uvidíme, či si nevyštrbí nechty.“
   </p>
   <p>
    Z očú mu šľahol blesk i tvár si prehodila inú obliečku. Nikdy nevidela v nej Žofka toľko
         hnevu a prísnosti.
   </p>
   <p>
    „Hneváš sa, Janko?“
   </p>
   <p>
    Jej mäkkému hlasu neodolal. Pozrel na ňu, oči sa mu usmievali znovu.
   </p>
   <p>
    „Žofka nebaží ísť do prvých dielov?“
   </p>
   <p>
    „Už som dávno v najprvších. Do iných nepôjdem.“
   </p>
   <p>
    „Nepôjdeš?“
   </p>
   <p>
    Položila mu dlaň na plece zľahka. Ale zápäť sa musela chytiť tuho jeho belasého kabátika
         na pleci i mocnej ľanovej košele. Schytil ju akýsi víchor, sťa keď krútňava zdrapí jarabé
         pierko a nesie ho dohora, dohora, do akejsi jasnej výšavy. Na čelo, oči, líca, na ústa
         pršali horúce, náruživé bozky. Nikdy necítila ich žiare, ako teraz. Hlava sa jej zakrútila.
         Keď sa oddelila od neho, bolo jej, akoby bola cupla pod slivku z bájneho, začarovaného
         kraja.
   </p>
   <p>
    „Oj, nedám si ťa, nedám!“ dunel jej pri uchu jeho zvlnený hlas. „Nikto ťa neodvedie!“ a
         podvihol päste. V sebe doložil, mysliac na mater a jej výkruty: ,Ani nás nerozlúči.‘
   </p>
   <p>
    Chcel už ísť s dvojmým srdcom, s tým v prostriedku veľmi malým, zakvackaným nepeknými
         cifričkami.
   </p>
   <p>
    „Tu sme my, zagebrení nežičlivosťou,“ ukazoval jej na vykrivené srdiečko. „I ty tu
         sedíš, ani ťa nevidno vo veľkej uhorskej sláve. Ale u mňa je len jedno srdce a v ňom Žofka,
         lásky, až sa neprace, k tebe, ale i k nim, vieš, čo povedal farár, slovenským bratom.“
   </p>
   <p>
    „U mňa tiež je len to jedno srdce. Veríš, Janko?“
   </p>
   <p>
    „Verím.“
   </p>
   <p>
    Dali si ruku. Ona stisla tuho jeho a nevypustila ju zo svojej. Pozerala mu do očí
         oddane, bolo mu, akoby pozeral na lány rozkvitnutého ľanu, ktoré sa stelú, až kde sa nebo
         sníma s vyparádenou zemou.
   </p>
   <p>
    „Nepovieš mi, od koho si dostal srdce?“
   </p>
   <p>
    Zasmial sa, ako ju previedol. Rozprával jej o Hanke.
   </p>
   <p>
    I ona sa usmievala. Tušila, že ju Hanka prezradila. Na jánskom jarmoku ju videla všade,
         kde sa obrátila. Zaradovala sa, že mu sama vyrozprávala všetko úprimne, lebo až teraz
         zvedela, že ich láska bola dnes na veľkom rozhraní; sudba sa mohla zrútiť i do doliny
         nešťastia.
   </p>
   <p>
    „Nikdy ti už nezatajím najmenšej veci, Janko. Ani na hodinu. Nedám si ľúbosť vysotiť na
         také mrcha kiare.“
   </p>
   <p>
    Janko s dvojmým srdcom pobral sa do mlyna. Keď šiel ešte len cez lavicu, Hanka ho
         zazrela a vybehla proti nemu. Chudorľavá tvárička sa usmiala, na jabĺčkach začali kvitnúť
         ružičky. Janko bol natešený, spokojný. Obzeral si pozorne dievčatko. U mlynára Števa Mahuľu
         nie veľmi narástla: je i taká vychudnutá, ako keď ju doviedol dobrý otec z mutinskej biedy.
         I suknička je nie veľmi nová. Kde sú rance, navrchu sú už obdraté. Nejeden je roztrhnutý
         dlhou trhlinou; na inom preriedeným tkanivom presvitáva konopná, hrubá košieľka.
   </p>
   <p>
    „A ti je zle, Hanka?“
   </p>
   <p>
    Na jeho citný príhovor dievčatko stŕplo. Pozrelo naň v strachu. Ale zazrelo v jeho tvári
         nežnosť, hádam lásku. Zaliali sa sivé oči, na nižnej mihalnici navreli kropaje ani hrachy a
         skotúľali sa dolu tvárou.
   </p>
   <p>
    „Nie ti je dobre, Hanička? Nebolo by ti u nás lepšie? Neradi ťa?“ Držal ju za chudorľavé
         pliecka a túlil ju k sebe. „Nešla by si do nás?“
   </p>
   <p>
    Privalil mu dušu hustý, zádušlivý žiaľ. Mať vtedy nebola dobrá, nie. Bola jednostaj za
         pätami vdove, dozerala jej každý krok, nežičila ani deťom. Čo ju bolo zašlo? I jeho
         obkríkla, keď sa bol zabával s Hankou. Len raz, lebo Hanka sa neopovážila priblížiť k
         Jankovi pred jej očima.
   </p>
   <p>
    „Do vás nie. Musím varovať Miša.“
   </p>
   <p>
    „Ale on je už veľký cap. Môže sám chodiť.“
   </p>
   <p>
    „Otec vraví, že nemôže. Neunesú ho vraj nohy.“
   </p>
   <p>
    „Kdeby i uniesli takého bruchaja. Je tučný ani kŕmnik v chlieve. A čo na seba priberie,
         to Haničke uberie.“ Hladil ju po hlave, po jasných vláskoch. „I ja som ti doniesol čosi.“
         Dal jej srdce, zakrútené v belasom papieri.
   </p>
   <p>
    Ružičky sa ešte väčšmi začervenali. Sivé oči sa vyvalili a hľadeli mu do tváre. On sa
         usmieval naradovaný. Vo veľkých zadivených očiach zazrel veľké blaho. Potom sa oči spustili
         na dvojmé srdce. Poznali hneď, kto si ho odniesol z jánskeho jarmoku. Od druhého vzala
         srdce veľké a v ňom malé a darovala ho Jankovi. Ona darovala mu chudobné, ale čo sama
         kúpila. Bolo len jedno, ale celé, nemá ona malých sŕdc vo veľkom. Teraz sa jej dostalo od
         neho jej. Vie dobre, to veľké nepatrí jej, oj, nie. To zaviazlo na iných plotoch. Jej už
         ostane len to malé, skrkvané v prostriedku.
   </p>
   <p>
    Ale i za to vďaka, veľká vďaka. Keď sa vracala do domu, tisla ho, sťa najväčší poklad k
         srdiečku, ktoré búchalo divoko, búchalo ani na poplach.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504449">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zložili žitá, dali sa do pšeníc, oziminy a jarice i do jačmeňov. Slnce hrialo, robota sa
         hrnula prívalom. Vo všetkých honoch dosť veľkého chotára volala na roľníkove ruky.
   </p>
   <p>
    Ján Drozdík, kurátor, a dvaja synovia, Janko a Ondrej, kosili jačmeň na Úplazinách od
         svitu na veľkej table. Táto kosba bola u Drozdíkov ako sviatok. Mladší syn Ondrej dostal
         prvý raz zbožovú kosu do ruky, čo mu otec ešte pred jarou vymajstroval s dokonalými
         hrabkami, aby malo na čo líhať, čo sa podťalo. S trávnou sa už oháňal dobre vlani i toho
         roku pri senách. Ale na zbožovú treba mocné päste a silu v krížoch, aby chlap stál v miere,
         trochu rozkročený, neopieral sa o nič, len o kosu, do ktorej prejde všetka jeho sila a
         opatrnosť, aby išla rovno, nenechávajúc strnisko privysoké a zasa aby nezaťala do hrudy. Čo
         sa podtne, má ľahnúť na hrabky a kosec prenáša otažené zbožie klásím dohora opatrne, dakedy
         i ťahá, ak sa pomiatlo alebo práve poľahlo.
   </p>
   <p>
    O pol poludní vyhladli veru a zišli na medzičku. Sadli si pod dúžeho smrečka, ktorý sa
         tam bol zasial akosi. Rosa oschla, kosilo sa už trochu ťažšie, hoc na ríťoví bolo dosť
         sviežosti, kde bol jačmeň trávnatejší.
   </p>
   <p>
    Zíde sa i vydýchnuť trochu, najmä novému koscovi. Cvrčky vyhúdali celými chórmi naokolo,
         ale vtač zatíchla. Len kdesi zďaleka volá prepelica ,podspodok‘. Vzduch sa triasol nad
         zbožím. Vŕbie dolu na dlhej lúke okolo jarku o podjedných brehoch akoby sa bolo tiež
         triaslo, mihotajúc drobnými vlnkami. Utreli tvár širokým rukávom a sadli okolo zrebného
         obrusa. Na ňom bol hodný kraj žitného pecňa, otvorená drevená puška s dobrou domácou
         bryndzou. Mať to všetko doniesla ráno s raňajkami, keď sa slnce sotva začalo dvíhať nad
         Úplaziny. Otec im odkrojil po hodnej podkovičke, nabrali si bryndze a ujedali si chutne v
         chládku.
   </p>
   <p>
    Keď sa chlieb minul a v puške ostalo máločo, vydychovali v chládku. Otec vytiahol fajku
         a mechúr, napchal si a lúdil z kresiva oheň na voňavé práchno. O chvíľu vystupovali belasé
         nitky spod pričadeného vrchnáčka. Ondrej sa vyvalil horeznačky, pozeral na jasné slzy
         smoly, ktoré sa jagali na kôre smrečka pod slncom, potom na nebo, ktoré je hlboké. O chvíľu
         už odfukoval. Vstal, ešte len brieždilo, kosil do úmoru, niet divu, že ho napopáckali
         driemoty. Otec sa obzrel naň, pokýval hlavou a usmial sa na staršieho. Jeho oko akoby mu
         hovorilo: ,My sme už iní chlapi — čo?‘
   </p>
   <p>
    Janka nadišla veľká úzkosť, že sa blíži niečo neodkladného, čomu sa nedá vyhnúť. Otec
         ležal, oprúc sa na lakeť, a pozeral na Hundráč, zahalený v akýchsi riedkych beláskavých
         parách. Vábil k sebe biely obláčik, ktorý plával ako nepatrný chĺpok na ohromnej belasej
         hladine. Bol by si ho iste nedbal položiť na plešivú hlavu.
   </p>
   <p>
    Janko sa vyvalil proti otcovi, obrátený k nemu. Tiež sa oprel na lakeť.
   </p>
   <p>
    „Ňaňo, ja by sa oženil,“ povedal. Sám sa zadivil, ako sa mu hlas premenil. Vysotil tie
         slová nasilu, znezrady, vediac, že by dobrovoľne nevyšli nikdy z jeho hrdla. Pozrel na otca
         prestrašený.
   </p>
   <p>
    Ten sa pohol prudko. Podvihol obrvy. Jeho sivé oči prezerali si ho udivené, akoby ho
         videli prvý raz. Ale údiv odletel. V kútikoch sa učupel smiešik, pokyvoval naň hlavou,
         akoby ho chcel prekárať: ,Nože-no!‘
   </p>
   <p>
    „Nuž tak!“ Jankovi spadla veľká ťarcha zo srdca. Odvalil ju ten hlas, ktorý mu zunel
         mäkko a sladko akosi. Slzy sa mu tisli do očú od veľkého vzrušenia. „Vyhliadol si si dačo?“
   </p>
   <p>
    „Žofku Ranostajovie.“
   </p>
   <p>
    To už ledva vypovedal. Jej meno sa mu prilepilo na jazyk akýmsi mocným citom: studom a
         či starosťou. Teraz bol rád, že prelomil všetky ploty. Nech sa už robí, čo chce.
   </p>
   <p>
    I kurátora akoby boli chceli nadchodiť driemoty. Janko mu ich rozohnal, ako svedčí.
         Smial sa na nich, ako zaberali Úplazinami kdesi do Viech, obesiť sa na svrčinu ani prázdne
         dudy.
   </p>
   <p>
    „Neznám jej, synku. Možno som ju i vídal, ale neviem, ktorá je. Bude dačo rúčeho, že si
         šiel tak ďaleko po ňu?“ Janko sa usmial, ale úsmev mu vypadol akosi bôľne. I kútiky na
         ústach sa nakrivili čosi. Kurátor zbadal, že povedal, čo hádam nebolo na mieste. Začal
         zahládzať. „Ja len hovorím, ale nemám čo vravieť. Neženíš sa mne, ale sebe.“
   </p>
   <p>
    Jankovi sa trochu cnelo. Tie slová rad-radom nebili doň priekom ako materine, ale zuneli
         vcelku chladne. Tu sa opovážil i ozvať:
   </p>
   <p>
    „Žením sa sebe, ale i ostatným trochu, ak ma pritúlite s ňou do domu.“
   </p>
   <p>
    Hlas sa mu striasol trochu. Zišli mu na um výkruty materine. Tie mu nevyhládzali veľmi
         chodníky do domu.
   </p>
   <p>
    Otec odmäkol od jeho rozcítenia, jeho slová sa ho dotkli veľmi, sťaby ho boli hladili.
         Položil mu dlaň na plece a usmial sa.
   </p>
   <p>
    „Neber všetko hore. Reči sa vravia, chlieb sa je. Keď bude cnostná a poriadna, každá,
         ktorú si vyberieš, nájde miesta v dome. To je tvoje právo.“
   </p>
   <p>
    „Nie právo. Ja chcem iba toľko, čo mi dá láska.“
   </p>
   <p>
    Otec mu prikývol hlavou, usmial sa i pritisol mu tuho dlaň na plece, až zaťažela.
   </p>
   <p>
    „Na tú lásku máš právo, ty i ona. Neboj sa. Nájdete ju vždy, kým ju zaslúžite. Prvej som
         niečo nadhodil, čo mi nevypadlo, ako som myslel. Len to som chcel povedať, že jej otec
         nepochodí z našej dediny, a čopriam býva hodne rôčkov s nami, akosi bočí od nás. Drží sa
         ako cudzí. Do úradu sme ho chceli vyvoliť za boženíka, odhrýzal sa veľmi. Nebude i dievka
         bočiť?“
   </p>
   <p>
    Janko ho uistil, že dievky sa neodhŕňajú od sveta. Ich otec nechcel sa dať zapriahnuť do
         úradu najskôr, lebo je sám chlap v dome, nemá ho kto odmeniť.
   </p>
   <p>
    „Sám chlap v dome, a predsa stihne na všetko. Gazdovstva má skoro ako polovica nášho, a
         ešte stačí robiť metly a chodiť po dedinách.“
   </p>
   <p>
    Synovi rástlo srdce pri toľkých chválach na otca, ktorý mu odchoval dievča. Nemohol sa
         zdržať, aby i on nedoložil zo svojho.
   </p>
   <p>
    „V robote je obhoditý.“
   </p>
   <p>
    Otec mu prikývol s uznaním, že áno, obhoditý.
   </p>
   <p>
    „Ale i úlipný, ja si mívam, ziskumilovný.“ Tu bolo zas mládencovi všakovak, mráčik mu
         sadol na čelo. Otec sa usmial pod jeden kútik. „To nepadá na teba, synku. Groša nechce
         vypustiť. Onehdy som mu ponúkol Štúrove noviny.
    <sup>
     [
     <a class="footnote" href="#ftn.id2504755" name="id2504755">
      5
     </a>
     ]
    </sup>
    Nedajbože pojaviť. Vraj nečítajú.“
   </p>
   <p>
    Tu už syn pokrúcal hlavou. Nebol zapálený štúrista ako otec, ale ho mrzelo, že otec
         dievčaťa je skrhloš. Veď mu on rozkriači prsty. Popršia z nich turáky i na noviny i
         kalendáre.
   </p>
   <p>
    „O tej veci som sa s ním nezhováral dosiaľ. Nebolo na ruku.“
   </p>
   <p>
    Otec sa usmial zasa pod kútik a prisvedčil mu:
   </p>
   <p>
    „U nich sa máš o čom zhovárať, čo väčšmi vábi!“
   </p>
   <p>
    Kurátor vedel robiť i žartovné narážky. Na nich sa spustil pomaly z výšavy rodičovskej
         vážnosti na nížiny kamarátstva. Tu už syn mal trochu viac smelosti. Začal mu sľubovať, že
         ak je otec taký alebo taký, dievka je na iné brdo.
   </p>
   <p>
    „Neudala sa naň. Má červené vlasy. V dedine ju prezývajú Ohnica.“
   </p>
   <p>
    Kurátor sa zasa usmial. I on má červenkasté vlasy, a čo preto? Vychytili naň, že je
         mrcha, či mu to škodí? Ale teraz sa mu už menilo, že videl v kostole hlavičku medzi
         dievčatami. Ktovie, aká bude? Synovi, to sa vie, má všetky cnosti, ale dievčatá zvrtnú
         neraz na iný chodník, keď ich začepčia. Kto by vedel, čo v kom čupí?
   </p>
   <p>
    Tak začal vzchodiť z tohoto semena a rásť nový pomer medzi otcom a synom. Otec bol
         dosiaľ vládca a kazár, jeho slovo bolo zákon. Teraz zišiel z vysokého podstavca sám
         dobrovoľne, podvihol synka čosi hore, kým Ondrej odfukoval pod smrečkom. Stáli razom na
         stupníku priateľstva, temer ako roveň jeden druhému. Syn sa dal do hovoru s ním s bázňou a
         trasením, a ani nezbadal ako, iba keď rozhovor skončili skoro kamarátsky. Bol ako očarovaný
         v novom stave a k otcovi mal takú horúcu náklonnosť ako nikdy dosiaľ. V nej bolo primiešané
         mnoho vďaky. Keď vstávali spod smrečka, otec sa mu usmial zasa i žmurkol naň dôverne, ta,
         kde ležal Ondrej.
   </p>
   <p>
    „Necháme ho ešte trochu, nech si odfúkne.“
   </p>
   <p>
    Bolo im veľmi veselo. Chytili sa kosy s chuťou, v ľadviech nebolo ustatosti, päste
         trímali mocne kosisko, jačmeň za každým šustom ukladal sa rúče na hrabky. Otec popredku,
         ako vždycky, ale i syn sa rozkročil povedome, iným okom pozeral na kus, ktorý mali zložiť
         do radkov. Kosba mu mala dnes už vyšší zmysel, kládla mu na plecia kus zodpovednosti, ale i
         rozkoše. Hnal za otcom tuho, ale odmerane. Otec viedol predok z chuti, cítil za sebou
         robotníka, ktorému netreba rozkazovať, lebo vie, čo robí.
   </p>
   <p>
    Do večera dokosili tablu. Ondrej sa zrepetil až hodne popoludní, odospal i obed, ktorý
         mať doniesla. Musel teraz sadnúť najprv k mise. Stal i on na postať, postavil kosu dohora a
         začal ju hladiť osličkou, až sa ozývalo pod Úplazinami.
   </p>
   <p>
    Večerom sa poberali všetci traja spolu, hrabky pod lakťom, oblúk kosiska na pleci. Na
         kvakuli Ondrejovho kosiska visí v obrúsku riad, v ktorom mu mať oddelila obed, keď spal pod
         smrečkom. Opála sa pomaly z boka na bok, ako Ondrej vykračuje hrdo, po chlapsky akosi pri
         otcovi. Nad štrbavými Roháčmi zapálili sa zore, prestreli ohnivý plášť až hore po fialové
         úvrate. Husi sa zvolávali gagotom hen na žitných strniskách. Spiežovce spievali v úbočí,
         ktorou hnali chlapci voly kdesi za Bralá. Otec a synovia kráčajú po strniskách, okrášlených
         radmi krížov, rovným krokom, ako prvej, keď boli na postati. Biele nohavice s cifrou do
         oblúka na ľadviech strihajú temer rovnako pri všetkých troch v chôdzi, iba čo sú cifry na
         otcových z tenkej šnúročky, nie ako pri mladých so širokou a z oboch strán s tenkou.
         Osielka pri každom kroku štrkne v oselníku na ľadviech, a štrkot vo troje vychodí na
         podivnú hudbu. Sponad dediny čuli, ako ďavká kdesi pes. Z ktoréhosi stavania zaspieval
         kohút, čajsi na pekný čas. Ľudia, keď ich vidia, mocného, mladého otca a dvoch synov na
         mieste, pristavia sa a pokývajú hlavou. Dakedy sa ozve i závisť:
   </p>
   <p>
    „Kurátorovi nežiaľ. Ľaľa, ako si vedie.“
   </p>
   <p>
    I vedie si, vedie. Čiapku sotil čosi do tyla, pozerá hrdo na ľudí, ktorých stretne. Mal
         by im vôľu zatutúkať: „Vidíš, akých ja mám koscov!“
   </p>
   <p>
    Dotkol sa mu čela akýsi prst a ukázal mu, kde je jeho bohatstvo. Nie v truhle, kde vraj
         žena opatruje uzlík pekných žltých a korytčiatko tých ako srieň, starých a novších, nie v
         štokoch s peknou pšenicou, nie na dome, ktorý sa pýši medzi jabloňami a hruškami, alebo
         širokých tablách, kde sa vlní bohatá úroda: ale tu je ozajstné bohatstvo, pri ňom. Chlapci
         ani jedle, dobrí ani kus chleba, ktorí ho počúvajú a hľadajú radu uňho.
   </p>
   <p>
    Keď zišli k plotom okolo sadov, Janko povedal:
   </p>
   <p>
    „Ňaňo, ja pôjdem.“
   </p>
   <p>
    „Len choď.“ A keď Janko bol už na druhej strane plota: „Pozdrav tam všetkých!“
   </p>
   <p>
    Keď zavesil kosu v pitvore, kurátor nazrel do kuchyne. Ženu videl pri večernej robote
         okolo ohniska. Dnes bol uznanlivý, ako málokedy. Preniklo ho, ako sa trápi, sťa kvočka
         prehrebajúc sa v zemi, či nenájde zrnko.
   </p>
   <p>
    „Ty ešte vždy zháňaš, i keď sme my odložili robotu, ty naša pečlivá mať.“
   </p>
   <p>
    Čo sa to stalo veľkému Janovi, že prikvitol z kosby taký uznanlivý? Slová sú citné, ale
         čo stutlal za ne? S takými sa dostaví obyčajne, keď ju chce zaobísť. Vie sa zaliečať, vie.
   </p>
   <p>
    „Syn sa ti žení, stará. Dobrý, podarený. Ide nám doviesť poriadnu. I tieto ruky dostanú
         už raz zámenu.“ Vzal jej ruku a vyňal z nej habarku. Ruka bola tvrdá, vyrobená, ale badať v
         nej silu i hojnú životnú šťavu. Začal jej ju hladkať. „Prichodí ti vyriadiť im pomaly
         komoru. Vieš, kde sme my začali gazdovať.“ Hladkal jej ruku a pozeral zaliečavo do očí.
   </p>
   <p>
    Zišli jej na um časy, keď ju voviedli do domu, začepčili a keď už vtiahla do komory.
         Starí vtedy žili a gazdovali napredku. Ona s mužom uchýlila sa do komory. Boli mladí, mali
         sa radi, bolo im i tam dobre. A jednako čakala, hádala, kedy prejdú napredok. Hoc plakala
         úprimne, keď starí umreli, akosi hneď jeden za druhým, nebolo jej ťažko, že musí ísť na ich
         miesto. Tak i teraz prídu do komory čakať, kedy sa vyprace predok. A ak umrie on pred ňou?
         Ju čaká už len prípecok. Možno bude teplý, hádam i horúci, ale prípecok. Ako divno ide
         svet. Len čo si urobíš aké-také miestko, prac sa z neho, lebo čakajú naň pilne iní.
   </p>
   <p>
    Ale muž len húdol.
   </p>
   <p>
    „Pomaly nám bude tesno, stará. Za Janom Ondrej, za Ondrejom Mišo. Musíme pristaviť aspoň
         dve komory. Začne nás byť moc, ak nás Boh požehná. Pod stenou sa budú vyhrievať na slniečku
         starí, veľmi starí, okolo nich bude hmýr, čo sa vyrojí z tých komôr.“
   </p>
   <p>
    Oprela ruku o koch, na ňu položila hlavu. Prsia sa dvíhali búrne, v nich vrelo bôľnym
         vírom, že spod lista, ktorý je ešte svieži a zdravý, tisnú sa nové, predčasné výhonky, aby
         ho čím skorej vysotili. On popozeral na ňu; videl, že ju prevládali materské city, a
         vytratil sa potichučky na dvor.
   </p>
   <p>
    Janko mal vychodený chodník popod brezy. Prešiel cez cestu, nadvihol dvercia pri
         vrátach, aby nezaškrípali. Nazrel do pitvora, v ňom nikoho; ale kdesi šuchotalo čosi. Oprel
         kosu opatrne o stenu a nahol sa napred. V komore stála nad truhlou Žofka, ukladala do nej
         háby. Držala oplecko rozostreté, prezerala golierik z čipák na rukáve, či je celý.
         Prikradol sa k nej a schytil ju do ramien.
   </p>
   <p>
    „Janko!“ zhíkla tíško, len sám on ju počul. „Kde sa berieš u nás?“
   </p>
   <p>
    Vzal jej oplecko, vhodil do truhly a prichlopil vrchnák. Sadol naň a strhol Žofku za
         sebou. Bol veľmi natešený. V očiach sa mu mihali plamienky.
   </p>
   <p>
    „Ideme z poľa. Otec vie, že som sa ohlásil u vás.“
   </p>
   <p>
    Pozrela naň ukochane. Bol taký pekný a hrdý; nevidela ho takého ešte.
   </p>
   <p>
    „Vyjavil si mu!“ On sa vynášal, že celkom iste. Stavba má pekný krovík. Nasadil jej dnes
         úhľadnú hálku. Stŕpala šťastím, ktoré prihrnulo tak náhle. „Čo povedal, povedz, Janíčko!“
   </p>
   <p>
    „Aby pozdravil všetkých.“
   </p>
   <p>
    Oprela sa mu o bok a položila hlavu na plece. Triasla sa sladkým trnutím.
   </p>
   <p>
    „A ja sa bála, bála. Vychytili naň, že je veľmi mrcha a pyšný.“
   </p>
   <p>
    Janko krútil hlavou, že to všetko je planý výmysel ledakoho. Otec je dobrý. Uvidí i ona,
         ako ho bude mať rada.
   </p>
   <p>
    „Naučím sa dobre variť,“ začala sa zastrájať. „Uvidíš, ako mu budem vyvárať, vôľu
         hľadať.“
   </p>
   <p>
    Janko sa len smial, čo takého navarí nová gazdiná svokrovi. Od Žofky vošiel do prednej.
   </p>
   <p>
    „Vitaj u nás, Janko, vitaj. Ako sa tam u vás majú?“
   </p>
   <p>
    Miško Ranostaj rád prekáral parobka z hrdého domu, kde nevedia, že on zabehuje do
         Ranostajov, a ak by zvedeli, zjajčali by.
   </p>
   <p>
    „Nie najhoršie, sváko, ďakovať bohu. Náš otec vás pozdravil.“
   </p>
   <p>
    „Nuž ďakujem. I od nás ho pozdrav.“
   </p>
   <p>
    V sebe hmkal a pokrúcal hlavou. Nože, no! Začali pozdravovať magnáši. Boli mu na ume
         prvé roky v Badišove, keď sa domáci, ugazdovaní rehtali, vidiac ho orať na kravičkách a
         rozvážať metly tiež len na nich. Nepozdravoval ho nik vtedy, ani sa mu nepriznal, že je z
         Badišova. Nuž pozdravujú od najprvších magnášov!
   </p>
   <p>
    „Dneska som sa pozhováral s otcom skroz toho slova so Žofkou. Môj otec nemá nič proti
         tomu, pristal veľmi vďačne.“
   </p>
   <p>
    Janko bol i hrdý na to, že otec pristal vďačne, ale sa držal smelšie i preto, lebo vie,
         že treba ísť doprosta pri tejto veci, udrieť smelo, kde je námera ísť, lebo to je cesta
         mládencovi, keď sa chce prerúbať k tej, ktorá mu padla do oka.
   </p>
   <p>
    Ranostaj vytreštil oči, obzeral si Janka, akoby neveril, že je to on. A Janko sa smial v
         sebe. Ale svák bol slepý, nevidieť, prečo dral do nich krpce hen od Drozdíkov.
   </p>
   <p>
    „Ale var’ máte slovo, Janko?“
   </p>
   <p>
    „Od samej Veľkej noci.“
   </p>
   <p>
    Tu sa Jankovi tých niekoľko týždňov ukázalo ani dákych päť dobrých rokov. V ľúbosti ide
         čas kedy rezko, kedy pomaly. A divil sa svákovi, kde bol dodnes, že nevie, ako mu dovolili
         chodiť do domu. Dovolili, i vďační mu boli.
   </p>
   <p>
    Ale Ranostaj nedal nič na všetky dovolenia, len pokrúcal starostlive hlavou. Málo on
         pochodil rovno v živote. Chodieval kľučkovate, sem-tam, predávajúc metly, alebo i
         rozvážajúc chýrnu hrabovskú hlinu. Zošíval cesty a chotáre krížom-krážom. Koľko ráz sa
         vybral cestou do Posadiny a vrátil sa z protivnej strany, hen od Ohradnice. Z tých zákrut a
         kľukovatých ciest vyrástol pekný, nový dom, z polšestnástky narástla osmina i kúsoček. A
         tento chlapec si míva, že je to len ham? A jeho rodičia, keď sa stretol s nimi, koľko ráz
         sa mu prihovorili: ,Čert alebo diabol, kde ideš, kde si bol?‘ I dievča im bolo žíďa, a ešte
         i dnes Ohnica. Až teraz zbadali, že je v Badišove Ranostaj a dievča nie najostatnejšie. Keď
         videli nový veľký dom, začali núkať tu novinky, tu boženíctvo, a teraz, hm, tisnú sa do
         rodiny. Nebadali jeho pekných pár rôčikov, nemusí ani on zbadať zaraz každého, kto mu
         nadbehne.
   </p>
   <p>
    „Zobrali by sme sa v božom mene, keby ste pristali.“
   </p>
   <p>
    Ranostaj bol opatrný chlap. Zodvihol na ceste i zlomenú podkovu, nieto celú-celučičkú.
   </p>
   <p>
    Zohrdí iba blázon, keď sa mu dačo núka.
   </p>
   <p>
    „I pristať je spravodlivá vec, keď sa pýta. Mládenec z takého domu je hosť napospol, že
         mu odúchajú miesto, i to nie hockde pod pecou, ale na štíte. Pristať pod spôsobom je dobrá
         vec, ale zasa nie letieť ako sliepka z pánta, keď ju zduria v noci, že horí pri kurníku,
         lebo padne rovnou cestou do najväčšieho ohňa. Načo by sa bolo náhliť, keď nedohára?
         Spoznajme sa trochu a majme sa trochu radi.“
   </p>
   <p>
    „Spoznali sme sa dosť dobre, sváko, ja so Žofkou; mať sa radi tiež by nechybovalo. Skôr
         zvyšuje. Nieto kde dievať neraz.“
   </p>
   <p>
    „Hej, mladý svet je taký. Vymlátená suchá slama pri samom ohni. Ale i tú vec sa pýta
         vyskúsiť: či je plameň len taký, čo blčí na oslep, alebo či by pri ňom upiekol švábočky
         alebo aspoň zvaril vody.“
   </p>
   <p>
    Podobenstvá by boli pekné, míval Janko, ale sú omnoho krajšie príbehy o Izákovi a
         Rebeke, alebo o Jakobovi a Labanovi, ktoré spomínajú pri pytačkách.
    <sup>
     [
     <a class="footnote" href="#ftn.id2582345" name="id2582345">
      6
     </a>
     ]
    </sup>
   </p>
   <p>
    „Viete, sváko, čí som, aký som, nebude azda treba toľme skusovať.“ Urazil sa trochu. Čo
         majú vypekať pri jeho ohni alebo vyvárať? Ohník si rozložili oni, Janko a Žofka, oni sa
         budú pri ňom zohrievať.
   </p>
   <p>
    „Veď už, Janko. Vieme, že u vás jedia chlieb zo žita, možno i z miešaného. Nejedia veru
         ovesné posúchy. Ale ja som sa ich dosť nakúsal. Trčali z nich osti, že neraz zadreli do
         pažeráka. Ver mi, za nimi sa šmýkajú omnoho hladkejšie dolu hrdlom pirohy s tvarohom, ako
         by išli, keby si nebol slýchal o ovsených kabáčoch. Preto povedám, čakajte, spoznajme sa,
         prenesme dačo. Keď príde šťastie, ver mi, po skusoch budeme si ho väčšmi vážiť.“
   </p>
   <p>
    Janko veľmi krútil hlavou.
   </p>
   <p>
    „Nebudú to, sváko, skusy, ale daromné muky. Načo sú ovsené pagáče, keď máme dobrý
         chlebík? A keď bieda pritisne, prečo nie, neodhodíme sa ani od ovsených.“
   </p>
   <p>
    Ale Ranostaj stál na svojom: po ovsených chutia vraj omnoho lepšie pirohy alebo opekance
         s makom.
   </p>
   <p>
    „Skúsil som to pri sebe, nezaškodilo mi. Verte, deti, nezaškodí ani vám.“
   </p>
   <p>
    Janko sa najedoval. Na tvári sa nazbieralo mračien ani na Hundráči v najsparnejší deň.
   </p>
   <p>
    „Tak pre mňa ich len napečte, tých pagáčov. Nech majú ostí hoďas na palec zdĺže. Mám
         zuby, chvalabohu.“
   </p>
   <p>
    Vyšiel od sváka, nebol by ho zobral na sedem vozov. Ohlásil sa pri Žofke, odlomil jej
         hneď kavalček toho zádrhľavého kabáčiska. I jej dosť presedal v hrdle. Bol by jej ho
         popravil maslom alebo bryndzou, ale kde vziať omasty, keď mu dali do ruky, len čo drhne?
   </p>
   <p>
    Lakeť na hrabkoch, šiel domov, nie ako si predkladal. Omáľal ešte vždy ten mrcha posúch.
         Ľudí stretával, ale sa im neprihováral veľmi. Niže richtárovho domu stretol pána rechtora
         Samuela Primitiva s boženíkom Pavkom Koreňom. Boli i oni zmoknutí do ostatnej nitky, ale
         zdnuka. Pánu rechtorovi zavadzalo slnce, musel žmurkať. V kútikoch očí mu sedela bielkastá
         kaprina. Hoc bol v pančuchách, nevyberal, kadiaľ ide. Cápkal prostriedkom cesty po blatisku
         a mlákach. Rozkladal veľmi rukami čosi Pavkovi Koreňovi.
   </p>
   <p>
    Janko predsa len zahladil trochu tvár, hľadel sa i usmiať, pozdravujúc ich, oboch
         úradských.
   </p>
   <p>
    „Ty si Drozdíkovie Juro?“ Stál pred ním nachýlený napred, rozkročený v blate. Fúzy sa mu
         naježili.
   </p>
   <p>
    „Jano, pán rechtor.“ Janko sa divil, že ho ešte poznal, čí je. V očiach sa mu muselo
         dobre meniť.
   </p>
   <p>
    „Už viem — myslíš, že neviem, bibas?“ Položil si prst na čelo. Čiapka so sivkastým
         prámikom bola čosi v tyle, ale väčšmi nabok. Kus mocnej, sivej štice trčalo rovno spod nej.
         „Juro je najmladší zo štyroch. Jano, Ondro, Paľo a Juro.“ Tu rozšíril dlaň a začrel ňou
         kdesi zhlboka pred ním. „Mám tuto kurens. Mal by ísť do Čuhár, ale nepôjde. Belá bude ako
         kaša a revať ani besná. Prievozník sa skryl do búdy. Myslíš, že neviem, že sú Čuháre za
         Belou?“
   </p>
   <p>
    Janko by bol nechal pána Robka z Robkova rozprávať o Belej, nech mu on nechytí kosisko
         za samu kvakuľu. Stojí sa mu lepšie, keď sa drží čo len kvakuľky. Druhou rukou začrel zasa
         kdesi znízka.
   </p>
   <p>
    „V kurense je o konferencii, čo bude v Hrabovci. My, čo vás karháme, učíme móres v
         Hrabovci. Ty ma povezieš rúče. Namasť kolesá, vydrhni šajby na chomútoch.“
   </p>
   <p>
    Hoc videl, že sa s ním dnes ťažko dohovorí, predsa mu riekol, že ho nemôže viezť do
         Hrabovca. Sľúbil sa farárovi.
   </p>
   <p>
    „Ale otec môže nájsť dakoho druhého s foršpontom.“
   </p>
   <p>
    Samuel Primitivus trhol ho za kvakuľu, len toľko, že mu kosu nestrhol z pleca. Vypleštil
         naň oči.
   </p>
   <p>
    „Druhého? Plemeno jašterov! Ty — druhého netreba.“
   </p>
   <p>
    „Ako povedám, sľúbil som sa už pánu farárovi.“
   </p>
   <p>
    „Farárovi, farárovi? On ťa učil? On sa papral s tebou, sopľavinou?“
   </p>
   <p>
    Janko sa zchmúril veľmi a mlčal. Čo ho učil pán Robko z Robkova? Učili ho starší chlapci
         a-b, ab; pán rechtor dával na dlaň feruľou, alebo i na štipku. Neraz i zreval rozpajedený:
         „Líhaj, canis tua mater!“ Tá rozpomienka ho rozpajedila, i dnešná surová zádrapka. Lebo čo
         malo byť ako zádrapka volať jeho za foršpont, keď i tak vedel, že on ak vezie koho, vezie
         len farára. Bol i tak nahnevaný pre ten posúch; niet sa čo diviť, že vrátil urážku za
         urážku.
   </p>
   <p>
    „Pán farár ma neučil, ale ma učil starý pán z fary čítať a písať. Čo viem, viem od
         neho.“
   </p>
   <p>
    Samuel Primitivus sa neurazil. Zastal pred ním a rozšíril ruky.
   </p>
   <p>
    „Tak prví kresťania opovrhli apoštolov a šli slúchať Šimona čarodeja.
    <sup>
     [
     <a class="footnote" href="#ftn.id2582570" name="id2582570">
      7
     </a>
     ]
    </sup>
    Jonatán-čarodej tiež zvádza zakrpatencov. Dáva im falošné náuky.“
   </p>
   <p>
    „Dáva im dobré naučenia.“
   </p>
   <p>
    Samuel Primitivus dupol, vypleštil oči. Čo malo byť na nich biele, žltlo pri mraku,
         ktorý ešte ako-tak rozháňala žiara, rozprestretá na Hundráči. Plešina bola červená, akoby
         horela, len na horu nižšie spúšťal sa jemný fialkový nádych.
   </p>
   <p>
    „Učí čítať a písať, aby mal kto čítať Štúrove noviny. S nimi kupčí v Čuhároch a
         Badišove, aby mu dačo prikvaplo k penzii. Ale nebárs kto číta sprosté gebuziny.“
   </p>
   <p>
    Janko mal doma noviny, málokedy kukol do nich. Otec ich prečítal každé číslo od počiatku
         do konca. Umienil si, že ich bude i on čítať pilne.
   </p>
   <p>
    „Gebuziny nebudú, keď takto špincú na ne!“
   </p>
   <p>
    Pozrel na svojho učiteľa-mučiteľa s opovržením a pobral sa domov.
   </p>
   <p>
    Krv sa mu búrila, že ten človek si privlastňuje zásluhu, že dakoho naučil niečo dobrého.
         A jednako mu krivdil. Národného ducha neprebudil v ňom starý pán, ani Štúrove noviny, ale
         práve prudká zášť bývalého učiteľa.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504755" name="ftn.id2504755">
        5
       </a>
       ]
      </sup>
      <span class="emphasis">
       <em>
        Štúrove noviny
       </em>
      </span>
      — t. j. Slovenskje Národňje Novini —
               vychádzali dva razy týždenne v Bratislave v rokoch 1845 — 1848. Redaktor a vydavateľ
               bol Ľudovít Štúr. Orol Tatránski bol ich beletristickou prílohou.
     </p>
    </div>
    <div class="footnote">
     <p>
      <sup>
       [
       <a class="para" href="#id2582345" name="ftn.id2582345">
        6
       </a>
       ]
      </sup>
      <span class="emphasis">
       <em>
        príbehy o Izákovi a Rebeke, alebo o Jakobovi a Labanovi, ktoré spomínajú
                  pri pytačkách
       </em>
      </span>
      — starozákonné príbehy o Rebeke, Labánovej sestre, ktorú
               priviedol Eliezer za ženu Izákovi a o tom, ako slúžil Jakob u Labana za ženy
     </p>
    </div>
    <div class="footnote">
     <p>
      <sup>
       [
       <a class="para" href="#id2582570" name="ftn.id2582570">
        7
       </a>
       ]
      </sup>
      <span class="emphasis">
       <em>
        Prví kresťania opovrhli apoštolov a šli slúchať Šimona —
                  čarodeja
       </em>
      </span>
      — podľa Nového Zákona proti Filipovi, hlásajúcemu kresťanstvo
               v Samárii, vystupoval Šimon-čarodejník, ktorý o sebe tvrdil, že je Božia Sila.
               Napokon sa aj on dal pokrstiť.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2582651">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bohumil Valizlosť šiel popoludní dedinou. Zďaleka zazrel školu, pekne vybielenú zvonku,
         s pavlačou tmavopopolavou. Opásala ju ani široký opaštek z vyplaveného tlačeného plátna.
         Zato sa dach pestrel dosť dobre. Bohumil Valizlosť po toľkom prehováraní nakriatol predsa
         cirkev dať povybíjať aspoň zbútľavené šindle a diery zaplátať, v nádeji, že pri oprave celý
         dach budú musieť pobiť, ale opatrní majstri vedeli narábať zručne tešličkami. Vyňali iba
         tie šindlíky, ktoré už boli ako práchno. Nuž Bohumil Valizlosť ďakoval bohu, že aspoň
         netečie rechtorovi na povalu, hoc je i dach jarabý.
   </p>
   <p>
    Vidiac školu, obrátil sa k nej. Samuel Primitivus ležal na operadlovej lavici na hrubom
         koberci z kozích kostrubov. Panna Žanka plátala sivé nohavice v rozkroku, prišívala i
         šnúry, lebo sa odpárali tu i tam. Sedela, ako obyčajne, na vyslúžilej katedre. Domáci pán
         sadol, vytriešťal oči, mútne čosi, či sa pred neho ustanovil diabol-podkušiteľ a či ozaj
         farárisko.
   </p>
   <p>
    „Ohlásil som sa, idúc tadiaľto, či pôjdu na konferenciu.“
   </p>
   <p>
    Samuel Primitivus prihládzal si tvrdú šticu, naježenú ani šteť.
   </p>
   <p>
    „Povinnosť je povinnosť. Nezameškal som božou milosťou ani jednu dosiaľ, nevystanem azda
         ani na tejto.“
   </p>
   <p>
    „Ak by sa im páčilo, mohli by sme ísť spolu. Ja už mám foršpont.“
   </p>
   <p>
    Samuel Primitivus bol ako šata od jedu. Hoc vtedy vypil trochu viac, ako patrilo, pamätá
         sa dobre na hádku, čo mal na ceste s kurátorovým synom pre tento foršpont. Teraz, zaberúc
         foršpont, farár by ho chcel mať pri sebe ako prívesok.
   </p>
   <p>
    „Ďakujem, pán farár. Foršpont by už len hádam dostal i ja, ale som nechcel ľudí unúvať v
         najväčších robotách. Ak bude mať foršpont ozubinský brat, vezme ma. Ak nie, ohlási ma,
         pôjdeme per pedes apostolorum.“
    <sup>
     [
     <a class="footnote" href="#ftn.id2582742" name="id2582742">
      8
     </a>
     ]
    </sup>
   </p>
   <p>
    V mútnych očiach preletovali blesky. V tvári tiež bolo mu badať spokojnosť. Odkresal
         dosť dobre farárovi.
   </p>
   <p>
    Bohumil Valizlosť vycítil výčitku, že farníkov odťahuje od roboty pre hriešne pohodlie.
         Začal sa vyhovárať:
   </p>
   <p>
    „Ja by bol tiež išiel vďačne s paličkou, ale pôjde i apuško. Jemu by už bolo priďaleko
         vŕškami.“
   </p>
   <p>
    Samuel Primitivus nechcel mu uznať.
   </p>
   <p>
    „Nemusel sa ustávať tak ďaleko na svoj vek. Dosť sa nachodil na konferencie, kým bol v
         úrade. Keď je na odpočinku, bola by sa táto odbavila i bez neho.“
   </p>
   <p>
    Farár postál trochu po zavrátení. Bolo mu horko, že nemôže pripäť k svojim snahám túto
         silu, ktorá sa vzpiera a či obracia proti nim.
   </p>
   <p>
    „Tak teda každý svojou cestou,“ riekol smutne.
   </p>
   <p>
    „Nuž veru svojou,“ prisvedčil mu.
   </p>
   <p>
    Ráno prišiel Janko so svojím vozom. Zadivil sa, keď videl predo dvermi, obrátiac voz
         okolo mladej hrušky, Ranostajovie Žofku. Držala za ruku Cyrila, oblečeného už v
         nohavičkách. Dupotal pri nej nahlucho, v črieviciach bez opätkov. Ťahal ju tuho za ruku.
         Kone ho veľmi zaujímali.
   </p>
   <p>
    „Čo tu robíš, Žofka?“
   </p>
   <p>
    „Zavolali ma k nemu,“ ukázala na zurvalčeka. „Musím ho zabávať, kým prídu.“
   </p>
   <p>
    Zadivil sa ešte väčšmi.
   </p>
   <p>
    „A pani? A Mara?“
   </p>
   <p>
    „Pani ide s vami a s Marou by vraj neostal. Nevie ho zabaviť.“
   </p>
   <p>
    „Hej, Cyrilko, teba bude zabávať i nosiť, zbojníčisko! Tam si — tam si!“
   </p>
   <p>
    Na príhovor sa chlapec rozrehotal. Pri ,tam si‘, keď sa skrčil k nemu, lapil ho za
         čiapku, práve za zelenkavú slučku medzi oboma krídlami. Janko ho schytil popod pazuchy a
         vysadil na náručného. Bola veľká radosť. Dieťa výskalo, oháňalo Jankovou čiapkou.
   </p>
   <p>
    Na ten výskot vyšiel starý pán predo dvere. Bol v sviatočnom. Kabát s vysokým golierom,
         ohnutým oblúkovite, bol vyplavený čosi na pleciach a lopatkách. Potrval hodne rokov, držiac
         víťazne módu spred pätnástich rokov v platnosti. I široký klobúk o vysokom dienku mal tiež
         svoje rôčky. Nevesta mu premenila stuhu, urobiac z nej pekne nabratú mašľu. Golierik
         košele, hoc nie tvrdý, tisol sa až k ušiam nad širokou mašľou, urobenou z čiernej šatôčky.
         Pozeral usmievave na mladý driečny pár pri koňoch i na rozveselené vnúča.
   </p>
   <p>
    Vtom vošla do dvora cez otvorené vráta nevysoká žena, veľmi tenká, vo vyplavenej
         tlačenici, v hrubom, mocnom oplecku. Golierik nad lakťom bol hladký, s červeným skromným
         vyšívaním na háďa. Bola v tvári veľmi bledá, ústa čosi vystávali pod vpadnutými lícami. Oči
         pozerali akosi ustrašene. Dovliekla sa pomaly pred kone.
   </p>
   <p>
    „Pochválen Pán Ježiš Kristus!“
   </p>
   <p>
    „Naveky amen. Vitajte u nás!“
   </p>
   <p>
    „Ďakujem!“
   </p>
   <p>
    Pozrela prekvapená na starého pána. Dávno nepočula iste toho slova. Také návštevy
         nevítajú všade s radosťou. Na rukách držala dieťa, zakrútené v tmavej šate. Bolo jej iste
         ťažké. Potočila sa.
   </p>
   <p>
    „Sadnite si, sadnite!“
   </p>
   <p>
    Prišiel k nej starý pán, pozeral, ako si sadla sťažka na tľapkavý kameň podsteny.
         Vydýchla zhlboka ukonaná.
   </p>
   <p>
    Starý pán sa už nevypytoval, kto je, čo je. Rubársky vidiek, ako i susedné, rok po rok
         skoro navštevoval hlad. V dedinách s horšími chotármi ľudia i mreli od hladu i chorôb. Kto
         vládal ísť, šiel po pýtaní. Badišov navštevovalo deň po deň hodne týchto ubiedených.
         Prichodili i menej biedni kŕdľami i na vozoch po jačmeň a kukuricu, lebo v okolí sa
         rozhlásilo, že v Badišove je všetkého dosť. Kurátor skutočne doviezol dakoľko vozov
         jačmeňa, ba i pšenice od Trnavy. Jeho žena mala dosť roboty merať pred sypárňou do vriec,
         alebo len uzlíkov. Žobráci neobišli ani faru, vidiac z cesty pekný, murovaný dom za hrdou
         ohradou. A starý pán dával, dával. Chvastal sa, že majú všetkého dosť, i viac, ako treba.
         Mal vždy kedy postáť si pri žobrákovi predo dvermi alebo v pitvore a pozhovárať sa s ním.
         Rád pozeral za ním, keď sa poberal zo dvora. Bolo mu poznať i od chrbta po chôdzi, že sa
         neustával nadarmo. Nadelili ho, čím mohli a starý pán každému vedel povedať milé, útešlivé
         slovo. Žobrák sa schápal s citom, že je nie cele žobrákom, a mal tušenie, že i táto skúška
         nepotrvá dlho.
   </p>
   <p>
    I teraz sa zvrtol svižko ani mládenec. O chvíľu vyšiel s hrnčekom mlieka a hodným kusom
         chleba.
   </p>
   <p>
    „Ďakujem. Nech vám Boh vynahradí sto toľko na to miesto!“
   </p>
   <p>
    Žena položila chlieb k sebe, rozkrútila šatu. Spod nej sa ukázala tvárička ako stena, v
         nej blyšťali veľké čierne oči. Okolo nich i okolo úst, čosi akoby veľkých, nabrali sa
         vrásky. Priložila hrnček s pekným perečkom okolo okrajov k ústam dieťaťa. Na šťastie hrnček
         mal pyštek, dobre sa pilo z neho. Dieťa pilo pachtive.
   </p>
   <p>
    Vyšla pani z domu v sviatočnom. Bola usmiata. Na hlave jej sedel čepček s dienkom, v
         ktorom sa ligotali zlaté nitky v sivom tkanive. Vlasy nad čelom tvorili mäkkú vlnu spod
         čepca. Na sivkastých šatách boli podlhovaté jasné kvapky, ktoré mohli byť i perly. Šatka na
         pleciach s belasými kvetmi v rožkoch menila sa na slnci.
   </p>
   <p>
    „Pozri, Marienka, ako chutí mlieko tvojej Rysule dieťatku.“
   </p>
   <p>
    Nachýlila sa nad dieťa. Úsmev jej uletel z tváre. Oči pozerali predesené na ustaranú
         tváričku. Tu sa Cyril priblížil k nej, chytil sa jej za rozšírenú sukňu. Chytila ho oboma
         rukami a pridŕžala pred sebou.
   </p>
   <p>
    „Ach, bože milosrdný!“ zvolala. „Skadiaľ ste?“
   </p>
   <p>
    „Hen z Lučísk.“
   </p>
   <p>
    „Toľké svety: Ako sa voláte?“
   </p>
   <p>
    „Ja Kristína a táto Veronika.“
   </p>
   <p>
    „Vaša?“
   </p>
   <p>
    „Ach, nie. Ja som slobodná. Mne je sestra.“
   </p>
   <p>
    „Je vás viac v dome?“
   </p>
   <p>
    „Ach, nie. Pomreli, dvaja bratia, po Veľkej noci.“
   </p>
   <p>
    Zatíchli. Nik sa nespytoval, na akú chorobu pomreli. Iste na tú istú, na ktorú chorie i
         Veronika. Strašná choroba kričí, kričí na ďaleko. Veru hádam dieťa v krátkom veku prenieslo
         viac biedy a starosti, ako ktorákoľvek osoba v rokoch. Tá bieda a starosť mali pôvod v
         hlade.
   </p>
   <p>
    Pozerajúc na dieťa, nik si nevšímal ženy, ako obledla a oči obrátila stĺpkom. Ale stihla
         ešte postaviť hrnček na podstenu, hoc i nemotorne, že málo chybovalo, aby sa neprevrhol.
         Starý pán prisadol k nej chytro na podstenu. Oblapil ženu okolo pliec a podvihol jej bradu.
         Tvár bola bledá, pery osinuté, oči vpadnuté.
   </p>
   <p>
    „Marienka, nože choleričného octu na lyžku!“ riekol ticho. „Hmlosť na ňu prišla,
         zamrela…“
   </p>
   <p>
    Žofka odbehla za paňou a vrátila sa, držiac dlaň pod lyžkou. Starý pán vyvrátil zasa
         trochu tvár zamdletej a Žofka pomaly púšťala veľmi tuhý liek chorej do úst. Naveľa bolo
         počuť, ako chorá prežrela, čo mala v ústach. Starý pán sa usmial Žofke a pokýval hlavou.
         Pani vzala dieťa na ruky od ženy. Tmavá šata sa trochu otvorila. Pani ju nadvihla trochu, a
         tu zazrela pod ňou veľké brucho dieťaťa, ako sa dvíha a spúšťa namáhave pod rebierkami.
         Nôžky sťa suché paličky viseli nevládne, opuchnuté niže členkov.
   </p>
   <p>
    Striasla sa Žofka predesená, ako môže opuchnúť život od nejedenia, keď sa v ňom usalaší
         hlad.
   </p>
   <p>
    „Jaj, nevyžije, nebožiatko! Už je po ňom. Ledva zdýma.“
   </p>
   <p>
    Hoc len šepla panej, dieťa pozrelo na peknú dievku veľkými očima akosi veľmi pozorne.
         Široké ústa sa pootvorili; nebolo ani rozoznať sprvoti, či sa idú smiať alebo plakať.
         Tvárička sa zmraštila. Panej bolo, akoby dieťa bolo vykríklo hromovým hlasom na ratu, hoc
         nevypustilo zo seba iného hlasu, iba čo zasipelo.
   </p>
   <p>
    „Nehovor, Žofka! Vidíš, rozumie. Nie, Veronka, nie!“ Začala ju knísať sem-tam, ako
         bábätko. Nezavážilo jej v rukách, hoc vidno, že už má vyše štyroch rokov. „Nebude ti nič.
         Ozdravieš zasa a pôjdeš ta-tá, ďaleko, ďaleko…“
   </p>
   <p>
    Žena sa prebrala a otvorila udivené oči. Nevedela, kde je, prečo ju držia v náruči.
         Strhla sa odrazu a odtiahla od starého pána.
   </p>
   <p>
    „Už vám je lepšie?“ prihovoril sa jej.
   </p>
   <p>
    Tu sa už priblížil k nim i Bohumil Valizlosť. Len pozrel na skupinu a domyslel sa, čo sa
         tu robí.
   </p>
   <p>
    „Nie mi je nič!“ odpovedala žena ako prestrašená.
   </p>
   <p>
    Chcela sa zdvihnúť, ale sadla znovu a pritvorila oči. Zasa jej predhodila cez ne
         mrákava. Ale ich hneď otvorila. Zamľaskala, prežrela slinu a zmraštila sa v tvári. Strhla
         sa v nepokoji, pozrela na starého pána preľaknutá.
   </p>
   <p>
    „Pálenky ste mi dali, pálenky!“
   </p>
   <p>
    „Nie pálenky, dievka moja! Pálenky nedržíme v dome.“
   </p>
   <p>
    Žena si položila obe dlane na tvár.
   </p>
   <p>
    „Pálenka mi bola v ústach, pálenka!“
   </p>
   <p>
    Starý pán ju tíšil, že nebola pálenka.
   </p>
   <p>
    „Dones, Žofka, fľašu, ukážeme jej, čo užila.“ Dal jej fľašu pod nos. „Zavoňajte, že je
         nie pálenka.“ Žena sa upokojila trochu, keď ju udrela vôňa do nosa, v ktorej nebolo znaku
         po pálenke. „Bojíte sa veľmi pálenky?“
   </p>
   <p>
    „Mám i čoho. Zariekli sme sa od nej pred svätým oltárom prečistej Panny. Bol by smrteľný
         hriech.“
   </p>
   <p>
    „Predtým ste vari pili?“
   </p>
   <p>
    „Nemala som jej nikdy v ústach.“
   </p>
   <p>
    Pani doniesla ešte žene do hrnčíčka mlieko, rozkázala Mare nachovať ju na poludnie i
         dieťaťu dať mlieka.
   </p>
   <p>
    „Ostaňte u nás, odpočiňte si. Máte kde i nocovať. My ideme do Hrabovca.“
   </p>
   <p>
    Bolo im akosi veselo. Starý pán a pani kývali spod plachty na tých tam pod stenou. Janko
         sa tiež nahol na šalagriach a zakýval na Žofku.
   </p>
   <p>
    Starý pán sedel pri neveste na šúpe, Bohumil Valizlosť ostal na prednom sedisku proti
         nim. Bol by šťastný, mal pred sebou všetko, čo mal najradšej na svete, tam pod stenou
         nechal zasa milé, podarené decko, a predsa, predsa… Bol zamyslený, jeho oči pozerali
         pomedzi obe košiny, ako sa rúti hradská pod nimi kdesi nazad.
   </p>
   <p>
    Tí na zadnom sedisku trkotali. Voz štrkotal neprestajne reťazami a okutím, nemohli ani
         rozumieť veľmi, čo hovoria. Hoc sa nepočuli, predsa sa smiali. Nevesta sa radovala, že
         uvidí pani Anku, dobrú, vždy pokojnú. Starý pán sa radoval, že zas prejde krajom, v ktorom
         strávil mladý vek v statočnej práci. Bohumil Valizlosť mal by sa prečo radovať. Robota sa
         mu darila v Badišove. Ľud ho začal slúchať, čím ďalej, tým väčšmi. Dnes azda založia pluh
         na širšej roli seniorátu, rýpať do celiny. I tam sa musí pohnúť úsilná práca. Poznať už
         kde-tu i stopy roboty, statočnej snahy. Možno bude i zdaru. Krehký, nehodný delník hádam
         uvládze dať kraju niečo z nevelia, čo doň doniesol, ako dal jeho otec Čuhárom. Mohol by sa
         radovať, ale…
   </p>
   <p>
    I tým na zadnom sedisku zachmúrila sa tvár, keď zazreli celé rady bielych záprahov na
         rozľahlých tablách Dubkova. Biele záprahy kráčali slávnostne pred pluhom, akoby vedeli, že
         konajú veľmi dôležitú prácu. Na pluh nalieha oráč. Široké rukávy košele nadúva mu
         podjesenný vetrík ani vetrilá. Orú holé, šedivé strnisko, zľava oráčovi, vpravo sa černie
         nový úhor pod budúcu žeň. Rez, kde lemeš prešiel, ešte sa ligoce na slnci. Kavky sadajú za
         oráčom do brázdy, hľadajúc pandravy. Aký utešený obraz pokoja a novej nádeje na budúce
         požehnanie. Ale, ale…
   </p>
   <p>
    Na koni sedí úradník v šnurovaných šatách, v ruke korbáč. So stužkou, čo mu visí do
         tyla, pohráva si vetrík.
   </p>
   <p>
    „Robte, robte, čo sa obzeráte? Nemáš sa čo obzerať, je len sedliacky voz.“
   </p>
   <p>
    A korbáč lupká po ligotavej sáre.
   </p>
   <p>
    „Sasa, Sivoň, Turoň, sasa!“ čuť akoby hymnu tam od úhora.
   </p>
   <p>
    Spustili plachtu a zamĺkli i rozkrákorení na zadnom sedisku. Kde sa podela bezstarostná
         veselosť spod plachty? „Nové svety buduj, veľký staviteľ, buduj vo svete poddanstva a
         otroctva. To je národ, he-he, ktorého reč bude patriť medzi vykrášlené, nabrúsené reči?
         Pozri, zaslepený, Štúrovu akadémiu a učenú spoločnosť.“
   </p>
   <p>
    Bohumil Valizlosť sklonil hlavu. Videl medzi košinami, ako sa cesta rúti nazad. Ale je
         tak predsa, že by pravda stála a pôda spod nej bežala, bežala?
   </p>
   <p>
    Keď vyšli zo Smoliec, otvorili sa nové výhľady. Hlboký pokoj na nich, poliach dúbravách.
         Nuž oddychujú po ťažkej robote. Vo svojom náručí vyniesli ozornú ťarchu požehnania a oddali
         ju statočne človeku.
   </p>
   <p>
    Práve sa spustili dolu vŕškom, keď voz zakeroval náramne, že temer sa vyvalil z hŕbky
         skália pri garáde. Museli sa chytiť za drabinu, aby ich nevyšmarilo z voza.
   </p>
   <p>
    „Neboj sa, Marienka. Nie je nič. Už je dobre,“ tíšil nevestu svokor, keď voz zišiel z
         hŕbky. „Ej, Janko, Janko, čo zmýšľaš!“
   </p>
   <p>
    Janko bol poháňal bez bedlenia. Obracal jednostaj v mysli ten ovsený kabáč, kedy už bude
         po ňom. Nadelili mu ho pekný kaval. Svák Ranostaj skrúca čo deň, to inakšie. Nuž nebedlil
         na cestu, strhol sa až vtedy, keď videl pred samými koňmi čosi na ceste. Bol klobúk
         položený, ani čo by z plechu, až sa ligotal, čo prebila masť z neho, neďaleko neho strapatá
         hlava. Nebolo čo urobiť, ako šklbnúť liacami tuho a skerovať na hŕbku.
   </p>
   <p>
    Starý pán mu rozkázal zastať a redikal sa z voza. Zápäť za ním Bohumil Valizlosť.
         Vrátili sa kúsok cesty, až kde ležal chlap.
   </p>
   <p>
    Bol priekom cez cestu ani klada, mal hunku na sebe a jej mosadzná retiazka sťahovala mu
         hrdlo, lebo hunka bola priľahnutá. Nohy boli rozhodené, krpec z jednej sa zošmykol, lebo
         remence boli popustili. Pochlpené vlasy boli v prachu, štica sa prilepila na okrvavenú
         tvár.
   </p>
   <p>
    „Jaj, zabitý!“ skríkla pani za ich chrbtom. Tiež zišla z voza za nimi.
   </p>
   <p>
    Starý pán kľačal pri chlapovi, odopínal retiazku. „Taký pád, taký pád! Len ako že si ho
         neprešiel, Janko?“ Keď odopäl retiazku, zhľadával po vreckách čosi.
   </p>
   <p>
    Nevesta sa dovtípila, čo zhľadáva. Vytiahla bielu šatôčku z tenkého ľanového plátna so
         zúbkovaním na obrube, ako si ho vyštopkala za dievoctva kedysi. Biela šatôčka utierala
         sliny, ako sa penili na ústach. Krv sa nedala utrieť, priškrela na kožu. Na gambe sa ešte
         dala utrieť, ale len čo ju utrel, vymokla znova z odreniny.
   </p>
   <p>
    Janko sa zasmial odrazu. Poznal chlapa na zemi, a hneď mu odľahlo, keď ho poznal.
   </p>
   <p>
    „To je Adam Hudák zo Záhradného. Opil sa a teraz sa váľa na ceste ako klada.“
   </p>
   <p>
    Starý pán horekoval.
   </p>
   <p>
    „Čo je toto — čo je toto! Nemohol prísť do nešťastia, keby ho prešli?“
   </p>
   <p>
    „A ja prejsť zle pre korheľa! Ale hodno pozrieť na ohavu?“
   </p>
   <p>
    „Janko, Janko, nieže tak! Či máš boha pri sebe?“
   </p>
   <p>
    „A, prosím ponížene — ožran! Zavlečiem ho do garádu, kým sa vyspí.“
   </p>
   <p>
    Bohumil Valizlosť sa tiež ozval. Ukázal, ako sa bol pridusil. Tvár je ešte osinetá, i od
         retiazky je hodný zárez na hrdle.
   </p>
   <p>
    Starý pán prihládza opitému vlasy, utiera mu tvár mäkkou šatôčkou.
   </p>
   <p>
    „Tu ho nechať nemilobohu! Aký nešťastný chudák v tej opustenosti. Dievka moja, vysadni,
         vysadni. Vyložíme potom dáko i jeho. Zavezieme ho dakde, aspoň do Posadiny.“
   </p>
   <p>
    „Je zo Záhradného, pije takto a túla sa po dedinách.“
   </p>
   <p>
    „Veď je tak, Janíčko, veď je tak. Z človeka vykvitne všeličo veľkého, keď ho vedie duch
         boží a pevná vôľa. Ale keď sa spustí Boha a oddá zlým žiadostiam, vidíš, ako spadne: ľuďom
         na hnus a pohoršenie. Ale či ho máme súdiť? Zoberme ho radšej a vyložme na voz.“
   </p>
   <p>
    Byť s inými, Janko by sa bol sprotivil. Ale tu starý pán kľačí na ceste, krídla
         sviatočného kabáta váľajú sa v prachu. Utiera nečistú tvár jemnou šatôčkou, temer plače on
         i farár od zármutku, sťaby ich bolo zašlo ozajstné nešťastie. Slabý starec pochytil
         zablateného popod plecia: ale kde by zodvihol takého chlapa, keď celkom ovisne? Tu už Janko
         nemeškal, priskočil a chytil Hudáka popod pazuchy. Zablatená hlava by mu bola prišla na
         biele rukávy, ale pod ňu podložil starý pán obe dlane.
   </p>
   <p>
    „Boh ťa požehná, syn môj, že si sa zmiloval. Ach, nech sa nám zmiluje. Čo nám už pomôže,
         ak nie božské zmilovanie? Padli sme hlbšie od vyvoleného národa, keď vláčil tehly a kameň
         na nádherné stavby Egypta.
    <sup>
     [
     <a class="footnote" href="#ftn.id2583517" name="id2583517">
      9
     </a>
     ]
    </sup>
    Kto nás vytrhne z najhoršieho otroctva, do ktorého nás vsotila hrubá
         telesnosť?“
   </p>
   <p>
    Ostatní mlčali, vlečúc ťarchu k vozu. Chlap bol ťažký, ale ťarcha, ktorá padla na
         Bohumila Valizlosťa, bola ako olovo, že padal pod ňou, hoc držal ovisnutého len za nohy.
         Všetkým bolo ťažko, ťažko. Ich slabé sily teperili ozornú, najväčšiu biedu slovenského
         národa.
   </p>
   <p>
    Janko mu vyteružil horko-ťažko plecia na dno voza. Pani sa striasla, keď hlava padla ako
         mŕtva na dosky. Janko sa prihol, schytil ho okolo drieku a pomkol ho do voza skoro do pása.
         Farárka podložila malé, pracovité rúčky pod omámenú hlavu, aby sa neurážala.
   </p>
   <p>
    Janko sa poobzeral, rozvažoval.
   </p>
   <p>
    „Povezieme ho posedačky. Nech vysadnú najprv, potom ho už potiahneme.“
   </p>
   <p>
    Farár a jeho otec slúchli, vysadli do voza. Janko ho usadil, že bol opretý o kolená
         starému pánovi.
   </p>
   <p>
    „Keby nie ty, syn môj, kto by si bol dal s ním rady?“
   </p>
   <p>
    Na kolenách varoval nežne zohyzdenú hlavu. Janko, idúc k šalagrám, pozeral na seba.
         Rukávy sa predsa len zabarili, i kabátik s červenými ciframi bol zafúľaný. Ale mu nebolo
         ľúto. Bol teraz veľmi rád, že padlo i naňho kus ťarchy, čo prvej prenášali.
   </p>
   <p>
    Tí vo voze sa uspokojili. Starý pán varoval na kolenách, Bohumil Valizlosť opieral prsia
         dlaňou, aby sa nešmýkali dolu. Mária hľadela na blato a krvavú kôru okolo očí opitého. Bola
         by ju vďačne utrela rožkom šatôčky. Už vedeli všetci, že sa im patrí starať oňho; opitý
         patrí im, do ich opatery, kým nepríde k sebe.
   </p>
   <p>
    Starý pán pozrel na hlavu na kolenách, tu hore na plachtu, ktorej tkanivom sa belaselo
         nebo.
   </p>
   <p>
    „Bože, či len precitne! Či sa prebudí k novému životu! Daj mu precitnúť. Vzkriesil si
         mŕtvych, vzkries i mŕtvu hodnosť človeka, nech sa zaskvie na ňom znova tvoj čistý, vznešený
         obraz.“
   </p>
   <p>
    Bohumil Valizlosť, nachýlený napred, počúval horúce vzdychy otca. Chytal sa ich ako
         ostatnej nádeje, kde sa všetko rúca.
   </p>
   <p>
    Janko vedel, že Adam Hudák má sestru v Posadine, vydatú za čižmárom Cajníkom, ale
         nevedel naisto, kde býva. Bohumil Valizlosť zišiel z voza vypýtať sa vo fare o Cajníčke.
   </p>
   <p>
    Petra Speváka už nezastihol doma. Šiel i s rechtorom do Hrabovca len pred chvíľou. Hľa,
         Spevák má šťastie. Jeho učiteľ, hoc zeman, stojí mu pri boku, pomáha verne. Idú spolu, ako
         dobrí priatelia, na konferenciu i do každého dobrého diela.
   </p>
   <p>
    Cajníčku našli na nižnom konci v drevenom dome s oblokmi ako dlaň. I tie boli zapratané
         cyprusom a muškátmi. Spomedzi listov sa beleli na miestach záclonky. Slnce nemohlo teda
         nikoho uraziť v tom bývaní. Pitvor bol dosť priestranný. V ňom sedel majster Cajník za
         nízkym stolíkom s čižmou na kolenách. Prišíval s dvoma dratvami podošvu, ale majstrovsky,
         že dratva chytala zboka a nie odspodku, aby ostala v koži. Podvihol hlavu s vlasmi,
         rozmetanými sem-tam. Okuliare pošmykol na čelo.
   </p>
   <p>
    „Čo nám doniesli?“ Hosťom pozrel na obuv, či nepýta príštipok, alebo podšitie, ale to
         bolo len zo zvyku, lebo on sa zanáša hrubšou robotou, pre mešťanov.
   </p>
   <p>
    Keď mu vysvetlili, po čo prišli, šúchal si lakeť jednej ruky dlaňou druhej.
   </p>
   <p>
    „Mrcha robota. O ňu nestojíme veľmi. Ale žena ho pritúli, nech nerobí hanbu. Margita,
         Margita!“
   </p>
   <p>
    Prišla pani majstrová Margita s opálkou švábočky, čo iste nakopala niekde v záhrade.
   </p>
   <p>
    „Dosť sa mi hanby narobil, i krivdu mi urobil pri odmrti; jalovicu mi nedal, že vraj
         vyničela, ale ho pritúlim.“
   </p>
   <p>
    Čižmár pomáhal Jankovi i majstrová. Položili ho pod stenu; pod hlavu mu dali staré
         vrece.
   </p>
   <p>
    „Ťažký ako klát!“ rozsúdil čižmár, utierajúc si čelo. „Oťažie každým razom takto, keď sa
         opije. Pospí si, vytrezvie. Keď sa rozoberie, ubzikne. Pri poriadnosti by ani nekýchal
         dlho. Týchto čo drží hore koncom, je výstupnosť.“
   </p>
   <p>
    Starý pán vystrel ruky proti nemu, ako v prosbe, aby nehovoril tak.
   </p>
   <p>
    „Nežil by dlho pri poriadnosti, ani vari do fašiangov. Neporiadnosť ho drží, veria mi.
         Ľahnú si oni naprostred cesty a uvidia, že ich prejdú aspoň tri vozy. Jemu nič, lebo
         neporiadnosť opatruje neporiadnych, väčšmi, ako nás najväčší poriadok.“
   </p>
   <p>
    Majstrová videla, že slová muža hostí urážajú: chcela ich zahladiť a možno i sama ich
         neodobrovala.
   </p>
   <p>
    „My tak hovoríme, keď sa naň najedujeme; možno, nemali by sme sa naň ani jedovať, ale na
         tých, čo sú na príčine. Urobil mi dosť krivdy, ale poviem spravodlive, nebol vždy taký.“
   </p>
   <p>
    Starý pán sa zaradoval, tvár sa mu jasala.
   </p>
   <p>
    „No, hľa, nepovedám? Pán uzdraví zasa, vzkriesi hodnosť ľudskú i v ňom. Bude z neho nový
         človek.“
   </p>
   <p>
    Čižmár Cajník už sedel nad čižmou, preťahoval dratvy. Ale na to proroctvo podvihol tvár
         a pošmykol okuliare na čelo.
   </p>
   <p>
    „Drží ho neporiadnosť hore koncom, povedám. Pri poriadnosti by nedožil fašiangov.“
   </p>
   <p>
    Žena sa mu sprotivila.
   </p>
   <p>
    „Druhí mu boli na vine, uznaj, že nebol taký.“
   </p>
   <p>
    On si len šúchal lakeť jednej ruky dlaňou druhej, ale starý pán sa zamiešal do hádky.
   </p>
   <p>
    „Ožije ľudská hodnosť i v ňom, ožije!“
   </p>
   <p>
    Čižmár sa zľakol toľkej horlivosti a dobrej nádeje. Začal sa jednať.
   </p>
   <p>
    „Nehovorím, že nie. Poriadnosť príde, čo kedy, ale neskoro, keď nemá komu, lebo svet na
         neporiadnosti stojí. Poriadnosť vyhorí všade, kde sa obráti, lebo sa nevie oháňať ako
         neporiadnosť. Poriadnosť sa jednostaj obzerá, nie tadiaľto, tadiaľto sa nepatrí, a preto sa
         oneskorí. Ale neporiadnosť ide, kadiaľ jej je ľahšie. I svet sa pridal na stranu
         neporiadnosti, lebo sa mu dobre vodí pri nej. Poriadni môžu vedieť, že nič nevykonajú proti
         nej, ak neudrú klin klinom.“
   </p>
   <p>
    To už hovorili pri voze. Pani vysadla i starý pán. Bohumil Valizlosť poprával sedisko.
         Janko sa vyšvihol na šalagre, stupiac na oje, sťaby ho bola vyhodila vzpruha. Starý pán
         podvihol plachtu a dohováral majstrovi:
   </p>
   <p>
    „Nie je tak, dobrý človek. Zlo nevyženiete zlým, ale urobíte z neho dve, druhé, horšie
         od prvého. Zlo naprávať, nie vyháňať.“
   </p>
   <p>
    „Hijó!“ zapoháňal Janko, voz začal hrmotať a štrkať.
   </p>
   <p>
    Majster čosi dokazoval, ale nerozumieť, čo vraví; vidieť len, ako hádže rukami a hýbe
         ústami.
   </p>
   <p>
    Starý pán krútil veľmi rozhodne hlavou i šermoval rukou naňho spod plachty, že nemá
         pravdu. Ale voz už poodišiel a majster ostal za vozom. Nebolo ho vidno. Potom vstal a nahol
         sa hodne nad prvým sediskom, nad plecom synovým. Hlava mu prišla temer pod striešku, ktorú
         tvorila plachta nad šalagrami.
   </p>
   <p>
    „Never, Janíčko, nie. Zlým sa nenapraví zlo, lebo z neho skrsne zasa len zlo. Dobre si
         urobil, že si ratoval človeka na ceste. I zmeškal si času preň, ale sa neoneskoríme, neboj
         sa. Tvoje koníky vedia, že sme sa omeškali pre dobrú vec: vidíš, ako sa usilujú. Len láska
         napráva, dobrota; jej nič neodolá.“
   </p>
   <p>
    Janko mu prikývol. Veril i on, že dobrota a láska narovná i skruty sváka Ranostaja.
         Lásky je dosť, dobrota prisporí trpezlivosti, kým sa z ovsených posúchov urobia pšeničné
         pirohy. Láska, horúca láska. Starý pán sadol k neveste, videl pred sebou syna čosi
         zroneného. Narovnal sa, hodil hlavu nazad na opadnutých pleciach a potvrdil:
   </p>
   <p>
    „Nie veru — nič jej neodolá…“
   </p>
   <p>
    Bohumil Valizlosť videl zasa pomedzi košiny, ako voz stojí, pôda sa rúti spod neho
         nazad, nazad. Veru samo nazad, všade a vo všetkom. Náprava a pokrok sa pomkýna horko-ťažko
         na piade; prúd sa rúti oproti besne a bezohľadne. Z čoho vykvitne nový život v kraji, ktorý
         chradne na všetky strany? Len toť mu ukázal rany, z nich krv vyteká a vyteká potôčkami. Tam
         Veronka umiera hladom, Rysulino mlieko prišlo neskoro. Kristínka zamdlieva, oslabená od
         hladu. Ľud, z ktorého treba tvoriť niečo živého, celého, robí na cudzích lánoch od svitu do
         mraku, kým nad ním šuchá korbáč poddanstva. Zotročený duch sa neschápe, lebo hlava padá
         nevládne, otrávená pálenčím jedom. Hlad, otroctvo, pálenka, nevedomosť sú mocné bašty na
         pevnosti, ktorú treba zrútiť ako novú, hroznú Bastillu.
    <sup>
     [
     <a class="footnote" href="#ftn.id2583915" name="id2583915">
      10
     </a>
     ]
    </sup>
    Kde sú šíky zapálencov hodiť sa na ňu bez strachu, jedným nárazom? Volal sebou
         toho, ktorý mu má byť pomocníkom, odpovedal mu, že pôjde inou cestou, inou.
   </p>
   <p>
    Ale otec drží vztýčenú hlavu, na tvári svätý zápal viery, nádeje. Mať jeho za
         spoločníka! Môcť sa opierať o tú mocnú vieru v dobro. Ale čože! Hlava sa drží dorovna,
         vysoko, ale plecia sú opadnuté, postava nalomená.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2582742" name="ftn.id2582742">
        8
       </a>
       ]
      </sup>
      <span class="emphasis">
       <em>
        per pedes apostolorum
       </em>
      </span>
      (lat.) — Ako chodili apoštolovia, t. j.
               pešo.
     </p>
    </div>
    <div class="footnote">
     <p>
      <sup>
       [
       <a class="para" href="#id2583517" name="ftn.id2583517">
        9
       </a>
       ]
      </sup>
      <span class="emphasis">
       <em>
        Padli sme hlbšie od vyvoleného národa, keď vláčil tehly a kameň na
                  nádherné stavby Egypta
       </em>
      </span>
      — podľa Starého Zákona Jakub priviedol Izraelov
               do Egypta, kde sa stali otrokmi (museli napr. budovať stavby)
     </p>
    </div>
    <div class="footnote">
     <p>
      <sup>
       [
       <a class="para" href="#id2583915" name="ftn.id2583915">
        10
       </a>
       ]
      </sup>
      <span class="emphasis">
       <em>
        Bastilla
       </em>
      </span>
      — štátne väzenie v Paríži, prenesene väzenie
               vôbec
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2583949">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    V Hrabovci už bolo živo, keď prišli. Vítal ich Ďorď Dechtiar celý natešený. Jeho fara je
         zasa ožiarená celá slávou pohostinstva. Z kúrie v Dechtiaroch prišiel zasa voz so všetkým,
         na čo nestačí hrabovská fara. V kuchyni sa varí, pečie, škvarí. Dvor sa hemží vozíkmi,
         furmanskými vozmi, ba vidno i kočiare. Furmani a pohoničia sa zhovárajú veselo, kone
         rumigajú a rehcú. V izbách vrie vrava ani v úli. Dechtiarovi je srdce na mieste: jeho fara
         je, aká má byť.
   </p>
   <p>
    Badišovskú sestru vítala pani Anka, usmievavá, pod bielym čepčekom. Boli i iné farárky i
         ženy učiteľov. Bolo výkrikov radosti. V tom roji žien sa už dosť dobre cítila i Lujzka z
         Ústeľníc. K Márii pristúpila natešená a bozkala sa s ňou vo tri vrhy. Ubolené srdce už
         ozdravelo. Neprskala z neho okázalá veselosť, ale bol v ňom pokoj, dobrota i radosť. Už
         mohla stať i pred priateľa prvej mladosti bez rozpakov. Stíska mu ruku v oddanom
         priateľstve.
   </p>
   <p>
    Dostavil sa i Lacko Ústeľnický. Jeho vysoká, štíhla postava vynikala nad inými. Tvár mu
         zmužnela. Zelenkavé šaty do drieku, meštianskeho strihu odporovali móde, ktorá sa už tisla
         z Pešti i do Rubárskej stolice. Prišiel na konferenciu učiteľov ako viceinšpektor cirkvi, v
         ktorej sa mala odbavovať. Hlavný inšpektor, Emanuel Pulcheríny neprišiel.
   </p>
   <p>
    Keď sa zvítali, potužili trochu pri stole, pobrali sa do školy. Bola vybielená,
         vydrhnutá, s čečinovými vencami okolo dverí a oblokov. Tu i tu zatkli dievčatá i lipovú
         alebo smrekovú chvojku. Ďorď Dechtiar si prezeral hostí, ako vchodili do školy. Nechýbal
         ani jeden z rechtorov a preceptorov. Vítali medzi sebou s veľkou úctou Jonatána Zábora.
         Okolo neho sa držali domáci Ondrej Sneť, čuhársky Martin Húska, posadinský Rudolf
         Záhradnický a Zácelský Pavel Rybárik.
   </p>
   <p>
    Vstúpili už do školskej siene, vyzdobenej čečinou a lipovými chvojkami, keď prikvitol
         August Hrušovic v tesných nohaviciach a dosť hrubých čižmách, na ktorých poznať hlinačku.
         Šnurovaný kabátik mal rozopätý, pod oholenou bradou visia mu konce belasej kosičky. Fúzy mu
         už ošediveli dosť dobre, trčia na všetky strany v neporiadku. Doredikal sa z Červenej
         Lehoty, kde je úradníkom panstva. Mal pilnú robotu okolo úhorenia a siatin oziminy, ale si
         uhľadel času prísť. Porady už hodne pokročili, keď vošiel skoro nepozorovane do siene
         doktor Daniel Rosiar, stoličný lekár. Ale ho hneď zbadali; zo všetkých strán mu kývali
         hlavami. Jeho vysoká, suchá postava bola trochu nachýlená, čierne oči mu behali nespokojne
         po prítomných. Dlhé riedke vlasy schlpili sa mu na vrchhlave, okolo plešiny. Dlhé tmavé
         fúzy vystieral často až ďaleko k ušiam, ale sa zas len dávali nadol, že im je tak lepšie.
   </p>
   <p>
    Domáci Ondrej Sneť ukázal s deťmi, ako učí zemepis. Mal deti z nižších ročníkov.
         Preberal s nimi zemepis Rubárskej stolice, nižného okresu, kde patrí i Hrabovec. Deti
         odpovedali slobodne, nie vo veršoch dľa Palkoviča. Táto novota sa nepáčila badišovskému
         Robkovi, ani Sztupayovi z Ozubín. Pozerali významne jeden na druhého, i žmurkli tu i tu.
   </p>
   <p>
    Potom deti odpravili domov. Čuhársky Martin Húska čítal dôkladný návod, aký si má
         zaviesť učiteľ poriadok v učebnej sieni, keď mu príde nechať deti v škole a ísť za inými
         povinnosťami. Tie povinnosti sú mnohé: notárske práce u richtára, pohreby s veršami, alebo
         bez nich, pečenie oblátok, koleda, gregorácie a blažeácie.
    <sup>
     [
     <a class="footnote" href="#ftn.id2584076" name="id2584076">
      11
     </a>
     ]
    </sup>
    V tých príhodách zastupujú učiteľa najlepší žiaci. Dával síce rady, ako držať
         týchto pomocníkov v reze, aby viedli opatrne svoj úrad, nekrivdili slabým, nedali sa
         podplácať jablkami a suchými hruškami od najväčších darebákov. Rady vypočúvali a vštepili
         si ich do pamäti, prácu uzavreli vziať, ako je, do zápisnice.
   </p>
   <p>
    Po odbavení vlastnej porady vstal Bohumil Valizlosť Zábor a prihovoril sa vľúdnym a
         výborneučeným pánom, milým bratom v Kristu. Spomenul, ako náš národ hynie v biede, ale i v
         nevedomosti. Nevedomosť je žriedlo úpadku. Vyzýva ich, aby sa zaujali zaň. Tu by boli na
         mieste nedeľné školy pre dospelú mládež, ale i starších, pre samých otcov a matky rodín.
         Poukázal, ako inde zaviedli také školy, aký badať v nich účinok. Ľud prestáva navštevovať
         krčmy, zaujíma sa za pospolité veci, číta dobré knihy, noviny. Ten záujem treba povzbudiť a
         pestovať i v tomto kraji.
   </p>
   <p>
    Doktor Daniel Rosiar odporúčal veľmi školu veľkej horlivosti a zaujatosti učiteľov. V
         nej treba bojovať proti pálenke.
   </p>
   <p>
    „Otrávila nám náš zdravý ľud, otupuje v ňom lepšie city a vrodenú bystrotu ducha.
         Pozrite tvár korheľovu, ako vás v nej zarazí tuposť a pustota. Už od detinstva sa dáva
         tento jed ľudu. Matere ho dávajú bábätám s požuvaným kabáčom do uzlíka, aby im chytrejšie
         zaspali. Malé deti vyciedzajú fľaše a skleničky z pálenky, čo rodičia nedopili. Od malička
         privykajú jedu, ktorý otravuje nevinný národ po našich dedinách.“
   </p>
   <p>
    Ozval sa Primitivus Robko. Nemá nič proti tomu, že idú učiť ľud. Ale tí, ktorí
         vynachádzajú nové ťarchy a povinnosti pre učiteľa, mali by sa postarať, ako mu obľahčiť
         život. Pracuje do úmoru, a ledva mu dajú toľko, že môže vyžiť. Školy, v ktorých máme učiť,
         horšie sú od pastierní. Na dachoch mach i burina, keď príde dážď, premoká a tečie cez ne
         ako cez sito. Kto výučbe dáva vinu, že je ľud nevedomý, svedčí proti pravde. Tu sú
         napohotove mužovia deliť mu vedomosti, len by ich chcel prijímať. Ale ľud obľubuje si
         väčšmi chvíľkové výhody, ako statky, ktoré moľ nežerie a oheň nepáli. Dať deťom husi a
         kravy pásť má za väčšiu potrebu, ako posielať dieťa do školy. Čo sa dieťa naučí horko-ťažko
         v škole, to pozabúda. Doma najväčšmi pečujú o to, aby zabudlo, čo sa naučilo. Neuvaľovať
         teda vinu na školu pre nevedomosť a spustlosť ľudu, lebo škola robí, čo môže. Čas je deliť
         spravodlivosť a dať učiteľovi, čo mu patrí.
   </p>
   <p>
    Samuel Primitivus hovoril svojmu stavu po srsti, učitelia odobrovali niečo z toho. Možno
         sa im nepáčilo, že ich bránil proti výčitkám, ktoré nik nerobil, aspoň z tých, ktorí sa
         rozumejú do veci. Na každý spôsob mal úspech, lebo odvrátil pozornosť od predmetu, o ktorý
         vlastne išlo.
   </p>
   <p>
    Ale to len boli naťahovačky, myky sem a tam. Jonatán Zábor nedal pochovať vec a odvrátiť
         od nej pozornosť.
   </p>
   <p>
    „Dajme všetkému pokoj a ratujme si ľud, kým sa neutopí celkom v opilstve a surovosti.
         Nečakajme od neho odplatu za duchovnú službu, kým sme ho nepozdvihli aspoň natoľko, aby
         uznal, že škola je jeho najhlavnejší dobrodinec a priateľ. Ak si dáme ľud zahubiť, nebudeme
         už mať od koho čakať ani odplaty a odmeny my farári a učitelia, ani dávky obec, stolica a
         krajina, ani zárobok vy kupci a remeselníci, ani robotu, vy zemania a zemskí páni.
         Zahynieme za ním i my, všetky stavy, bez výnimky. V ňom korení náš život, posväťme mu teda
         život i všetku lásku, ktorá prebýva v nás. Tu máte nedeľnú školu, ktorá nesie nový kvas do
         ľudu, aby mládež obnovila známosti, čo prijala v škole, a rodičov naučí, aby školu milovali
         a mali ju za posvätnú ustanovizeň.“
   </p>
   <p>
    Tu už zabudol každý na pána Robka. Slová starého Zábora vstúpili všetkým do svedomia.
         Vstal i August Hrušovic náhlivo a pozeral veľmi pošmúrne na prítomných.
   </p>
   <p>
    „Okolo nedeľnej školy pracuj každý, kto môžeš. Ja som dnes mal veľmi pilné roboty inde,
         a prišiel som medzi vás. Nieto čo ociedzať, musíme sa chytiť na mieste do roboty.
         Neodkladajme ju a neobchoďme, lebo dohára. Hlad a bieda vám je predo dvermi, dobýva sa do
         domov. Nebolo by na čase vysadiť medze, prielohy a nezorané zeme ovocnými stromami i v
         našich chotároch? Učiteľ v Jelšave delí každého roku na stá a stá štepov medzi gazdov,
    <sup>
     [
     <a class="footnote" href="#ftn.id2584264" name="id2584264">
      12
     </a>
     ]
    </sup>
    i farár Rotarides v Honte.
    <sup>
     [
     <a class="footnote" href="#ftn.id2584287" name="id2584287">
      13
     </a>
     ]
    </sup>
    Majúc stromy všade, ľud by si obľúbil starosť o ne a zabudol na pálenku. Farár
         v Rikynčiciach sadí jahodníky pre hodvábniky.
    <sup>
     [
     <a class="footnote" href="#ftn.id2584307" name="id2584307">
      14
     </a>
     ]
    </sup>
    Ich opaterou sa budú zabávať väčšie deti vo vakácie. Či by sa nepatrilo mať
         roľníka, aby oral a sial, ako patrí? Veď ani jednu robotu neurobí, ako by bolo treba. Na
         tieto veci ho upozorňujte, keď ho budete mať v nedeľnej škole. Možno nedeľná škola je práve
         tá ustanovizeň, ktorá vzkriesi náš národ k novému životu: veď vidíte, že zamrel, ledva
         dýcha, ledva sa hýbe. Pomáhajte mu, ľudia, ak ste z Boha! V každej dedine by vedeli
         niektoré slušné remeslo. Prečo by vŕbie a borovčie neprerobili na košíky. Krieste domáce
         remeslo a všakové umenie: nech ľud pletie, kreše, vyrezáva, pradie, tká a včelári. Keď bude
         v zime remeselníčiť, nepôjde sa opíjať do krčiem a v prednovku nemusí mrieť od hladu a
         červienky.“
   </p>
   <p>
    Pán Tomáš Sztupay ani inak nemal rád Hrušovica. „Čo netľapká tučné kravy popod brucho
         radšej, ako tu šepletiť?“ riekol hneď, ako ho videl prísť, badišovskému bratovi. Kým
         Hrušovic hovoril, ozubinského učiteľa akoby na hrabky bral. Dakoľko ráz si i odpľul spod
         ovisnutých fúzov.
   </p>
   <p>
    „Tie starosti nech si vezmú na hlavu úrady a vrchnosti. Učiteľ nestačí na všetko, najmä
         keď v bruchu svitá. Na zôsyp dostáva zadky, šmäták a kúkoľ, miesto hrachu má ľadníček; že
         vraj v Rubárskej stolici všetko je maličké, i stolica i kravičky, i záhonky a hrady, a tak
         i hrach. Na fašiangy poslali gazdiné učiteľovi, ktorého znám dobre, miesto vajec samých
         záprdkov. Keď je zôsyp, nezabudnú na ríf, zoštrichovať, aby neostalo ani štipky viac ako
         patrí v miere. Či je to tá miera hodná, natlačená a natrasená, o ktorej hovorí Pán? Preto
         pravím vám, ktorí nenesiete bremä dňa a horko, dajte rechtorovi najprv, čo je rechtorovo, a
         len tak uvaľujte naňho nové ťarchy.“
   </p>
   <p>
    V zhromaždení uznal nejeden, že dobre hovorí, pravda, pro domo sua. Gombičiek tiež hodne
         býva pri oferách, i to bez uška. Páni vraj tiež nehádžu pri nich biele do misy. Ale Pavel
         Rybárik uznal, že z ovocných stromov by narástli dôchodky sedliakovi, pri ktorých by sa
         ukázal hádam štedrejším a uznanlivejším i k učiteľovi. Naučiť ho trochu hlbšie orať a
         premieňať zrno na siatie, možno by nezosýpal rechtorovi a farárovi samý šmäták a kúkoľ,
         lebo by ho nebolo toľko v zboží.
   </p>
   <p>
    August Hrušovic doložil:
   </p>
   <p>
    „Koľkú zem obracajú, toľká im rodí. Ak ju poškriabu očistom naším dreveným pluhom,
         preukáže sa im tenkým stebielkom a šťúplym zrnom. Nech prídu pozrieť do Červenej Lehoty, až
         pokiaľ môže rýpať pluh; ale uvidia na našom žite i klasy ako cepíky.“
   </p>
   <p>
    Pán Tomáš Sztupay si odpľul, jeho hrubý hlas zahučal sieňou:
   </p>
   <p>
    „Dajú Ozubínčanom ich zem z Červenej Lehoty, uvidia tiež klasy ako cepíky. Nech len orú
         hlboko, kde je živá skala, uvidia, ako sa im popraví pluh.“
   </p>
   <p>
    Hrušovic hodil plecom a odvrátil sa.
   </p>
   <p>
    „Čidali orať na oslep. Treba sa i prihnúť s čakanom a povynímať skaly. Nie sú ani samé
         skaly všade.“
   </p>
   <p>
    Porada začala viaznuť ozaj akýmisi skalami a kŕčmi. Poniektorí účastníci akoby ju
         náročky ta tisli. Nebolo badať, či sa vypletie tak chytro na rovnejšie záhony. Dechtiar
         predsedal, bol by jej nedbal dať súcejší smer. V tie časy sa vkradol do okrášlenej siene
         kurátor Skokan. Mal nový kožuštek, na vyvrátenom golieriku bola vlna ešte temer biela,
         nezamastila sa ešte od vlasov, ktoré sa šmýkali po kostrúbkoch, ligocúc sa od masti. Mal i
         krpce nové, že sa černeli ani priúdený oštiepok. Spoza remencov trčali cifričky nových
         kopíc. Pristúpil k farárovi, ktorého bola plná rechtorova katedra.
   </p>
   <p>
    „Prosím ponížene, dvojictihodná milosť pán farár, že sa vraj dovára, keby sa páčilo.“
   </p>
   <p>
    „Z toho je ešte nič, kurátor. Máme vážnu robotu.“
   </p>
   <p>
    „Že sa švábka rozvarí v mase, dvojictihodná milosť, pán farár.“
   </p>
   <p>
    „Nech ju odstavia, kurátor.“
   </p>
   <p>
    „Že mäso bude ako vecheť, dvojictihodná milosť pán farár, ak sa rozmočí.“
   </p>
   <p>
    „Zliať polievku, kurátor.“
   </p>
   <p>
    „Veď zliať, dvojictihodná milosť, pán farár; ale polievka, keď sa odstojí, nie je nikdy
         taká, ako keď ju uvaria.“
   </p>
   <p>
    Ďorď Dechtiar sa zhniezdil prudko v katedre, až zaprašťalo. Vyvalil veľké, rozdráždené
         oči na kurátora, ktorý ho premohol dôvodmi.
   </p>
   <p>
    „Radíme sa, kurátor; vidíte, že nevieme, na čom ostaneme. Pozhovejte, sadnite a
         počúvajte.“
   </p>
   <p>
    „Nemám kedy, dvojictihodná milosť pán farár. Pôjdem vraj točiť víno do pivnice.“
   </p>
   <p>
    Farár pozrel naň prekvapený, hádam sa i zľakol trochu. Capa do záhrady nepúšťajú nikdy,
         a kurátora do pivnice pustiť je iste len hrozba pani Anky, aby vynútila skončenie porady
         čím včaššie. Videl, že najvyšší čas pokončiť dielo, aby sa hrozba nesplnila nedorozumením.
         Kýval kurátorovi, aby počkal, a obzrel sa po prítomných. Mnohí z nich vyrozumeli, čo
         kurátor šepce domácemu pánovi, ozubinský Sztupay i dopočul čosi. Na také veci mal dosť
         tenké ucho.
   </p>
   <p>
    Ale i inak porada už sa rozputnala; rozsypala sa na mnohé drobné porady medzi skupinami,
         najmä keď predseda zložil liace, kým sa priečil s kurátorom. Keď pozrel po prítomných, jeho
         pohľad hlásal: ,Na čom sme ostali? Nieto čo preťahovať vec, ale pokončiť.‘ Tu sa už i
         skupiny rozsypali a prítomní zasa čakali pozornejšie, čo sa bude robiť.
   </p>
   <p>
    Vtedy sa ozval Bohumil Valizlosť; zozbierajúc do kôpky, čo sa prednieslo o veci,
         utvrdil, že proti nedeľnej škole vlastne nikto sa neozval. Samuel Primitivus bol by chcel
         podotknúť niečo, ale mu stala na nohu ťažká čižma ozubinského. I mútne oči pozreli naň
         významne. Nie je tu miesto a čas protiviť sa. Est modus in rebus.
    <sup>
     [
     <a class="footnote" href="#ftn.id2584558" name="id2584558">
      15
     </a>
     ]
    </sup>
    Čas a okolnosti rozsúdia i túto vec ako toľké iné.
   </p>
   <p>
    „Tak sme sa uzniesli zriadiť nedeľnú školu po všetkých školách,“ vyhlásil predseda
         uzavretie.
   </p>
   <p>
    Nikto neodporoval.
   </p>
   <p>
    Vyhrnuli sa zo školskej siene veľmi veselo i tí, ktorým bola nová škola proti srsti.
         Obed vyhládzal protivy, lebo bol veľmi dobrý. Zásterku si priviazala i badišovská farárka,
         i Lujzka. Stála jej veľmi dobre, biela s červenkastým vyšívaním na šatách svetlej
         škoricovej farby.
   </p>
   <p>
    Po prvej pečienke začali sa reči. Domáci pán privítal hostí; tešil sa z takej zhody v
         porade a z dobrých snáh, vyhlásených za spoločné v dnešnom uznesení. Bohumil Valizlosť
         hovoril o poslaní učiteľa v národe, ako je vlastne on vodca a prvý priateľ ľudu. Peter
         Spevák vítal postranných, doktora Daniela Rosiara, lekára a priateľa ľudu, a Augusta
         Hrušovica, učiteľa-roľníka na jeho zdedenej hrude. Medzi oddaných priateľov ľudu zaradil i
         Ladislava Ústeľnického, potomka slávnej zemianskej rodiny, ktorý si, hľa, stal medzi
         dobrých pracovníkov. Zácelský Rybárik mal za mnoho, že zemania učiteľského stavu sa vedeli
         oduševniť za túto dôležitú novú prácu medzi ľudom. Doktor Daniel Rosiar si žiada, aby ľud
         vyzdravel z nebezpečnej nákazy, ktorá mu ide rovno na korene. Tu musia priskočiť na mieste
         s pomocou všetci jeho praví priatelia. August Hrušovic si žiada vyburcovať ľud k práci,
         novým úsiliam, aby sa zmohol na majetku. Majetný ľud nedá sa omámiť vábidlami, v ktorých
         bedár a nešťastník hľadá zabudnutie svojej biedy. Lacko Ústeľnický zaďakoval, že ho rátajú
         medzi synov národa. On ľúbi svoj národ a jeho reč. Žiada si, aby sa prebudil k novému
         životu tak, ako jeho reč sa ozvala a začína si vymáhať miesto medzi inými rečami. Pripil
         Štúrovi a Hurbanovi.
   </p>
   <p>
    Štrngnúť si štrngli i na to, ale po tomto prípitku stalo sa magnum silentium
    <sup>
     [
     <a class="footnote" href="#ftn.id2584633" name="id2584633">
      16
     </a>
     ]
    </sup>
    na chvíľku. Bolo ich niekoľko i na tejto porade, ktorí boli proti novej a či
         starootcovskej slovenčine. Náruživí odporcovia boli Samuel Primitivus i Tomáš Sztupay.
         Všetci vedeli, že sú nie proti nej z veľkej oddanosti k biblickej reči, ale z nechuti proti
         novému ruchu, ktorý chcel dvíhať sedliaka. Nemali kúrie, tým menej panstva, ale nemohli
         preniesť, aby sedliak zdvíhal hlavu. Nech bude, čo bol dosiaľ, lebo keď sa pozdvihne, čo
         bude z pozdvihnutých? Ja pán, ty pán, kto bude svine pásť? Ale reč Lackova oduševnila
         mladších. Bohumil Valizlosť nemohol sa premôcť, začal oblápať mladého zemana, ktorý sa
         usmieval.
   </p>
   <p>
    „Ide byť lepšie, Slováci. Zemani sa nám vracajú. Vitaj nám, vitaj, drahý brat!“
   </p>
   <p>
    I učitelia, čo mladší zhŕkli sa okolo nich. S hrdosťou pozerali na taký nový zjav vo
         svojich radoch.
   </p>
   <p>
    Bolo už hodne popoludní, keď sa začali rozchádzať. Vozy a vozíky odchodili skupinami.
         Samuel Primitivus i Tomáš Sztupay nechceli sa pripojiť ani k Petrovi Spevákovi. Pobrali sa
         pešky, a s nimi držal čuhársky Húska a zácelský Rybárik. Išli chodníkom, lúkami.
   </p>
   <p>
    „Nových tiarch nám naváľali.“ Samuel Primitivus zastal, idúc dopredku husím pochodom, že
         i ostatní museli zastať. „Keď je zle: rechtorisko, ťahaj! Ale keď si delia: rechtor, čo tu
         chceš?“
   </p>
   <p>
    „Nedelili sme podpory, ale robotu. Každý vzal na seba svoj podiel.“
   </p>
   <p>
    Za zácelským i čuhársky zahúdol veľmi vážne. Samuel Primitivus odvrátil sa s opovržením
         od poddajných, ktorí si dajú rozkazovať od farára.
   </p>
   <p>
    Ani sa už nezhovárali, kým nezišli z lúk na cestu. Bolo vidno ta ďalej na strelenie
         osamelú krčmu. Pri nej je veľká pajta, ani pri ratúzi v Posadine. Samuel Primitivus sa
         zastavil znezrady.
   </p>
   <p>
    „Obed bol dobrý, ja som mohol byť ani pavúk, lebo všetkého bolo dosť. I víno bolo
         znamenité. Iba hriateho nebolo pred obedom. Ale boli tie reči, daktoré mi skazili chuť.
         Skoro všetky razili nedobre. Zaľahli mi na žalúdok. Ohlásme sa na Mýte zaliať tú mrcha
         chuť. Mávajú tam jágerské.“
   </p>
   <p>
    Martin Húska sa urazil pre tú mrcha príchuť. On jej v rečiach nenašiel.
   </p>
   <p>
    „Ďakujem. Zajtra mám pohreb s veršami.“
   </p>
   <p>
    Pavel Rybárik tiež našiel výhovorku.
   </p>
   <p>
    „Musím sa ponáhľať pre prievoz. Zácelský prievozník ide spať so sliepkami. Bohvie, kedy
         by sa dovalil pozde večer.“
   </p>
   <p>
    Samuel Primitivus im neodpovedal, obrátil sa na ozubinského.
   </p>
   <p>
    „My sa už len prevezieme dákosi, či nie? Vŕškami sa lepšie pôjde pri dobrej zápinke.“
   </p>
   <p>
    Pred Mýtom sa rozišli. Húska a Rybárik pustili sa strniskami a úhormi. Keď poodišli,
         Húska sa usmial.
   </p>
   <p>
    „Ba či nezaviaznu i na noc na Mýte?“
   </p>
   <p>
    Rybárik ostal vážny.
   </p>
   <p>
    „Kamaráti z mokrej štvrti. Máli sa im, čo mali v Hrabovci. Okúňali sa súkať, koľko pýta
         hrvoľ. Nebude im dosť, keď raz oblizli, kým nepadnú pod stôl.“
   </p>
   <p>
    V krčme boli Záhradnickovci, Aurel a Imro. Podvihli sa dosť ťažkavo za stolom, keď vošli
         rechtori.
   </p>
   <p>
    „Páni bratia, poďte s nami.“
   </p>
   <p>
    „Vďačne!“ Samuel Primitivus už bol iný človek. Zabudol na nechutné reči, na parobka pod
         oblokom, ba i na nedeľnú školu. „Azda tu prídeme k sebe. Kde ste boli, Imriško, Relko?“
   </p>
   <p>
    „V Korbeľovej na chvíľku.“
   </p>
   <p>
    Hoc Imrich už ledva žmurkal, zobral filipa dovedna, aby si nedal vyzvedieť, kde a čo
         bol. I Aurelovi stal na nohu, aby sa mal na pozore. Rechtori, jeden i druhý, sú s
         Ozubinami, išli by hneď povedať, čo zvedeli.
   </p>
   <p>
    Ale rechtori sa dovtípili, že Imro a Relo nešli do Korbeľovej kvôli ,Smrduľke‘,
         studničke, okolo ktorej smrdí po prepečených vajciach. Zruční korteši iste boli obrábať
         dakoho v Korbeľovej, ktorá sa nemôže zmôcť nikdy na určité stanovisko voči stoličným
         stranám. Pánu bohu za chrbtom kláti sa sem-tam v mienkach a pridá sa obyčajne k tomu, kto
         pride ostatný. Záhradné je už oddávna v protive k Ozubinám, hoc ich nemôže prevládať, ale
         sa im dosť namúti kaše. V Záhradnom sa jednostaj kutí a pracuje proti vládnúcim Ozubinám.
   </p>
   <p>
    „Čo nového v Korbeľovej?“
   </p>
   <p>
    Korteši si obzreli pána Robku zboku, že sa ich úfa prekabátiť. Imro im robil miesto pri
         stole a usmial sa.
   </p>
   <p>
    „V Korbeľovej dobre. Švábky sa urodilo, i kapusty budú na div. Aristid sa chystá
         napraviť zasa pálenicu.“
   </p>
   <p>
    Tomáš Sztupay sa rozosmial. Povetrie vysotil z úst prudko, že mu podhodilo ovisnuté
         fúzy, ani vietor visiace vechte.
   </p>
   <p>
    „Z tej pálenice bude pálenica vtedy, keď budú zas bývať v Rubárskom zámku palatíni. Nech
         si Aristidko vyhodí z hlavy.“
   </p>
   <p>
    Ale Relo premenil taktiku, z pritajovania nič. Čím je pes menší, tým väčšmi musí
         brechať. Prisadol k ozubinskému, pozrel mu zaliečavo do očí a tľapkal ho po pleci.
   </p>
   <p>
    „Var’ si ty nie s nami? Taký zeman a vlastenec! Smrdí ti azda pán Kossuth?“
    <sup>
     [
     <a class="footnote" href="#ftn.id2584883" name="id2584883">
      17
     </a>
     ]
    </sup>
   </p>
   <p>
    Sztupay pozeral naň veľmi prísne. Čo má Kossuth do Ozubín alebo Záhradného? Nemá sa čo
         pchať do Rubárskej stolice. Samuel Primitivus Robko nebol taký úzkoprsý.
   </p>
   <p>
    „Pre mňa hoďas čert z pekla, ale nie Štúr a farári.“
   </p>
   <p>
    Jágerské, čo dali Záhradnickovcom, ani nechodilo okolo Jágra. Sztupay vlial do úst z
         pohárika, pohádzal ho sem-tam po jazyku a odpľul.
   </p>
   <p>
    „Také pomyje. Daj radšej tej našej. O nej aspoň vieme, že je z našej švábky, a o tomto
         nevieš nikdy, či je z trnôk alebo hafúr.“
    <sup>
     [
     <a class="footnote" href="#ftn.id2584942" name="id2584942">
      18
     </a>
     ]
    </sup>
   </p>
   <p>
    Prišla hneď holbovka na stôl a dve skleničky. Rechtori si naliali. Záhradnickovci tiež
         sa vrátili k starej známosti, ktorú nikdy neopúštať kvôli novej. Červenej vodičky s octom
         môžu sa napiť i v Záhradnom.
   </p>
   <p>
    Pri holbovke sa hneď usalašila i ,dúvera‘. Začali sa zhovárať o tom, čo koho omínalo.
         Imro Záhradnicky, človek skúsený, viedol predok.
   </p>
   <p>
    „Nuž a čo to za Štúr tam u vás máta?“
   </p>
   <p>
    „Ej, pán brat!“ Samuel Primitivus podskočil. „Nie sú to už časy, ako bývali. Do Badišova
         chodia noviny. Sedliaci ich čítajú i chlapci s mlezivom na ústach. Len si pomyslite, všetko
         vraj po slovensky.“
   </p>
   <p>
    Imro Záhradnický bol zamorený až po uši v stoličnej politike, vlastne priekoch medzi
         Záhradným a Ozubinami. Pesnička o slovenčine ho nevyhodila z koľaje. A čo by bolo preto?
         Ostať slovenčine navrchu, hociktorý statočný zeman mohol by byť jurasorom.
    <sup>
     [
     <a class="footnote" href="#ftn.id2584996" name="id2584996">
      19
     </a>
     ]
    </sup>
    Inak ho hamuje maďarčina. Nie každý bol v Gemeri na nej.
   </p>
   <p>
    „Ale slovenčina nech sa nepechorí. Pán Kossuth urobí s ňou poriadok, najtiaž mať my
         viceišpána, čo drží s ním. Chytiť sa rozumu, páni bratia. Držte s nami a nebojte sa ani
         Štúra, ani nikoho.“
   </p>
   <p>
    Z holbovky už ubudlo dosť hodne, v hlavách sa začalo mútiť. Ale Sztupay mal toľko
         rozvahy na mieste, že sa nedal zviesť. On drží s Ozubinami. Ozubiny sú tiež proti farárom a
         ich novotám. A potom ako ísť proti tým, ktorí rozkazujú v cirkvi?
   </p>
   <p>
    „Z toho nič, Imro!“ zahrmel a odpľul. „Váš Floriško nech neondie veľmi.“
   </p>
   <p>
    Samuel Primitivus mal ešte toľko v rožku, že čušal múdre. On na Ozubinách toľme nevisí.
         Potom ho ani nepodporovali nikdy. Nezabudol ešte, ako ho nechal pán senior na ľade, keď
         bola voľba inšpektora v Badišove. Nech sa Ozubiny vtedy nepoddajú Záborovi, mohol byť
         inšpektorom pán Baltazár Ozubinský a farárom Samuel Primitivus Robko. Nepovedal ani sem,
         ani tam: lepšie počkať, ktorá strana sa lepšie preukáže.
   </p>
   <p>
    V ňom vrelo celý deň, reči v Hrabovci ho rozpálili. Najväčšmi ho mrzelo, že Janko a iní
         furmani počúvali pod oblokom, čo sa hovorilo v škole. Počuli, že odteraz musí byť všetka
         múdrosť sedliakovi, aby zmúdrel, zbohatol, lebo sa bedárovi darmo bude úfať i farár.
   </p>
   <p>
    Odrazu ho nadišlo oduševnenie. Reči badišovského farára nedali mu pokoja. Vstal za
         stolom, rozkročil sa namáhave a začal ho napodobňovať.
   </p>
   <p>
    „Drahí bratia, vrstovníci! Zakladajme nedeľné školy, pestujme ich, aby sme boli národ
         svetochýrny, ako Gréci a Rimania. Choďme do nedeľnej školy starí i mladí, učiť sa čítať a
         písať, poneváč bez toho sa už vonkoncom nezaobídeme. Po prvé čítali i naši predkovia, po
         druhé čítali a písali všetci prastarí Slovania od vojvodu až po paholka; po tretie poneváč
         je to potrebné, po štvrté poneváč čítať a písať užitočné je, po piate poneváč umenie
         čítania a písania zušľachťuje, po šieste poneváč sa už bez toho zaobísť nemôžeme, po siedme
         poneváč nám čítať a písať pán Štúr nakladá, po ôsme poneváč Slovenskje Národnje noviny a
         Orla tatranskjeho čítať máme, po deviate poneváč pán Štúr potrebuje na noviny moc
         odberateľov, po desiate poneváč nemôžeme hnoj kydať, drotovať, furmaniť, paholčiť, syr
         kľagať, ak nebudeme jeho noviny čítať. O tom nech je naše rozjímanie, keď vstávame a
         líhame, kosíme, kopeme, kašu chlípeme a trulikáme na grúňoch našej praslavian-matky Tatry.“
   </p>
   <p>
    Imro sa nachýlil k Aurelovi.
   </p>
   <p>
    „Bohuprisám, dobre káže. Mohol byť farárom.“
   </p>
   <p>
    Sztupay rozšíril ruky a zahrmel: „Silentium!“ O chvíľu zuneli veľkou krčmou a niesli sa
         von zamĺklym poľom slová veľmi známej piesne.
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Bibis non bibis, tamen peribis;
      </em>
     </span>
     <br/>
     <span class="emphasis">
      <em>
       Omni momento vini memento.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2584076" name="ftn.id2584076">
        11
       </a>
       ]
      </sup>
      <span class="emphasis">
       <em>
        gregorácie a blažeácie
       </em>
      </span>
      — koledovanie, vyberanie darov pre
               učiteľa a farára na Gregora (10. marca) a Blažeja (3. februára)
     </p>
    </div>
    <div class="footnote">
     <p>
      <sup>
       [
       <a class="para" href="#id2584264" name="ftn.id2584264">
        12
       </a>
       ]
      </sup>
      <span class="emphasis">
       <em>
        Učiteľ v Jelšave delí každého roku na stá a stá štepov medzi
                  gazdov
       </em>
      </span>
      — V Jelšave v štyridsiatych rokoch pôsobil ako učiteľ Andrej
               Laco, ktorý publikoval pomologické články, napr. Dačo o spuosobe upotrebeňja ovocini,
               Opisaňja stromou ovocních, naším krajom príhodních (Novini pre hospodárstvo I, 1848,
               č. 17, 21, 25, 26), Rada a prosba ku šťepárom (Orol Tatránski I, 1845 — 46, č. 30,
               1846 — 47, č. 46) a O víchove, opaťere a šlechťení ovocních stromou (Prjatel Ľudu I,
               1845, str. 20 — 25, 79 — 94) a i.
     </p>
    </div>
    <div class="footnote">
     <p>
      <sup>
       [
       <a class="para" href="#id2584287" name="ftn.id2584287">
        13
       </a>
       ]
      </sup>
      <span class="emphasis">
       <em>
        farár Rotarides v Honte
       </em>
      </span>
      — Ide možno o Karola Raphanidesa
               (1814 — 1886), evanjelického farára v Krtíši (Novohrad), narodeného v Rykinčiciach
               (Hont).
     </p>
    </div>
    <div class="footnote">
     <p>
      <sup>
       [
       <a class="para" href="#id2584307" name="ftn.id2584307">
        14
       </a>
       ]
      </sup>
      <span class="emphasis">
       <em>
        Farár v Rykinčiciach sadí jahodníky pre hodvábnikov
       </em>
      </span>
      — V
               Rykinčiciach bol v rokoch 1823 — 1851 farárom Jozef Matúška (1795 — 1851), známy
               pomológ, ktorý publikoval knihy Poučení o vychovávaní stromu jahodového a hedbávných
               housenic… V Budíňě 1845 (zároveň i po maďarsky), Způsob vychovávaní a šlechtění
               stromů ovocních… V Budíňě 1845 (Zároveň po maďarsky a nemecky) a pomologické
               články.
     </p>
    </div>
    <div class="footnote">
     <p>
      <sup>
       [
       <a class="para" href="#id2584558" name="ftn.id2584558">
        15
       </a>
       ]
      </sup>
      <span class="emphasis">
       <em>
        Est modus in rebus
       </em>
      </span>
      (lat.) — Každá vec má svoju mieru
               (Horatius, Satiry I, 106).
     </p>
    </div>
    <div class="footnote">
     <p>
      <sup>
       [
       <a class="para" href="#id2584633" name="ftn.id2584633">
        16
       </a>
       ]
      </sup>
      <span class="emphasis">
       <em>
        magnum silentium
       </em>
      </span>
      (lat.) — velebné ticho (mlčanie)
     </p>
    </div>
    <div class="footnote">
     <p>
      <sup>
       [
       <a class="para" href="#id2584883" name="ftn.id2584883">
        17
       </a>
       ]
      </sup>
      <span class="emphasis">
       <em>
        Kossuth
       </em>
      </span>
      — Ľ. Kossuth (1802 — 1894), tvorca uhorského
               parlamentného systému, správca Uhorska, vodca revolúcie r. 1848/49. Pri zostavovaní
               svojho programu za nezávislosť a buržoáznu premenu Uhorska vychádzal so
               strednošľachtického reformizmu. Aby získal pre podporu protiviedenského boja aj
               roľníctvo alebo aspoň jeho majetnejšiu časť, hlásal zrušenie feudálnej renty za
               výkupné šľachticom. Nemienil uprieť šľachte vedúcu úlohu v národe a štáte. Podceňoval
               význam nemaďarských národností, ktoré tvorili vyše polovice obyvateľstva.
     </p>
    </div>
    <div class="footnote">
     <p>
      <sup>
       [
       <a class="para" href="#id2584942" name="ftn.id2584942">
        18
       </a>
       ]
      </sup>
      <span class="emphasis">
       <em>
        hafura
       </em>
      </span>
      (nár.) — čučoriedka
     </p>
    </div>
    <div class="footnote">
     <p>
      <sup>
       [
       <a class="para" href="#id2584996" name="ftn.id2584996">
        19
       </a>
       ]
      </sup>
      <span class="emphasis">
       <em>
        jurasor
       </em>
      </span>
      (z lat.) — prísažný
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2585134">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    V Badišove sa chystali skoro hneď zatým otvoriť nedeľnú školu. Janko vyrozprával otcovi,
         aký rozhovor počul pod oblokom v Hrabovci. Zachoval si všetko, čo riekol ktorý z
         prítomných. Čo počul od vlastného učiteľa, nepozdvihlo ho.
   </p>
   <p>
    „Že burina rastie na dachu školy, že tečie cezeň ako cez sito. Viac sú vám vraj kravy
         ako škola. Všetko len proti nám, akí sme neochotní a sprostí.“
   </p>
   <p>
    Kurátor nepovedal nič. Ale keď počul vinu zvaľovať len na občanov, vrelo v ňom ako v
         kotle.
   </p>
   <p>
    Bohumil Valizlosť hneď odpoludnia šiel do školy. Neboli už horúčavy, aby hnali driemoty
         na ľudí, ale Samuela Primitiva našiel na lavici s operadlom, vyvaleného na koberci z kozín.
         Vytreštil na farára mútne oči, ale hneď začali sa v nich mihotať blesky.
   </p>
   <p>
    Bohumil Valizlosť bol vysmiaty; bol rád, že môže konečne začať pôsobiť čosi mocnejšie na
         svoj ľud.
   </p>
   <p>
    „Prišiel som sa pozhovárať o nedeľnej škole. Nedbal by ju otvoriť pred riadnou školou,
         hneď v túto nedeľu.“
   </p>
   <p>
    Domáci pán zbledol a zapálil sa znovu ani fakľa. Či nebude mať pre čiesi výmysly pokoja
         ani vo vakácie?
   </p>
   <p>
    „Škola je otvorená, kľúč je vo dverách. Pýtalo by sa ju skôr prestaviť, alebo vystaviť
         novú, ako otvárať takúto.“
   </p>
   <p>
    Bohumil Valizlosť už bol privyknutý na večné výčitky, že je fara nová a škola stará.
         Neumĺkli, ani keď dal dach na škole popraviť veľmi dôkladne. Videl samú nepriazeň v tomto
         dome, ale dnes si nedal kaziť dobrú vôľu.
   </p>
   <p>
    „Príde rad i na školu, príde. Teraz nám bude ľahšie pôsobiť na ľud. Budeme ho mať spolu
         každý týždeň. Na tú myšlienku pripravíme ho nepozorovane, aby obeť na školu nepadla ťažko.“
   </p>
   <p>
    Vošli do školskej siene. Kvočky kvokali, každá na inej strane. Rané konope boli za
         pecou, vymočené a vyváľané, len buchkať ich.
   </p>
   <p>
    „Vybielime a dáme vydrhnúť náradie i podlahu. Dievky budú chcieť iste i okrášliť
         chvojinou, ako patrí.“
   </p>
   <p>
    Poberal sa už odísť, keď mu rechtor oznámil nakrátko:
   </p>
   <p>
    „Ja sa na tú školu nepodberám. To som hneď povedal v Hrabovci pred inými.“
   </p>
   <p>
    Farárovi sa zachmúrila vysmiata tvár. Pozeral vážne na rechtora, či je to už ostatné
         slovo. Sivé oči pozerali naň spurne spod šedivých obŕv. Fúzy sa naježili.
   </p>
   <p>
    „Dobre. Školu otvorím a povediem sám. Učebnú izbu tiež ja dám vyriadiť. Prosím dať
         vypratať naskutku, čo nepatrí do nej.“ Chcel už ísť, ale zastal ešte. Prevládalo ho
         rozhorčenie. „Alebo už ani kurník nevyhovuje, že držia kurčatá tuná?“
   </p>
   <p>
    Ani nepočúval, čo mu odpovedal, akoby bol počul niečo o krahuľcovi a strakách. Zodvihol
         sa v ňom odpor a či hnus pred tou tuposťou a či skôr zaťatosťou a záskočnou zlosťou. Bolo
         mu, akoby z neho tiekla k nemu celá povodeň nenávisti. Bál sa, že sa neovládze, odvrátil sa
         od neho bez slova, s opovržením.
   </p>
   <p>
    Prešiel rovno ku kurátorovi. Bol rozrušený, skoro bol rád, že ho nenašiel doma. Odkázal
         mu, aby dal vybieliť učebnú izbu, vydrhnúť a očistiť.
   </p>
   <p>
    Na druhý deň ráno prišiel kurátor k nemu. Bol rozpálený, z očú sa mu sypali iskry. Bol v
         škole a tam mu povedal Samuel Primitivus, že v škole on rozkazuje.
   </p>
   <p>
    „Malo by tak byť, ale on sa odhadzuje od nedeľnej školy, že sa nepodberá na ňu. Prevzal
         som ju sám.“
   </p>
   <p>
    „Pohádali sme sa. On povedal mne čosi i ja jemu, že z vokabúl nám je malý osoh. Maďarské
         slovíčka nás nevytrhnú, aby pilňoval okolo potrebnejších vecí.“
   </p>
   <p>
    Bohumil Valizlosť mu prikývol, povedal učiteľovi svätú pravdu. Ale na nás zaľahol surový
         krajinský zákon, ktorý tisne do našich škôl škodné a nepotrebné veci a vyhadzuje užitočné.
         Proti zákonu nikam, kým ho nepremení diéta.
    <sup>
     [
     <a class="footnote" href="#ftn.id2585326" name="id2585326">
      20
     </a>
     ]
    </sup>
   </p>
   <p>
    „Ešte vás obžalujú, že búrite proti zákonu.“
   </p>
   <p>
    Kurátor pohol plecom vzdorovite, že nedbá. Nedbať je ľahko, ale predísť zlému je
         rozumné. Rozkázal mu, aby mu dal znať, keď pôjde zasa do školy. On sám bude bdieť, aby sa
         kurátor zasa nepozabudol.
   </p>
   <p>
    Zarmútil sa, pomysliac, s akou radosťou sa chystajú po iných obciach na veľký deň, a on
         musí miesto radosti myslieť na obranu od vlastného pomocníka. Stŕpol v sebe, že jeho dielo
         sotva bude korunované zdarom.
   </p>
   <p>
    Zišli sa ženy, najviac domkárske so štetkami, putňami i metlami. Kurátor im nadelil
         hodne vápna, lebo si umienil obieliť školu i zvonku. Jedna zo ženičiek prišla po farára.
   </p>
   <p>
    Bohumil Valizlosť našiel i teraz kurčatá a konope, kde boli prvej. Badať teda zjavný
         úmysel za nič nemať všetko, čo si farár cení. Nie div, že i on zmeravel a vošiel do prednej
         úradne.
   </p>
   <p>
    „Cirkev ide riadiť školskú sieň. Prosím ju dať vyprázdniť.“
   </p>
   <p>
    Ženy čakali v pitvore, kurátor ostal predo dvermi, ale cez oblok videl kurčatá a konope
         za pecou.
   </p>
   <p>
    Samuel Primitivus prisvedčil úslužne, vyšiel i do pitvora. Usmial sa ženám, ale nebolo v
         očiach veľkej priazne a prívetivosti, keď padli na farára a kurátora. Mihali v nich blesky
         zlosti. Otvoril dvere na izbe a ukázal ženám kurčatá.
   </p>
   <p>
    „Vyžeňte ich, a koniec veci.“
   </p>
   <p>
    Ženy chceli ísť s metlami vyháňať kvočky, ale vo dverách stál farár a nedal im vojsť.
   </p>
   <p>
    „Ja by to bol dal hneď i urobiť, ale včera mi prišiel oznámiť kurátor, že pán rechtor
         rozkazuje v škole. Keď sú pán školy a mne oznámili, že s nedeľnou školou nechcú mať do
         činenia, neviem, či nám nezakážu i schádzať sa tuná. Ak je tak, povedia úprimne, čo
         myslia.“
   </p>
   <p>
    Samuel Primitivus sa zarazil. Nečakal, že farár začne sa hádať s ním pred ľuďmi. Farára
         a kurátora sa nebál, boli len jednotlivci, ale bál sa ľudí. Tak začal tajiť pred ženami,
         ale kurátor sa mu postavil a pozavracal ho z tej i z tej strany. Farár pozeral naň v
         nádeji, že vec vezme iný obrat a pomer sa polepší. Čakal žart od neho, ktorý zahládza
         protivy. Ale rechtor bol hrdý, neustúpil, kde nemusel. Podvihol hlavu, že áno, on je pán v
         škole. Stál zoči-voči farárovi, v očiach mu mihotali blesky. Z nich hľadela škodoradosť i
         zlosť.
   </p>
   <p>
    Bohumil Valizlosť sa zapálil; videl, že spadol na malomocnosť pred ním, alebo skrsne
         opravdivá zvada. Nechcel sa dať ponížiť, ale ani vadiť. Bolo mu najpríhodnejšie ešte
         ustúpiť.
   </p>
   <p>
    „Nejdem sa hádať, kto je pán, kto je nie pán. Viem, že pán rechtor nesúhlasí s nedeľnou
         školou a nechce o nej slýchať. Teraz vidím, nechce prepustiť ani izbu. Ak je tak, poďme.
         Nedeľnú školu budeme odbavovať vo fare.“
   </p>
   <p>
    Kurátor sa sprotivil. Kým je teplo, škola môže byť i na humne. Keď sa zozimí, nájde sa
         už izba v daktorom dome.
   </p>
   <p>
    Bohumil Valizlosť pristal ochotne. Svätosť predsavzatia posvätí i humno alebo i skromnú
         izbu za chrám.
   </p>
   <p>
    Tu sa už spamätal i Samuel Primitivus. Bol by sa oboril na farára náruživo, ale sa bál
         pred ženami. Ak je i pán v škole, nie je vo svojom. Dedina by sa vzbúrila proti nemu a
         farárovi by ostalo navrchu.
   </p>
   <p>
    „Škola je tu. Netreba hľadať humná. Ja nekrátim nikomu užívať ju, na čo je.“
   </p>
   <p>
    Bohumil Valizlosť stál vo dverách a nedal vojsť ženám, ktoré chceli vyháňať kurčatá.
         Pozeral veľmi vážne na domáceho pána.
   </p>
   <p>
    „To sú prázdne slová, zvon bez srdca. Odporujú im skutky a úmysly. Ľudia prišli riadiť
         školu, a nie zavracať kurčatá, ktoré sú nie školský riad. Ak nám chcú dať školu, nech ju
         dajú, ale bez konopí a kurčiat.“
   </p>
   <p>
    Samuel Primitivus pozeral zasa nerozhodne naň, či sa nepochytiť s ním, ale cítil, že by
         si získal hanbu pred ľuďmi.
   </p>
   <p>
    „Mara, Mara!“ kričal mocným hlasom, ale od kuchyne sa nik neozval. Pobral sa sám k nej.
         Pysky na kapcoch prisviedčali tuho, posýpal sa z nich prach. I dvere otvoril na kuchyni a
         kričal: „Kde si?“ Nik sa neozval. Vrátil sa k ženám. Bol by zavolal Žanku, ale vedel, že by
         neprišla. Má nohy zababušené v otrubách, lebo udrela do nich lámavica. Bol v pomykove.
         Farár stál vo dverách ako na stráži, kurátorovi sa oči smiali. I ženám sa začala páčiť táto
         vec, ale sa nezasmiala ani jedna. Samuel Primitivus osinel od jedu. Riekol priduseným
         hlasom, ktorý sa triasol: „Tak ich vyženiem sám!“ Vošiel do izby a začal vyháňať kvočky.
         Rozpajedili sa, že im nedajú pokoja. Oba kŕdle nechceli ísť spolu, kvočky skákali jedna k
         druhej, i ľudí v pitvore sa báli. Naostatok ich vyhnal predo dvere do dvora. Vrátil sa ešte
         raz a zobral suché konope do náručia. Náručie za náručím vyhadzoval na podstenu. Ľudia sa
         dívali naň, ako teruží po plnom náručí. Zadychčal sa v náhlivej robote. „Nuž toľká vec!
         Hodno sa oškliviť pre takú pletku?“
   </p>
   <p>
    Bohumil Valizlosť očervenel, pozeral prísne na ustatého.
   </p>
   <p>
    „Nie je pletka, je dosť veľká vec. Budú vedieť, že škola je chrám. Spasiteľ našiel raz v
         chráme kupcov a predavačov. Keď ich vyhnal korbáčom i s ich tovarom,
    <sup>
     [
     <a class="footnote" href="#ftn.id2585572" name="id2585572">
      21
     </a>
     ]
    </sup>
    povedal im čosi, čo by oni mali vedieť.“
   </p>
   <p>
    Samuel Primitivus obledol. Lekcia bola prituhá. Bolo mu, akoby i on bol dostal korbáčom.
         Bolelo ho väčšmi hádam než chlapcov, keď im sádzal na dereši virgami. I zahanbil sa, mrzeli
         ho ženy i kurátor. V srdci sa mu nakopila žiadosť o pomstu. Bol istý, že sa vypomstí
         kedy-tedy za túto krvavú urážku.
   </p>
   <p>
    „Tak vyčistite tú maštaľ a urobte z nej raz školu. My, kurátor, poďme. Porúčame sa.“
   </p>
   <p>
    Ženy išli do roboty bez slova. Zľakli sa, čo sa tu stalo; citom rozumeli, že sa pánu
         rechtorovi zomlelo na chrbte ako nikdy dosiaľ. Kurátor rástol od radosti, ale celou cestou
         nepovedal slova farárovi.
   </p>
   <p>
    Starý pán ich čakal na dvore. Tušil, že sa dnes v škole čosi stane. Farár mu len kývol
         hlavou, že je všetko v poriadku. Kurátorovi dal ruku, stisol mu ju tuho. Keď sa im stretli
         oči, vo farárových sa blyšťali slzy.
   </p>
   <p>
    Kurátor sa nahneval.
   </p>
   <p>
    „Načo, pán farár, pre ohavu?“
   </p>
   <p>
    „Ej, ťažko je, kurátor. Dom je rozdvojený. Čo vy zhonobíte, iní rozmrhajú. Pri takej
         robote ovisnú i mocné ramená.“
   </p>
   <p>
    Stratil sa v dome. Kurátor vyrozprával starému pánovi, čo sa v škole stalo. Oči mu
         iskrili.
   </p>
   <p>
    „Pán rechtor počul už raz, čo mal počuť pred tridsiatimi rokmi. Dnes by bol inakší
         hádam, ale vtedy mu to nemal kto povedať. Málo bolo vtedy počuť pravdy.“
   </p>
   <p>
    Starý pán vypočúval, krútil hlavou.
   </p>
   <p>
    „Šľahať, nerečiem, ale cieľ je naprávať, hoc i bez šľahov. Byť ja tam, kde môj syn, bol
         by sám vyhnal kurčatá a povynášal konope. Ženám by sa ich nebol dal dotknúť. Možno by sa
         nebol toľme urazil, a jednako by sa ho bolo hádam dotklo.“
   </p>
   <p>
    Pán rechtor nemohol obsedieť doma. Bol by sa hodil na lavicu s operadlom, ale vedel, že
         by nebol obležal. Každý kostrúbok na hrubom koberci by mu bol tŕň do boku. Vybral sa k
         richtárovi, či ho hádam nezastihne doma. V tejto mrzutosti čajsi len pintovka by bola mohla
         ulahodiť.
   </p>
   <p>
    Skoro zavýskal, keď richtára našiel za stolom. Bol i boženík Pavko Koreň. Pán rechtor,
         ako notáriuš, vzal lajstre drobníc vypisovať, čo každý gazda odniesol z chotára: koľko
         batohov trávy raždia z hory, koľko sa pasie oviec a jahniat na holi, koľko kráv a jaloviny.
         Keď sa urobí komput gazdom na to, čo chýba na zaokrytie obecných trov, urobí sa repartícia,
         ktorú prirážajú každému gazdovi, zodpovedajúcu čiastku dľa kľúča.
   </p>
   <p>
    Ale keď chytil pero do ruky, začalo robiť divné skoky po papieri. Ruka sa triasla. Pavko
         Koreň, boženík, musel utekať s fľašou k Mochúľovi.
   </p>
   <p>
    „Aha, prišiel, čo sa neobíde bez lampáša, čerti ho vzali!“ vyprevádzala richtárka
         boženíka.
   </p>
   <p>
    Neodpovedal slova, len sa ponáhľal s fľašou pod halenou.
   </p>
   <p>
    Keď fľaša zasvietila na stole, Samuel Primitivus bol ako iný. Rozveselil sa a začal
         zapárať do richtára. Juro Hamuľa neodpovedal, alebo len vyhýbavo. Od schôdzky v Hrabovci
         bol ho začal obrábať, či by sa nedal zviesť na odpor k nedeľnej škole.
   </p>
   <p>
    „Začnú vás učiť a b — ab, po štúrovsky. Potom i vy budete čítať jeho noviny.“
   </p>
   <p>
    Hamuľa ich čítal, syn Ondrej ich nosil od Drozdíkov.
   </p>
   <p>
    „Nenaúčajú na zlo,“ osmelil sa podotknúť richtár.
   </p>
   <p>
    „Iba čo búria proti vlasti.“
   </p>
   <p>
    „Nenašiel som nič takého v nich.“
   </p>
   <p>
    Samuel Primitivus podskočil.
   </p>
   <p>
    „Tak ich vy už čítate?“
   </p>
   <p>
    „Ach, málokedy. Iba čo pozriem do nich.“
   </p>
   <p>
    Nepovedal, že ich číta syn i všetkým nahlas dakedy. Umienil si ich už odoberať od Nového
         roku.
   </p>
   <p>
    Keď pán notáriuš domŕzal so školou jednostaj, čím ďalej tým horšie, zunovalo sa už i
         Hamuľovi počúvať. Vstal spoza stola a naprával si opasok.
   </p>
   <p>
    „Nepôjdem s kapsičkou do tej školy, ani signum neponesiem, ale prečo by nešiel počuť, čo
         nás budú naúčať? Viem, na škodu nebude nikomu.“
   </p>
   <p>
    Samuel Primitivus pozeral na fľašu, zájdenú nečistým zádychom ako jeho oči.
   </p>
   <p>
    Bohumil Valizlosť nebýval doma ani jeden deň pred večerom po tieto dni. Chodil po domoch
         zhovárať sa o nedeľnej škole. Bol by nedbal, aby ani z jedného nechýbali v nej. Dnes bol
         znechutený pre to riadenie, vybral sa k Ranostajovi. Úfal sa, že ho uňho prejde zlá vôľa,
         lebo Miško Ranostaj ho veľmi zaujímal. Mal svoj náhľad o každej veci, neraz veľmi poučený a
         osobitý. Dakedy bol poddajný, veľmi prístupný, indy sa držal akosi hrdo na strane. Bol
         sveta skúsený; Bohumil Valizlosť sa bál, či si ho svet priveľmi neprisvojil. Bál sa, že ho
         spozorujú páni, keď sa zmohol priveľmi, a privábia k sebe. On sa usiloval priviazať ho k
         sebe.
   </p>
   <p>
    Ranostaja nebolo doma, boli len dievčatá s materou. Žofka sedela s Jankom Drozdíkom v
         komore. Nechodil už tak často ako prvej, odkedy mu zanôtili smutnú pesničku o ovsených
         posúchoch. Žofka mu dokazovala, že by mohol chodiť ako prvej, keď mu nezakázali, ale Janko
         sa okúňal. Ovsené posúchy sú tvrdé, treba ich kúsať, aby sa čím skôr minuli.
   </p>
   <p>
    Vtedy sa i Žofka schápala. Keď posúchy, nechže budú, aké majú byť.
   </p>
   <p>
    „Pôjdem skúsiť sveta, naučiť sa dačo. Nájdem si službu.“
   </p>
   <p>
    Janko dobre nespadol z nôh.
   </p>
   <p>
    „Čo ťa preletelo, Žofka?“
   </p>
   <p>
    Dokazoval, ako je jeho materi protivná takto, kým býva v dome, bude sto ráz
         protivnejšia, keď odíde slúžiť do cudzieho domu. Pyšná je jeho mať, sotva by sa radovala
         neveste, ktorá bola v službe. Vedel, ani otcovi nebolo by to po vôli.
   </p>
   <p>
    „Otcovi by bolo po vôli,“ stála Žofka na svojom.
   </p>
   <p>
    Zverila sa mu, že by išla slúžiť do fary. Mara ostane už len do Všechsvätých. Vo
         fašiangy sa vydáva. Naučila by sa dobre variť, pekne priasť i tkať činovať. „Keď už nemôžeš
         do nás chodiť, sťa kde sa mi vädiť, tu alebo tam.“
   </p>
   <p>
    Bolo jej do plaču.
   </p>
   <p>
    Nuž do fary by nemohol chodiť k nej. Ani Ondrej Hamuľovie nepochodil veľa k Zuzke. Ale
         už vedel i on o slivke pod kuchynským oblokom. Stála ešte tam, hoci svák Škôrcovie sa
         prisahal, že ju zotne. Z tej služby protivila by sa i mať menej prijať nevestu do domu, ako
         od Ranostajov.
   </p>
   <p>
    V tých mysliach sa brodili, sediac na truhlici v komore, keď prišiel farár. Janko ledva
         stačil skočiť za dvere, ktoré boli pri truhlici otvorené, ale musel temer preskočiť Žofku,
         lebo ona bola na strane odo dverí.
   </p>
   <p>
    Gazdiná Dorka sa zmiatla, že je nie vyriadená. Nevedela, kam sa podieť; jej chybné očko
         začalo odskakovať bokom ešte väčšmi ako obyčajne. Už že mu povie: „Kdeže sa u nás berú, ich
         milosť pán farár?“ ale veľmi zručne posotila Žofku proti nemu. Katra a Marienka schovali sa
         za dvere do tmavej komory.
   </p>
   <p>
    Žofka bola ako na tŕňoch, ale si dodala smelosti, privítala ho i usadila za stôl ani
         hotová gazdiná.
   </p>
   <p>
    Bohumil Valizlosť hodil pohľad izbou. V nej svedčilo všetko o poriadku a čistote.
   </p>
   <p>
    „Otec je nie doma?“
   </p>
   <p>
    „Šiel do hory, hotoviť drevo.“
   </p>
   <p>
    Bohumil Valizlosť sa zadivil: „Teraz hotoví?“
   </p>
   <p>
    Už sa naučil toľko z gazdovského poriadku, že drevo na ohrev hotovia hneď z jari, aby
         malo kedy vyschnúť, a nie, keď už minulo Brtomila.
   </p>
   <p>
    „Dreva na zimu nahotovil z jari.“ Žofka sa začervenala, začalo jej byť nevoľno odrazu.
         Dodala už trochu premeneným hlasom: „Tieto nehotoví v obecnom. Vzal rúbanisko vo Viechach,
         že ho očisti z pňov. Budú vraj siať horu.“
   </p>
   <p>
    Bohumil Valizlosť sa zamyslel trochu. Viechy patrili pod Smolce, k panstvu Mikuláša
         Uzdica, hlavného išpána. Nedávno tu pristihol úradníka i pohádal sa s ním. Či Ranostaj už
         ploty pletie s ním? Veď na siatbu novej hory netreba vyberať staré pne, nová hora by sa
         chytila i s nimi. Teda zhovorené bude medzi nimi, že so zárobkom bude priberať i panskej
         skazenosti do domu.
   </p>
   <p>
    Zľakol sa, ak by mu išli odvádzať ľud lakomosťou. Lebo Miško Ranostaj bude tiež lakomý.
   </p>
   <p>
    „Zjednal sa so Stupnickým?“
   </p>
   <p>
    Žofka nevedela, čo odpovedať. Zapálila sa ako fakľa a prikývla. Nebola by za svet vydala
         hlásku z hrdla. Myslela si, že farár šípi dačo o tom, prečo sem chodí Stupnický podhadzovať
         zárobčeky jej otcovi, ktorý sa neodhŕňa veľmi.
   </p>
   <p>
    Bohumil nešiel ďalej. Bolo mu jej ľúto vyzvedať sa podrobnosti, i jej zahanbenie
         ukazuje, že sa tu čosi múti okolo Stupnického.
   </p>
   <p>
    „Prídeš do nedeľnej školy?“
   </p>
   <p>
    Žofku prešlo veľké zahanbenie. Bolo jej odrazu voľne, skoro veselo. Prisvedčila mu, i
         ona, i obe sestry.
   </p>
   <p>
    „Chcela by sa moc naučiť, ale nielen zo samých kníh.“
   </p>
   <p>
    Pozrel na ňu prekvapený. Ani od jedného dievčaťa nepočul, že by sa chcelo moc učiť.
         Teraz sa rozpamätal, že mu ju i Mária pochválila. Ale ako by sa chcela učiť, keď nie z
         kníh?
   </p>
   <p>
    „I život je veľká kniha, len vedieť v nej čítať,“ povedal.
   </p>
   <p>
    „Čítať neviem dobre, len po biede. Ale sa naučím. Ale i roboty okolo domu a gazdovstva
         treba vedieť.“
   </p>
   <p>
    Skoro banovala, že sa zhovára s ním o učení. Treba sa o tom pozhovárať so starým pánom.
         Naučil čítať toľkých, i Janka, a chytro. I Zuzka u Hamuľov číta Zlatnicu i Pokladnicu.
   </p>
   <p>
    I Bohumil Valizlosť pomyslel na otca. On je nie presiaknutý učenosťou, nebijú sa v ňom
         filozofické systémy medzi sebou so svojimi odpormi a rozdielmi medzi sebou. Hegel, Fichte,
         Schlegel, Schleiermacher, Kant ho nemátajú vo sne:
    <sup>
     [
     <a class="footnote" href="#ftn.id2586060" name="id2586060">
      22
     </a>
     ]
    </sup>
    ale je presiaknutý múdrosťou. Sotva by on bol ovalil Ranostajovo dievča ,knihou
         života‘. To je kniha, ktorú každý číta, alebo šlabikuje v nej, ale ju nespomína.
   </p>
   <p>
    Popod oblok prešiel Miško Ranostaj. Farár ho videl teperiť na pleci dlhý, dúži roh. Z
         tanistry na chrbte trčali poriská sekery, motyky a čakana. Bol bez odedze. Kožuštek
         podložil pod roh, aby ho neomínalo. Roh zložil pod cieňu; že ho oprel o zem jedným koncom a
         zvalil ho na hŕbu lát a rohov k stene. Stôs prikryl raždím a konopami.
   </p>
   <p>
    Žena vybehla k nemu. Očko jej i teraz strieľalo nabok, keď mu oznámila, kto je v izbe.
   </p>
   <p>
    „Najprv sa ogabem. Nepôjdem takýto pred duchovnú osobu.“
   </p>
   <p>
    Bol ustatý, zasmoleným rukávom utieral pot z tváre. Mal staré nohavice, ledva im už
         poznať, že boli biele. Belejú sa len záplaty, prišité z nového súkna na diery. Mohol by na
         nich i nite čítať, také boli preriedené. Košeľa bola zababraná, kde sa zeme prilepilo na
         zasmolené miesta. Dlane sa mu jarabeli od smoly. Razilo od neho naďaleko horou, sťaby bol
         Viechy doteružil sebou do dvora.
   </p>
   <p>
    Umyl sa, preobliekol čisto a vošiel do izby. Tvár bola sviatočná. V hlave sa krútila
         myšlienka: ,Boh vie, čo bude zasa chcieť odo mňa. Keď prídu, málokedy donesú, vždy hľadia
         odniesť.‘
   </p>
   <p>
    „Čo nám doniesli, pán farár?“
   </p>
   <p>
    Hľa, lakomosť sa ohlásila pri prvom slove. Bude tak, páni lahodia lakomosti, a zaberú mu
         pomýlenú dušu. Bohumil Valizlosť začal robiť kríž nad ním.
   </p>
   <p>
    „My sme chudobní, nemáme moc čo doniesť. Ale i z tej chudoby doniesol som vám aspoň
         novinu.“
   </p>
   <p>
    „I to je hodno čosi, najmä ak je dobrá.“
   </p>
   <p>
    „Je v nej miešaného, i dobrého i planšieho.“
   </p>
   <p>
    Ranostaj sa usmial, oči mu zajasali, i z podlhovatej tvári uletela ustatosť.
   </p>
   <p>
    „Veru tak. Ľudia vymysleli všeličo, ale nevynašli dobrú lyčienku preosiať dokonale, čo
         máme niesť. Tak nosíme s dobrým miešaného i zlého. Neraz máme dosť čo vliecť.“
   </p>
   <p>
    Bohumil Valizlosť bol by sa chcel vyskúsiť, či, veľadiac sa na maní o ten roh i dnešné
         pne, nevpustil k sebe i na maní v zlom, v panskej skazenosti.
   </p>
   <p>
    „Niesli ste i vy prvej hodnú ťarchu: roh na pleci i ten riad. Zlého dačo ste tiež
         niesli?“
   </p>
   <p>
    „Roh som zhodil v cieni i riad. Ustatosť je zlá, tú nesiem ešte, ale i tú zhodím do
         rána. Zajtra nebudem slýchať o nej.“
   </p>
   <p>
    „Ste šťastný, sused. U vás ťarcha nezaváži, prevládze ju dobrá myseľ.“ Ranostaj pohol
         plecom, že dobrá myseľ premáha nejedno zlo. „Nenesiete z hory i iné zlo pri tej ustatosti?“
         Pozrel naň gazda prekvapený. Čakal, že mu vysvetlí lepšie, čo chce povedať. Bohumil
         Valizlosť dodal: „Nemáte dať pánom dačo za tie pne? Čo si vyjednali od vás?“
   </p>
   <p>
    Ranostaj sa usmial.
   </p>
   <p>
    „Vyjednali si diel z pňov, mne dve siahy z rozkálaného, im jedna.“
   </p>
   <p>
    Bohumil Valizlosť by sa bol prestal vyzvedať, i tak išiel hádam priďaleko. I odpoveď
         bola určitá a jasná; ale v očiach gazdu badal iskričky preletovať. Tušil, že za prostou
         odpoveďou kryje sa prekrútený zmysel.
   </p>
   <p>
    „A musia sa pne vyberať, ak chcú siať novú horu?“
   </p>
   <p>
    „Svrčina a jedľa neženie z pňa. Netreba ho vyberať. Tŕň a šíp i buk a dub by hnal z pňa
         alebo koreňov. Pne vyberajú nie pre novú horu, ale pre drevo. Budú ich potrebovať v
         pálenici na rok.“
   </p>
   <p>
    Bohumil Valizlosť tušil i teraz, že sa skrýva iný zmysel za slovami. Panstvo má dosť
         iného dreva pre pálenice, prečo sa upriamilo práve na Ranostajove pne? Keď sa ho spýtal, či
         sa mu robota vypláca, prisvedčil, že dosť dobre.
   </p>
   <p>
    „A prečo dožičili práve vám tú výnosnú robotu?“
   </p>
   <p>
    Ranostaj sa usmial a riekol:
   </p>
   <p>
    „Po známosti. Úradníka sme pritúlili neraz, keď bol malý. Chce sa nám odslúžiť.“
   </p>
   <p>
    Tu sa usmial Bohumil Valizlosť.
   </p>
   <p>
    „Nehľadať uňho uznanlivosť, u človeka, ktorý zaprel svoj pôvod. Zabudol na rodičov, ako
         by nezabudol na vaše dobrodenia? Nemyslíte, že on pasie za niečím?“
   </p>
   <p>
    Ranostaj veľmi zvážnel.
   </p>
   <p>
    „Ak pasie, pomýli sa. Daromné mu budú chodníčky.“
   </p>
   <p>
    Vtedy už Žofka nemohla obsedieť v izbe. Červená ako pivónia vykradla sa do kuchyne.
         Bohumil Valizlosť ani nespozoroval jej odchod. Porovnával, meral, nakoľko sa dal Ranostaj
         zapliesť do panských machľov.
   </p>
   <p>
    Gazda iste badal na ňom, že je ustarostnený.
   </p>
   <p>
    „Nemajú starosť, pán farár. Mám lyčienku naporúdzi. Ak vezmem dobré, od zlého sa
         ohradím. Z panskej ruky nič miešaného nepríde do môjho domu.“
   </p>
   <p>
    Slová zneli ako slávnostný sľub. Gazdove oči pozerali vážne farárovi do tváre. Bohumil
         Valizlosť mu dal ruku, Ranostaj ju vzal do svojej.
   </p>
   <p>
    „A ak vás chytia do klepca?“
   </p>
   <p>
    „Nebude im ľahko.“ Farár pocítil, že mu stíska ruku veľmi významne. „Ak by bolo zle,
         viem, kde by sa utiekol o radu. Nemohol by prísť na faru?“
   </p>
   <p>
    Tu Bohumil Valizlosť stisol mu ruku a pozrel mu hlboko do očí. I v tých hĺbkach ukázalo
         sa mu všetko čisté, priehľadné. Tušil, že dneska zbohatol o priateľa, na ktorého sa bude
         môcť spoliehať. Ale bola tu hneď potreba zblížiť sa mu, vniknúť trochu do jeho duše, čo sa
         v nej skrýva cenného.
   </p>
   <p>
    „Ako ste sa dali u nich do roboty, sused, vy slobodný? Nebolo inde zárobku?“
   </p>
   <p>
    „Takého dobrého nebolo: tak som sa zjednal s nimi, hoc viem, nehodno pliesť ploty s
         nimi. Ale sme chudobní, pán farár. Chyť sa roboty, akej sa môžeš, nevyberaj, u koho, lebo
         naľahla starosť o budúcnosť. Treba zbierať, honobiť. Kto nezbiera, rozhadzuje. A ja od
         počiatku sa usilujem zbierať. Čo mám, zozbieralo sa na takých i takých miestach, u dobrých
         i mrcha ľudí: ale čo zhonobíme statočnou robotou, hoc i od nestatočných, statočný je
         nábytok. Kde je starosť o budúcnosť a dobrá snaha, tá, myslím, očistí i nábytky z nečistej
         ruky.“
   </p>
   <p>
    Bohumil Valizlosť sa zamyslel. Z nečistých rúk tiež. Ale či sú všetky ruky čisté? Kto
         môže ich prezerať a skúmať vo všetkých záhyboch. Ale starosť o budúcnosť je žriedlo, ktoré
         môže vymyť mnohú nečistotu. Môže obrátiť i vec nečistú v čistú, i vznešenú.
   </p>
   <p>
    „Starosť o budúcnosť priviedla i mňa k vám, sused.“ Ranostaj bol pozeral ako zahanbený
         na stôl, a teraz pozrel živo na hosťa. Akú on môže mať starosť o budúcnosť? Má novú faru,
         dôchodkov, koľko mu treba. Kým je zdravý, chlieb mu je istý, i deti môže odchovať, aby mali
         chleba. Bohumil Valizlosť uhádol, čo si myslí.
   </p>
   <p>
    „Mňa trápi starosť o budúcnosť nášho ľudu, sused. Tá starosť ma zjedá, odkedy som v
         Badišove, alebo i prvej ešte, prvej. Tu je snaha, aby sa ten ľud vzchápal,“ položil si dlaň
         na prsia, v očiach sa zažal posvätný plam, ktorý šibal i na zarazeného poslucháča. „Snaha
         statočná, horúca, aby sa zveľadil a mohutnel. Ako ste vy zhonobili, čo máte, a vystavili
         tento pekný dom, chcel by, aby i môj ľud mal svoj dom, svoje ohnisko. Vidíte, sused,
         roztrhaný a rozhádzaný po našich dedinách, netušiac, že je tu, má bratov v susedných i
         ďalších dolinách, ba i na žírnych rovinách a poliach, je ľud opustený, ako sirota, na
         rozume nevycibrený, i bez svojej vôle, ako nedorastené dieťa. Jeho budúcnosť nie je istá.
         Nové poriadky a zákony prinesú ho o reč, o vlastný pôvod a vmiešajú ho do košiara uhorských úskokov
    <sup>
     [
     <a class="footnote" href="#ftn.id2586423" name="id2586423">
      23
     </a>
     ]
    </sup>
    a nástrah, ktoré z nás idú robiť Maďarov. A prerobia nás v nich časom, ani
         nezbadáme, ako. Starosť o túto budúcnosť ma zjedá. Nechcel by premeniť reč a tajiť svoj
         pôvod.“
   </p>
   <p>
    Ranostaj pozeral naň udivený. Počul o takej starosti, o ktorej dosiaľ neslýchal. A
         pravda je úplná, svätá, že Slovákov prerábajú na Maďarov. Onehdy za jeho vlastným stolom
         Slovák ako repa, Elečko Stupnický, vyhlásil sa za Maďara. On si to vtedy nebral k srdcu,
         majúc tú vec za smiešnu, ale teraz ho bodla do srdca pri farárových slovách.
   </p>
   <p>
    „Beriete mi za zle túto starosť o budúcnosť, sused?“
   </p>
   <p>
    „Nie, pán farár, len sa divím, ako prišli k nej.“
   </p>
   <p>
    „Lebo ľúbim svoj pôvod, sused, svoju reč najsamprv. Z tej lásky sa zrodila potom už tá
         starosť a rastie, dužie, burcuje, nedá mi pokoja vo dne v noci. Chcel by, sused, aby sa môj
         ľud, vydaný zhubcom, ohradil mocným valom povedomia a nastaval si naň bašty národnosti. V
         tej ohrade už by nebol ľud ľudom, bol by národom, samosvojím gazdom vo svojej dedovizni.
         Tieto ploty by ja chcel, sused, stavať, na nich dvíhať bašty, aby môj ľud stal sa národom,
         ak nie na moje oči, na oči mojich detných detí. Takú nosím starosť tu, takú, i ťažkú i
         žravú.“
   </p>
   <p>
    Ranostaj počúval o starostiach o budúcnosť, o akých neslýchal dosiaľ. Jeho obletovali
         len starosti o manie, o zveľadok domu, dvora a čiastky, aby z malých zlomčekov vyrástol
         okrúhly, pekný celok. Tieto starosti hosťa tiež smerujú k celku, spájať, viazať a opásať
         hradbou, čo je rozkúskovaného, rozhádzaného rovinami a dolinami. Budiť povedomie v
         zlomčeku, malom kúsočku, že patri k veľkému celku.
   </p>
   <p>
    „Ako stavať, pán farár, ako? Oni sami?“
   </p>
   <p>
    „Nie som sám, sused. Jesto nás kôpka. Povedomie sa už budí krajom. Počuli ste o Štúrovi
         a jeho novinách?“
   </p>
   <p>
    Ranostaj sa zahanbil. Počul o Štúrovi a novinách: raz mu rozprával Drozdík; dal mu ich i
         čítať, ale on nečítal. Nahováral ho i predplatiť na ne, nedal si povedať; ale vtedy
         nevedel, akú starosť má Štúr na srdci. Myslel: noviny ako noviny, vymýšľajú.
   </p>
   <p>
    „I tu, v dedine, ideme otvoriť nedeľnú školu. Budú do nej chodiť rodičia i odrastená
         mládež. V nej budeme budiť povedomie, že sme nie kúsok Rubárskej stolice, ale patríme k
         prastarej vlasti pod Tatrami. I v obciach naokolo budú také školy, budiť, burcovať
         povedomie, stavať ohrady a bašty, aby sme sa zmohli, podvihli, primkli jedni k druhým na
         mocný, svojský celok, hovoriaci po slovensky. Budeme sa učiť čítať a písať, aby noviny mali
         prístup do našich domov.“
   </p>
   <p>
    Ranostaj počúval farára, akoby mu rozprával o zakliatych zámkoch, o skamenelom svete,
         ktorý ožíva.
   </p>
   <p>
    „Oni nás budú učiť? Ale majú za to plácu?“
   </p>
   <p>
    „Povinnosť, sused, nie plácu. Starosť o budúcnosť nakladá mi učiť ľud, hoc by bolo do
         úmoru. Prídete do tej školy?“
   </p>
   <p>
    Ranostaj sa strhol.
   </p>
   <p>
    „Ja ďakujem ponížene za toľké ustávanie. Musel by byť veľmi chorý, aby neprišiel.“
   </p>
   <p>
    V kuchyni sa strhol tiež nepokoj. Rozhovor počúvali i dievčatá Katra a Marka. Ba i
         materi skákalo očko nespokojne.
   </p>
   <p>
    „Prídeme i my, prídeme!“ volali do izby.
   </p>
   <p>
    Janko sedel pri Žofke. Držal ju za ruku, ale mu neušlo ani slova z toho, čo sa hovorilo.
         Zišlo mu na um, čo hovoril Samuel Primitivus o ľude, ako ho ohováral, že nevie myslieť len
         na kravy a husi.
   </p>
   <p>
    „Ja dovediem mládencov. Ani jeden nebude chýbať.“
   </p>
   <p>
    I farárovi zišlo na um, že škola má odporcov v obci. Sám rechtor ich zháňa okolo seba,
         zľahčuje, ohovára. Je veľký hlad, ktorý morí ľud, je pálenka, ktorá otravuje, je
         odrodilstvo, ktoré mu nedá pozrieť rovno k métam, sú i vlastní, ktorí sa uťahujú i bočia:
         mnoho zhubcov číha na prácu zo všetkých strán.
   </p>
   <p>
    „Pribúda nás každý deň, sused, každú hodinu!“ zvolal Bohumil Valizlosť. „Donedávna bol
         som tu sám, už nás je hŕbka, a malá hŕbka pýta viac.“
   </p>
   <p>
    „Stará, dones dačo!“
   </p>
   <p>
    Nikdy sa nerozľahol gazdov hlas tak panovite. I buchol päsťou na stôl.
   </p>
   <p>
    Ženy sa rozbehli. Žofka prikryla stôl, jej materi skákalo očko ani kozľa na pažiti, keď
         kládla chlieb a fľašu s vínom. Bohumil Valizlosť odkrojil si podkovičku, chlieb Ranostajov
         mu chutil ako najväčšia lakota.
   </p>
   <p>
    „Váš chlieb je dobrý, gazda. V ňom je všetka sila a vôľa, čo ste vynaložili, kým ste ho
         nadobudli.“
   </p>
   <p>
    Zdvihol pohárik, pripil všetkým na zdravie.
   </p>
   <p>
    „Na zdravie pánu Štúrovi a tým, čo majú starosť o budúcnosť. Ak vedia, kde je, píšu mu,
         že sme ho spomínali.“
   </p>
   <p>
    „U vás mi je dobre, sused. Váš dom je pekný. Nech v ňom vládne pokoj a láska.“
   </p>
   <p>
    Ranostaj sa poklonil nad stôl, schytil ruku farárovi i bozkal ju.
   </p>
   <p>
    „Nech vládnu, ale pri nich bude i tá starosť, tá veľká.“
   </p>
   <p>
    „Urobíme, čo nakladá povinnosť, teraz už spolu!“ A farár zdvihol zasa pohárik. „Budeme
         mať školu, knižnicu, spolok striezlivosti i hospodársky spolok.“
   </p>
   <p>
    Pred odchodom Bohumil Valizlosť prešiel očima po novej čistej izbe i po prítomných. Čo
         sa to stalo s ním? I dom i ľudí cítil pri samom srdci. Vinul ich v duchu k sebe ako
         najmilšiu rodinu.
   </p>
   <p>
    „Ale som ja sám? Kdeby sám! Tu úprimní bratia, tu druhá rodina. Všetci spolu bez hnevu a
         žehry. I Samuel Primitivus Robko je brat, i rodina. Nepridal sa k nám, ale je rodina!“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2585326" name="ftn.id2585326">
        20
       </a>
       ]
      </sup>
      <span class="emphasis">
       <em>
        diéta
       </em>
      </span>
      (z lat.) — názov snemu vo feudálnom Uhorsku do roku
               1848
     </p>
    </div>
    <div class="footnote">
     <p>
      <sup>
       [
       <a class="para" href="#id2585572" name="ftn.id2585572">
        21
       </a>
       ]
      </sup>
      <span class="emphasis">
       <em>
        Spasiteľ našiel raz v chráme kupcov a predavačov. Keď ich vyhnal
                  korbáčom i s ich tovarom
       </em>
      </span>
      — podľa Nového Zákona Kristus vyhnal v
               Jeruzaleme predavačov a peňazomencov z chrámu
     </p>
    </div>
    <div class="footnote">
     <p>
      <sup>
       [
       <a class="para" href="#id2586060" name="ftn.id2586060">
        22
       </a>
       ]
      </sup>
      <span class="emphasis">
       <em>
        Hegel, Fichte, Schlegel, Schleiermacher, Kant nemátajú ho vo
                  sne
       </em>
      </span>
      — Georg Wilhelm Friedrich Hegel (1770 — 1831), Immanuel Hermann
               Fichte (1797 — 1879), Friedrich Schleiermacher (1768 — 1834), Immanuel Kant (1724 —
               1804), nemeckí idealistickí filozofi, ktorých učenie si prinášali slovenskí študenti
               z Nemecka
     </p>
    </div>
    <div class="footnote">
     <p>
      <sup>
       [
       <a class="para" href="#id2586423" name="ftn.id2586423">
        23
       </a>
       ]
      </sup>
      <span class="emphasis">
       <em>
        Nové poriadky a zákony prinesú ho o reč, o vlastný pôvod a vmiešajú ho
                  do kočiara uhorských úskokov
       </em>
      </span>
      — ide o Kossuthovo hnutie
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2586696">
       </a>
       8
      </h2>
     </div>
    </div>
   </div>
   <p>
   </p>
   <p>
   </p>
   <p>
    V nedeľu ráno sa doviezol do Badišova pán Jonáš Ústeľnický s Lujzkou. Doniesol košíček
         raných hrušiek, tých, ktoré bol kedysi štepil starý pán. Išli všetci do kostola; pán Jonáš
         s Lujzkou mali stolicu na strane, do ktorej sa utiahla i farárka i starý pán. Kostol bol
         plný. Bohumil nekázal z evanjelia, ktoré padalo na ten deň, ale si vybral text epištolský,
         vlastne zo Skutkov apoštolských. V texte bol príbeh s komorníkom murínskeho kráľa, ktorého
         apoštol vyučoval v ceste i pokrstil ho, vidiac, že uveril.
    <sup>
     [
     <a class="footnote" href="#ftn.id2586720" name="id2586720">
      24
     </a>
     ]
    </sup>
   </p>
   <p>
    Z textu vychodilo naučenie, aby sa nenáhlil v ceste, kto chce dobre cestovať: nech sa
         zastaví, kde môže, počúvať pravdy božie. Mala by mať každá cesta vztýčenú métu. Kto ide po
         nej bez rozmyslu, nehľadiac stále na jej cieľ, zablúdi v púšti ako nič, zahynie na
         polceste. Kresťan má na to rozvahu, aby pri diele, ba i pri námere pozrel napred, do
         budúcnosti, či dielo alebo námera má zasľúbenie budúcnosti. Kresťan, majúc budúcnosť pred
         očima, nepôjde na ceste života len za tým, čo hovie telu a jeho žiadostiam. Majúc obrátené
         oči k métam cesty, k budúcnosti, vypočuje vďačne kázeň apoštola, hoc by hádam, nepočúvajúc
         ho, našiel krajšiu a milšiu kratochvíľu. Po kázni oznámil, že sa po večierni otvorí nedeľná
         škola, a pozval ich, aby prišiel, kto môže.
   </p>
   <p>
    Po večierni sa vhrnul ľud do školy. Bola nabitá, i pod oblokmi boli, ktorí sa
         oneskorili. Stoly poodtískali k stenám. Izba bola čistá, vyriadená, pod povalou sa zeleneli
         chvojky smrekov a líp.
   </p>
   <p>
    Bohumil Valizlosť, keď vyšiel na katedru, pozeral dojatý na toľké vážne tváre, obrátené
         k nemu. Na jednu stranu sa postavili chlapi na druhú ženy. K chlapom si stal i pán Jonáš,
         ale mu kurátor podal stoličku. Pri ženách bola i farárka a panna Lujzka. I mládež pozerala
         vážne, pozorne. Richtár Hamuľa prišiel tiež, ale neskoršie, keď sa už nemohol nikto prebiť
         dnu. Ostal pod oblokom a počúval tiež. Mohol povedať, že v škole bol i nebol, podľa toho,
         aká odpoveď mu donesie viac osohu a cti.
   </p>
   <p>
    Bohumil Valizlosť začal:
   </p>
   <p>
    „Naša školská budova je už veľmi stará a skromná, ale sa dnes obliekla do slávnostného
         rúcha, vetchá a chudobná mení sa v palác bohatstva, lebo pod jej krovom stojí zástup, ktorý
         čaká, že si z nej odnesie statky, ktoré moľ nežerie ani oheň nepáli. Bude bohatou a
         vyvýšenou nad márnosť, deliac na všetky strany štedro užitočné rady a naučenia.“
   </p>
   <p>
    Naostatok vyhlásil, že škola bude trvať celú zimu. Dievky budú chodiť v stredu, mládenci
         v sobotu popoludní. V nedeľu po večierni by rád mal otcov a matky, čo len nakrátko.
   </p>
   <p>
    Ozval sa i pán Jonáš.
   </p>
   <p>
    „Toto dielo nezanedbávajte. Chválitebná vec je započať, ale záslužná je pokračovať a
         vytrvať až do konca. A konca škola vlastne ani mať nemôže, nieto človeka, aby vedel všetko
         a nemal sa čomu učiť. Sami vravíte, že dobrý kňaz sa učí do smrti. Užitočným veciam môžete
         sa naučiť z kníh, preto sa vynasnažte zadovážiť si knižnicu. Občan by mal vedieť, čo sa
         robí v obci, stolici a krajine, preto by mal čítať i noviny. Banujem, že nebývam v
         Badišove, lebo bývať tu, nezmeškal by ani raz túto školu.“
   </p>
   <p>
    Sedľač sa poponáhľala okolo švábky, i dostala ju za sucha do záprav. I jám sa čosi
         naplnilo, ale nie toľko, koľko by bolo treba. Na panské sa chodilo kopať v dažďoch, lebo na
         panskom bolo moc posadené. Ženičky kopali v drobnom dáždiku s vrecami prehodenými na
         chrbte, že voda bude azda stekať dolu nimi. Ale vrecia premokli, premokli i háby. Ťažká
         bola robota, ale dovolili im odbehnúť k ohníku zo suchej vňati a zohriať skrehnuté ruky. I
         panstvo sa ustrnulo nad poddanými a učlovečilo sa. Načalo sudy a začalo dávať po skleničke
         pálenky o polpoludní starým i mladým, aby sa zohriali i zdnuka. Nie všetkým pánom bola po
         srsti táto neslýchaná novota, ale keď ju zaviedol jeden, musel ju prijať i druhý. Zato dali
         priliať viac vody do okovitky; treba ulahodiť i farárom, z ktorých podajedni hromžia tuho
         proti pálenke.
   </p>
   <p>
    Tie dažde akoby sa už nemali skončiť. Nebo viselo nad samou zemou, Hundráča ani nebolo
         vidno. Akosi clivo zvonili zvonce, keď sa statok vracal večerom premoknutý do maštalí. Ovce
         bľačali tiahle pred domom, keď ich gazdiná odrážala z kŕdľa. Bolo im ľúto za tučnou pašou
         na poľanách Hundráča. Ondro Hamuľa vyradoval dobre i toho roku a zredikal sa spokojný o
         Michale. Po ceste by bolo hádam tieklo blato, ale cestový pán komisár dal rozhádzať hŕbky
         najmä do vychodených koľají. Vozy sa vyhýbali vysypaným miestam a chodili radšej v blate,
         kým sa skálie neubije trochu. V jednu noc sa osievalo ako zo sita, i blyslo dva-tri razy.
         „Na chvíľu“, potešovali sa, keď počuli pohrmievať. Nad ránom sa už spustil veľmi tuhý dážď,
         ani z cievok, ktorý stíchol, keď sa rozvidnilo. V to ráno sa ukázal Hundráč kraju i z
         badišovskej strany i ohradnickej v novej podobe. Miesto sivých otupných brál na hlave mal
         skvelú bielu čiapku, na holé plecia prehodil si biely plášť, ktorý sa len tak jagal. Čierna
         hora na bokoch a úpätí posypala sa jasným bielym práškom, sťa gazdiná keď posype cukrom
         prihorené šišky. Hundráč zasvietil nádherou na široko-ďaleko, oznámil rozmrzenému svetu, že
         je koniec pľuštiam. Slnce vyskočilo spoza neho, ožiarilo celý kraj, že okrial, akoby sa bol
         vymladil. Ale slniečko už bolo štrbavé, nebolo by si dalo rady s toľkými mlákami, nech
         nezačne podúvať hen od Dubkova. Koho ovialo tým vetríkom, hoc sa vyhrieval na úslní,
         teperil sa hneď dakde do závetria, lebo vietor štípal, sťaby ti bodali ostré klinčeky do
         tváre. V noci už pritiahlo dosť dobre. Vietor tiež ustal, nastali tiché noci v plnom
         mesiačku. Ráno bolo pokryté všetko bielym srieňom. Nasledovali holomrazy, ráno čerstvý
         srieň, dni skvelé, jasné. Slnce sa usmievalo milostive na Rubársku stolicu, o poludní sa i
         pochlapilo. Tí, čo za rána obliekli kožuch, o poludní ho museli vyzliecť.
   </p>
   <p>
    V jedno ráno v takom srieni vybrali sa Badišovania na ťažkých vozoch s drabinami do
         Teružnej. V každom bolo krmu koňom a merindy chlapom. Po ceste, zmrznutej ako oceľ, hrmeli
         voziská a štrkali ťažké reťaze.
   </p>
   <p>
    Do Teružnej prišli už hodne popoludní. Vypriahli kone a dali im krmu, rozložili vatry na
         noc z panského raždia, ale i z pníkov, i načali trochu merindu. Potom išli k stôsom
         bukových polien na ohrev farárovi a rechtorovi a rozváľali ich temer do základu. Tak sa
         dostali k rohom, ktoré boli postlali pod stôsy tej jari, keď hotovili drevo, aby ich i
         odspodku previevalo. Rohy prezerali veľmi bedlive. Boli povytínané na nich všakové znaky.
         To boli bučky, javorce, kleny, hraby a dubce, čo si gazdovia vyhliadli v panskej hore a
         teraz spod stôsa si ich delia. Budú mať na dne voza niečo dlhého, aby nevypadali polená
         cestou, a postlanie neostane v cieni farárovej a rechtorovej, ale pôjde na šop alebo vôdor
         čakať, kedy bude treba hriadeľ na pluh, kosisko, alebo stĺpik do hrablí. To vlastne by
         nemalo byť, panstvo dáva len drevo na okur a ohrev cirkvi, nie drahocenné drevo na
         gazdovské spravy, ale všetkému je spôsob. Hájnici zažmúria oči, keď sa odtne pekný roh, ale
         musí byť odťatý v samej zemi, aby čerstvý mladý pník nevolal o pomstu. Zem prikryje také
         prechmaty, ak by prišli prezerať horári, alebo práve páni z kancelárie.
   </p>
   <p>
    Richtár Hamuľa vytiahol chlieb a tri badišovské oštiepky, ktoré bača vyrobil schválne
         pre obecné potreby. Boli z jasienky, mali kôru zrelú, ale pod ňou bolo dosť masti.
         Rozkrojil ich na kliny, hájnici, so zelenými výložkami na nohaviciach dolu pri háčkoch si
         brali. Brali si i úradskí. Kurátor tiež vedel, čo robí. Z voza vytiahol bruchatú krpku
         borovičky; iskry skáču od nej z očí, keď ide dolu hrdlom a tam dnu hreje ani pahreb i
         najstudenejšie ráno. Hájnici s kapsami dozerajú pilne pri oštiepkoch a borovičke, gazdovia
         ukladajú predvídavo pod polená rohy spod stôsov, aby polená nevypadali po mrcha cestách
         veľkou horou.
   </p>
   <p>
    Ale i na ražňoch sa krútili štvrtky z tučnej jarky nad dobrým bukovým uhlím. Keď padal
         mrak, už sa šírila od vatry vôňa škvareniny. Prišli i iné krpky, ohne hriali zvonku, čo
         pojavili krpky, hrialo zdnuka. Okolo vatier bolo veselo vo veľkej panskej hore. Keď sa
         štvrtky dopiekli, išli medzi hájnikov, úradských a i gazdov. Všetkým sa ušlo po troške,
         starším mäsa, parobkom, čo ostalo na kostiach. Majú dobré zuby, nech obhrýzajú. Menším dali
         pooblizovať ražne. Chlapcom do osemnásteho roku sa vraj ľažú hlísty od mäsa.
   </p>
   <p>
    Nuž pri každej veci vzkrsávajú keľčíky, kde obec koná, čo na ňu padá. Tieto tiež prídu
         do obecných počtov pod rubriku: ,Item
    <sup>
     [
     <a class="footnote" href="#ftn.id2587067" name="id2587067">
      25
     </a>
     ]
    </sup>
    strovilo sa.‘ Notáriuš, Samuel Primitivus Robko bude osŕkať od bolesti a
         mraštiť sa pri vpisovaní do knihy: „Keď sme boli v Teružnej po cirkevné drevo, strovilo sa
         na úctu.“ To je jediná položka v účtoch, z ktorej on neužil.
   </p>
   <p>
    Badišov tú noc ostal temer bez chlapov. Ale zato i v ňom bolo veselo ako v Teružnej pri
         veľkých vatrách. Len čo padol mrak, počali sa dohadovať trepačky a medzi ich zvadou
         ,buch-buch‘ buchkáčmi po hrstiach suchého ľanu. U Ranostajov trepala gazdiná a Žofka, Katra
         a Marka buchkali. Niektorý večer príde Janko pobuchkať na chvíľku. Vtedy i Katra stane k
         trepačke a naráža s inými dvoma vo troje. Z podajedného dvora sa ozve i spev, ale dnes
         večer len ženský.
   </p>
   <p>
    Hrsti sa idú minúť, dievčatá buchkajú ostatnú šúpu. Šúpy sú v cieni na doskách pri
         veľkej hŕbe chvojiny, z ktorej už začali dávať obhrýzať ovciam. Na doskách neodvlhnú ľahko
         ako niekde na humne. Jednako ich cez deň vykladajú rozviazané na slnce. Žofka nechala
         trepačku a pobrala sa do ciene sama. Vtedy jej zišlo na um, že iné večery chodieva s ňou
         Janko. Zadrží ju dakedy dlhšie pri šúpach, ale zato ich on donesie po štyri, lebo vie po
         jednej niesť i pod pazuchou.
   </p>
   <p>
    Keď siahla na šúpu, od chrbta ju oblapilo mocné rameno. Dlaň sa jej položila na ústa,
         aby neskríkla. Chytila rameno oboma rukami, a vtedy dlaň prišla na mäkkú kožušinu z líšky a
         možno i vlka. Na hlave mala hrubú šatku, lebo bola zima, popri nej ju ovievalo prudké
         dychčanie horúčavou, zmiešanou s vôňou borovičky.
   </p>
   <p>
    „Ja som tu, Žofka, neboj sa. Každý večer som ťa čakal. Keby si vedela, ako čakal, ako!
         Len sa neboj, ja ťa rád, naozaj rád, nie ako iný, studený ako ciageľ, ale horúci…“
   </p>
   <p>
    Jednostaj jej šepkal pri uchu horúce slová. V páse ju držal ako v kliešťach, dlaň na
         ústa priliehala. Vedela, kto je; poznala Elečka po hlase. Ale obrátila tvár k nemu náhlivo.
         A vtedy pocítila na ústach jeho ústa, pripili sa k nim ani pijavice. Svet sa jej obrátil,
         prestala sa mocovať. Ale ju prebudila ruka, ktorá začala byť opovážlivá, až surová.
         Stupnický myslel, že dievča sa už poddáva a náhlil sa. Oprel sa o ňu ústa na ústach, tisol
         ju nazad ku chvojine, až sa oprela o mäkkú, voňavú hŕbu, ktorá sa zaknísala. Vtedy ho
         buchla do pŕs oboma päsťami. Prebudila sa v nej veľká sila. Zadychčala sa i ona hnevom.
         Ľutovala, že robota tupí nechty, bola by mu driapala tvár. S Jankom sa schádza od Veľkej
         noci, často sú sami a blízko, ale nikdy sa jej nedotkol tak bezohľadne ako táto ruka
         cudzieho.
   </p>
   <p>
    Keď ho buchla, ústa sa konečne odtrhli od úst, ona zakričala:
   </p>
   <p>
    „Jaj mamička, rata!“
   </p>
   <p>
    Výkrik sa niesol ďaleko, hoc trepačky a buchkáče robili veľký rákoš naokolo. Ale
         trepačka pod Ranostajovie ústreším stíchla, i buchkáče prestali tĺcť.
   </p>
   <p>
    „Idem, Žofka, idem!“ ozval sa zápäť materin hlas.
   </p>
   <p>
    Elečko nečakal, kým prídu. Vyšiel na stôs dreva z pníkov, chytil sa hore zruba a
         prepchal sa ponadeň akousi špárou. Najskôr vyvážil daktorý roh, alebo dosku na povale. Keď
         mať vošla do ciene, on už čupel v mizierke medzi stavmi Ranostaja a suseda.
   </p>
   <p>
    „Čo ti je, dievča?“
   </p>
   <p>
    Žofka sa chytro napravila. Bola rozhorčená, išlo jej i do plaču, i hnevala sa. V prvom
         návale by bola hádam vyjavila materi, čo sa jej stalo, ale kým mať prišla, tiež okúňavo, či
         ju vlkodlak neschytí v tej tme, rozvážila si lepšie.
   </p>
   <p>
    „Za sukňu som sa chytila o akýsi peň,“ vyhovorila sa materi.
   </p>
   <p>
    Vzali po dve šúpy a odniesli ich pred maštaľ.
   </p>
   <p>
    Elečko postál v mizierke; radoval sa, že ho nevyzradila. Vidno, že sa nebude protiviť
         veľmi. Potom prešiel medzi oboma susedmi na záhumnie a šiel si po koňa k Mochúľovi.
   </p>
   <p>
    Žofka už prvej hovorila s otcom, materi povedala, kde ide a po čo, a odišla do fary.
         Mala šťastie, natrafila sa na starého pána. Bolo jej ľahko zveriť sa mu, že by prišla na
         faru do služby.
   </p>
   <p>
    „Ty do služby?“ Vstrčil obe ruky do vrecka a prezeral si ju trochu posmešne. „Najväčšmi
         by sa zaradoval Cyrilko, ale my nerozkazujeme v dome, ani on, ani ja.“
   </p>
   <p>
    Odviedol ju k panej, tam sa už začali zhovárať veľmi vážne. Bolo utvrdené, že Žofka
         vstúpi do služby na Šichsvätých, ak sa budú môcť pojednať. Zjednať sa by bola mala prísť
         mať, ale tej by oko vyskočilo na dvor, keby prišla do tohto domu. Otec sa bude lepšie
         rozumieť do tej veci.
   </p>
   <p>
    Tak sa minulo dosť hodne času v rozhovore, potom sa jej chytil Cyril a nechcel ju
         pustiť, až keď sa otvorili vráta od ulice a do dvora vtiahli ťažké vozy, až zem dunela. Bol
         štrkot hrubých reťazí hamovať obe zadné kolesá na miestach v príkrej Teružnej i to tak, že
         reťazou okrútili bahru i dva razy na jednom i druhom kolese, takže sa na tom uzle spúšťali
         drgajúc sa a skáčuc po zemi zmrznutej ani žula.
   </p>
   <p>
    Kurátor s kapsou a opaskom, bez haleny a v kožúšku rozkazoval, kde zhadzovať. Vozy sa
         prázdnili a odvážali domov len obnôžku spod polien. Juro Hamuľa, richtár, šiel s ostatnými
         vozmi do školy, aby mal kto robiť i tam poriadok.
   </p>
   <p>
    Žofka stála s Cyrilom predo dvermi a pozerala na veľký ruch vo dvore. Bola natešená, že
         vykonala, čo mala pred sebou. Oddávna sa jej žiadalo dostať sa do fary a naučiť sa veci,
         ktoré by sa inde nenaučila. Pritom jej neschodilo z umu, čo sa jej stalo včera večer.
         Dosiaľ ju prechodil mráz, keď pomyslela na divoký bozk a náruživé, zimničné pohyby pána
         Elečka. On teda v predošlé večery číhal na ňu, len sa jej neopovážil dotknúť, lebo býval
         Janko pri nej. Ale Janko tiež by nemohol vždy byť, musí ísť i po furmankách. Vo vlastnom
         dome už je nie bezpečná pred nástrahami, ktorých sa už začínala báť. Vo fare je iná vec. Do
         fary sa neopováži vláčiť za ňou. Pamätá dobre, ako ho farár vyctil u nich.
   </p>
   <p>
    „Janko, ja som sa už sľúbila do fary.“
   </p>
   <p>
    Pripínal reťaze na drabinu, lebo ich bol odopäl, zhadzujúc polená. Zastal a zadíval sa
         na ňu znepokojený. Nemal sa kedy zhovárať, lebo jeho voz zavadzal iným. Obrátil ho a
         odviezol na stranu, aby nebol na závade.
   </p>
   <p>
    Prišiel k nej s bičom v ruke, šajby na opasku sa blyšťali. Cyril nemohol spustiť očí z
         nich.
   </p>
   <p>
    „Prečo, Žofka, tak znezrady?“
   </p>
   <p>
    „Dávno sme sa na tom zhovorili.“
   </p>
   <p>
    „Veď — ale predvčerom sme boli spolu, nič si nepovedala.“
   </p>
   <p>
    Chcela mu povedať: „Zabudla som,“ ale sa zapálila. Nepravda nemohla zísť z jej jazyka
         pred ním.
   </p>
   <p>
    „Doma ti urobili dačo?“
   </p>
   <p>
    „Nie, Janko. Ale otec nás skusuje pre tie posúchy, tvoja mať vyhúžďa pre tú robotu, čo
         ešte neviem. Ver mi, bude lepšie, keď idem hneď; beztoho Šichsvätých je tu. Tak som sa dnes
         pobrala k nim. A ja som rada.“
   </p>
   <p>
    Janko pozrel na ňu, v oku mu bol žiaľ. Predo dvermi stál otec s farárom a starým pánom.
         Odteraz sa bude s ňou vídať len ukradomky, v cudzom, neprístupnom dome. Ale ani sám nevedel
         inej rady, keď jej otec neprestáva skrúcať a vykrúcať a mať pozerať naň zo strany akosi
         podozrievavo.
   </p>
   <p>
    „A ty si nie rád, Janko?“
   </p>
   <p>
    „A keď raz musí byť!“
   </p>
   <p>
    Bolo pred nimi to „musí“ ani kýsi nerozumný tyran. Vedeli, že sa mu musia podzvoliť a čo
         by bolo čo.
   </p>
   <p>
    „Prídeš do nás?“
   </p>
   <p>
    Zunela mu akosi veľmi clivo tá otázka. Keď pozrel na ňu, v tvári jej videl žiaľ.
   </p>
   <p>
    „Prídem. Beztoho — koľko je ešte tých večerov!“
   </p>
   <p>
    Povedal to akosi spurne, ba surovo. Nepozrel už na ňu, ani jej nepovedal ,zbohom‘. Keby
         bol pozrel na ňu, alebo jej povedal slovo, bol by sa rozplakal ako papľuh. Takto stiahol
         čiapku na oči a kráčal hrdo ku koňom, poprávajúc opasok. V mysli rátal, koľko večerov im
         ešte zbýva.
   </p>
   <p>
    Cyril ju trhal za ruku. Bol by nedbal, aby ho zasa vysadil mládenec na koňa. Ona ani
         nespozorovala, že je pri nej. Hej, sľúbil, že príde, peknú vec sľúbil, ale nepekne povedal
         i odišiel, akoby ani nestál o ňu. A možno i nestojí veľmi. Hádam nie toľme ako iný. Zišlo
         jej zasa na um, ako jej držal ústa v svojich, ako duloval rukami v horúčkovej prudkosti.
         Oheň, živý plameň šibal z neho. Striasla sa, bolo jej hanba, že sa myseľ vrátila zasa k
         nemu.
   </p>
   <p>
    Nasilu sa obrátila k Cyrilkovi, čo chce, a počúvala ho ako vo sne. Zaumienila si pevne,
         že už nikdy, nikdy ani nepomyslí na podlosť, čo ju zašla v cieni. I podlosť, i surovosť, i
         hanba. Videla naostatok i otca. Počkala naň, kým zhodí polená.
   </p>
   <p>
    „Žeby ste sa prišli k nim zjednať, vy alebo mať.“
   </p>
   <p>
    Ranostaj naprával koňom uzdy, sťaby ho čakala ešte dlhá furmanka. Prišiel k nej,
         podlhovastá počerná tvár s dlhým nosom obrátila sa k nej, čierne oči si ju prezerali
         bedlive.
   </p>
   <p>
    „Sama si uznala, že lepšie počkať?“
   </p>
   <p>
    To znelo skoro ako výčitka. Nikdy sa s ním o to nepriečila, iba čo sa raz požalovala
         materi, že otec vykrúca a preťahuje. Povedala mu teraz, že čo má byť, nech bude.
   </p>
   <p>
    „Vôľu ti nelomím, dievča. Ak nemáš chuti slúžiť, neslúž. Ak sa chceš vydať zaraz, vydaj
         sa; ale si pamätaj, zle si postelieš. Nie je ten dom tam vyriadený, komora nahotovená.“
         Pozrela naň prekvapená, o akých komorách hovorí. Uprel na ňu prstom a riekol jej priduseným
         hlasom: „Môžu sa tam zaobísť ešte bez nevesty, hádam i syna.“
   </p>
   <p>
    „Keby nemala chuti, nepodoberala by sa slúžiť.“
   </p>
   <p>
    On jej prikývol uznanlive a hneď vhrnul do domu. Nerád odkladal na zajtra, čo môže
         pokončiť dnes. Jednačka bola dlhá, nie toľme o peniaze, ako o iné výhody. Naostatok
         doviedol ešte raz dievku pred paniu a tu jej oznámil, koho bude počúvať od Šichsvätých ako
         počúvať, vážiť si a ctiť. Tu zvedela, že nebude vždy zatvorená v dome. Bude smieť ísť i do
         poľa, keď nebude pilnej roboty v dome, alebo keď ju odmení Katra.
   </p>
   <p>
    „Povieme hneď doprosta, že má známosť so statočným mládencom. Zísť sa im nebudeme
         brániť, ale myslím, ak sa majú zísť, nech sa schádzajú doma.“
   </p>
   <p>
    Pani už vedela čosi o známosti a nemala nič proti nej. Dosiaľ ani jednej nemala, aby
         bola bez známosti, ale ani na jednu nemala sa čo žalovať.
   </p>
   <p>
    Na druhú nedeľu padlo ďakovanie za úrody. V Badišove ten sviatok považovali za
         polovičatú hostinu, lebo pravá hostina sa držiava na Trojicu. Ten sviatok sa i v Ozubinách
         svätil ako odpoly hostina, obyčaj odtiaľ prešla i do Badišova, keď sa odtrhol od matky.
         Bolo veselo, nedeľná škola vystala, nebol by mal kto na ňu prísť. Pri nižnom moste boli i
         dva šiatre s medovníkmi. Prvý raz, čo ich majú v Badišove; obstali ich deti od rána, ba i
         starí si na nich zakladajú.
   </p>
   <p>
    „Mali by prísť Čuhárčania. Na kolomaž by sa rozliali.“
   </p>
   <p>
    Ale Čuhárčanov nebolo vidieť, inak by prišli popoludní s darom starému pánovi, zato sa
         ustanovil kurátor Skokan hneď za rána do Drozdíkov. Včera večer bol mal zasa dlhú hádku s
         jeho dvojictihodnou milosťou. On istil, že je v Badišove hostina i sluší sa ísť na ňu, Ďorď
         Dechtiar ani počuť. To si vraj len Ozubiny a Badišov nadflikovali, pridať si jeden lakeť k
         významu.
   </p>
   <p>
    Na panskom regáli po večierni začalo byť živo. Bočné sa naplnili pomaly. Tí, čo sa
         odriekli, smrkali posadinské pivo z krčahov, alebo vínko, ktoré nebodaj ustavične vrelo,
         lebo bolo mútnasté a v hrdle driapalo. Neodrečení sedeli pri holbách a žajdlíkoch tej
         ,našej‘. Mochúľ obsluhoval, v rekeštíši
    <sup>
     [
     <a class="footnote" href="#ftn.id2587574" name="id2587574">
      26
     </a>
     ]
    </sup>
    bola Mochúľka, veľmi široká v bedrách, trochu nemotorných pohybov a veľkých
         čiernych očí, ktoré sa každému hosťovi usmiali a zasvietili, majúc ho za veľmi poriadneho
         človeka. Na veľkej izbe otvorili obloky, hoc nebolo veľmi horúce. Pred večerom začali
         cvrlikať husle a barbora im prisviedčala ,du-dú, du-dú‘.
   </p>
   <p>
    Izba sa začala napĺnať najprv v kútoch, a keď padol mrak, i v prostriedku. Nad hudcami
         viseli kahance, nad každým po jednom, ako tri hviezdičky. V rekeštíši boli dva a nad pecou
         tiež celembal jeden. Páry už dupotali v prostriedku na mieste. Stužky lietali okolo
         dievčích hláv, ovievali i tváre mládencom v belasých cifrovaných kabátkoch bez rukávov.
         Prišiel i kurátor, lebo mal tam v prostriedku už dvoch. Ženu nemohol vypoďkať. Urobila sa
         chorá, hádam od strachu, že ju muž bude chcieť znôtiť so Žofkou, alebo práve so škuľavou
         Dorkou. Pozeral kurátor na Ondreja, ako ide od jednej k druhej. Ten sa ešte nezakotvil.
         Janko už vie, koho sa držať. Ale ovsené posúchy ho mýlia, ďaleko sú pšeničné pirohy:
         nechcel by sa tisnúť do očú ľuďom so Žofkou, ktorá sa zberá o päť-šesť dní ešte len do
         služby. Aby im zatrel oči, tu i tu vyvedie i inú do prostriedku vystrúc proti nej ruky s
         rozihranými prstami a drobčiac pred ňou váblivo.
   </p>
   <p>
    Bola veľmi pekná zábava, tancovalo sa veselo. Začali i července padať do barbory, Hudci
         húdli statočne, sediac na lavici čosi vyvýšenej. Pod nohami mali dosku, na ktorú dupkali do
         taktu, takže i ona sa hýbala hore-dolu, ako donášala nôta.
   </p>
   <p>
    Bola už tvrdá noc, keď sa ukázal v rozhorúčenej izbe Elečko Stupnický. Do tých čias bol
         hádam niekde v bočnej. Pozlátené strapčeky sa ligotali pod bradou z čierneho obväzku, čo
         mal okolo hrdla. Na zelenom dolománe mal zastoknutý veľký kvet menistej červenkavej farby,
         ohnivú ďordinku. Vypriadol ju v teplej komore u pána vicišpána o sklenenom krove, ktorý v
         tuhé mrazy pokryjú hrubými pokrovcami zo žitnej slamy.
   </p>
   <p>
    Kurátor otvoril oči, keď sa pán Stupnický pretisol bokom, nepozorovane, ale vytrvale k
         Žofke. Vtedy stála sama. Bolo poznať, že sa nezaradovala. Obočie sa stiahli dosť tuho, oči
         pozerali nahnevané na švárneho šuhaja. Čosi jej povedal, ona sa akoby predesila, ale sa mu
         dala vyviesť do tanca.
   </p>
   <p>
    Bol pekný pár, ohnivá hlavička s očima ako ľanový kvet a pri nej mladá, zdravá tvár s
         temnými fúzmi pod nosom. Belasé oči išli po izbe, hľadali kohosi; potom sa už nespúšťali z
         Janka.
   </p>
   <p>
    „I tak budeš moja. Rob, čo chceš, neujdeš. Nedám ťa nikomu, nikomu. Do tých čias som bol
         len zaľúbený, teraz som sa zblaznel. Nemôžem byť bez teba.“
   </p>
   <p>
    „Len hovoria do sveta. Uvidia, že musejú byť.“
   </p>
   <p>
    Ďakovala Bohu, že o pár dní bude na fare. Nebude slobody ako dosiaľ, ale bude istota, že
         ho tam neuvidia jej oči. Farár nebude s ním ploty pliesť ako otec, dajúc sa podplatiť
         dobrým zárobčekom. Bude v istote pred ním, mrzkým, odporným. Do týchto čias sa jej chytala
         horúčava, keď pomyslela na pažravé ústa, opovážlivé ruky, ale teraz sa dvíha v nej odpor a
         hudenie. Pred chvíľou sa zastrájal, že vyjaví, ako chodila na medze k nemu, do dňa, ako
         ležala na chvojine v tmavú noc, keď mohol s ňou robiť, čo chcel. Zľakla sa veľkej hanby
         pred svetom, najmä pred Jankom, a išla tancovať. So stiahnutým obočím počúvala jeho reči,
         ale mlčala hrdo.
   </p>
   <p>
    Keď hudci prestali hrať, kurátor sa strhol. Stalo sa, čomu sa nenazdal. Stupnický
         nepustil svoju tanečnicu z ruky, ale držiac ju jednou rukou, druhou jej zastokol červený
         kvet do vlasov. Chvíľu sa jej červenel nad uchom ani ohnivý krvavý fľak: ale nie dlho.
         Siahla chytro rukou k hlave, kvet vytrhla a pozerala naň ustrašená. Išla teda s ním i
         tancovať, a jednako jej neuznal. Zahanbil ju verejne, pred celým svetom. Také kvety nosia
         vo vlasoch Terka i Paulína, vychytené krásavice v Smolciach, frajcimerky u pán viceišpána.
   </p>
   <p>
    Zapálila sa ako fakľa; myslela, že jej idú oči vyskočiť z hlavy od ohňa. Pozrela naň s
         hnevom, kvet zhodila na zem a dupkala po ňom. Odvrátila sa, chcela odísť z tanca rovno
         domov. Nevedela, čo sa okolo nej robí, v zmätení nevidela nikoho. Iba pocítila, že ju čiasi
         ruka drží za ruku. Keď sa rozhľadela, videla pri sebe kurátora.
   </p>
   <p>
    „Poď sem, dievča, nehodno sa ti tu oškliviť.“
   </p>
   <p>
    Hovoril veľmi milo, milo pozeral na ňu. Prvý raz ho počula hovoriť k nej a ako milo,
         milšie od otca. Keď pozrela naň, v jej oku vyčítal iste vďaku i uveličenie. Usmial sa.
   </p>
   <p>
    „Dievča si ty na mieste. Neboj sa!“ Pozrel zboku na Stupnického, ktorý stál na mieste, i
         kývol naň hlavou. Jeho posmešný pohľad akoby mu vravel: „No, veru, ale si jej dal!“
   </p>
   <p>
    Ale už tu bol i Janko. Videl, čo sa stalo. Rozpálený chcel sa hodiť na úradníka. Otec ho
         chytil za ruku a pritiahol k Žofke.
   </p>
   <p>
    „Na tanečnicu. Nedaj si ju.“
   </p>
   <p>
    Postavil sa medzi mladých a Stupnického, že mu ten ostal za chrbtom. Nebál sa ho. Bol si
         istý, že by ho jednou rukou vyšmaril predo dvere.
   </p>
   <p>
    Stupnický tiež cítil, že sa nemôže merať s mocným, plecitým chlapom. Poodstúpil nabok.
   </p>
   <p>
    Kurátor siahol do opaska, vytiahol biely dvadsiatnik a hodil ho do barbory.
   </p>
   <p>
    „Zahrajte im jednu, ale súcu!“
   </p>
   <p>
    Hudba zahučala, doska pod nohami sa vážila hore-dolu. Janko schytil Žofku, vykrúcal ju
         na prostriedku, pred hudcami. Našuchorené suknice krútili sa vírom okolo nej. Pomaly sa
         pridali i druhé páry.
   </p>
   <p>
    Kurátor si podoprel bedrá a pozeral natešený na ten tanec, ktorý znôtil on. Bol
         natešený. Najprv, že sa mu dievča veľmi zapáčilo, najmä pohľad, ktorým odvrhlo úradníka.
         Bude herská žena. Jeho Katrena vie tak pozrieť, keď sa rozpáli. Ale sa mu zapáčila ešte
         väčšmi za pohľad, ktorým mu ďakovala. Už bol istý, že príde do domu nevesta na mieste. Hoc
         nepozeral naň, držal dobre úradníka na muške, či nebude zapárať do syna. Po tanci vzal
         mladých k sebe a zhováral sa so Žofkou. Janka tiež nepustil ani na krok od seba. Naostatok
         sa Stupnický stratil kdesi, ale kurátor ostal, kým sa neskončil tanec. Od regála až pred
         Ranostaja šiel s nimi, tam sa rozlúčil s nimi.
   </p>
   <p>
    „Ranostaj, predrenec, zháňa dudky, nie to si opatrovať takú dievku. Keď nestojí o ňu, ja
         ju už opatrím.“ Pozdejšie mu zišli na um Ranostajove výkruty. Usmial sa. „Možno má pravdu.“
         Prestúpil mu pred oči pohľad dievčaťa a Katreny. „Bisťubohu, ocieľka na kremeň. Lepšie
         počkať rok-dva, či azda nezmäkne priostré kresivo.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2586720" name="ftn.id2586720">
        24
       </a>
       ]
      </sup>
      <span class="emphasis">
       <em>
        text epištolský, vlastne zo skutkov apoštolských. V texte bol príbeh s
                  komorníkom murínskeho kráľa, ktorého apoštol vyučoval v ceste i pokrstil ho,
                  vidiac, že uveril
       </em>
      </span>
      — Epištoly sú v Novom Zákone listy apoštolov
               veriacim. Pred nimi sú v Novom Zákone Skutky apoštolské, v ktorých sa hovorí o
               udalostiach z prvého šírenia evanjelia. Autor tu spomína obrátenie etiópskeho
               komorníka, hodnostára kráľovnej Kandake, ktorého pokrstil Filip.
     </p>
    </div>
    <div class="footnote">
     <p>
      <sup>
       [
       <a class="para" href="#id2587067" name="ftn.id2587067">
        25
       </a>
       ]
      </sup>
      <span class="emphasis">
       <em>
        Item
       </em>
      </span>
      (lat.) — tiež (i ďalej, ešte), uvádzacia formula pri
               zápise v úradných knihách
     </p>
    </div>
    <div class="footnote">
     <p>
      <sup>
       [
       <a class="para" href="#id2587574" name="ftn.id2587574">
        26
       </a>
       ]
      </sup>
      <span class="emphasis">
       <em>
        rekeštíš
       </em>
      </span>
      (z nem.) — nálevný pult, šenk
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2587859">
       </a>
       9
      </h2>
     </div>
    </div>
   </div>
   <p>
   </p>
   <p>
   </p>
   <p>
    Žofka nečakala Všechsvätých, nastúpila službu dva-tri dni prvej, aby sa priučila novému
         gazdovstvu a obyčajam v ňom. Tak pomohla ešte Mare okolo kapusty, ktorú ľudia po hlávkach
         naznášali farárovi.
   </p>
   <p>
    Po Všechsvätých ešte ostalo babie leto hodne dní. Slnce sa jagalo na nebi nádherne, vo
         dne ono, v noci mesiac. Mesiac sa rehotal plnou tvárou obkradnutej zemi. Vyzliekli ju
         lakomci do naha, ošarpali rúcha a odniesli okrasy. Ležala tam bez odedze, krehla v
         studených nociach. Iba čo sa noc zmilovala, posypúc ju nad ránom jemným bielym práškom. Tak
         sa aspoň zatušia veľké čierne rany, ktoré vyrýpalo za odvážlivým lemešom dôkladné čerieslo.
         A zem sa ozaj zajagá bielym priehľadným závojom pod prvými bozkami slnca. Stelie sa po nej
         iskrivý mítor neslýchanej nádhery, kým nevyplavie na slnci. Zem by bola zasa nahá, otupná,
         nebyť všade čudesných nití, na ktorých sa trasú drobné kvapôčky.
   </p>
   <p>
    Hundráč prišiel tiež o biely plášť, ba i čiapku. Babie leto narobilo v ňom veľkých dier,
         potom sňalo z neho i tie zdrapy.
   </p>
   <p>
    V tie dni začali donášať ženy po kyte ľanu od gazdu, vytrepaného, ba vytretého. Žofka ho
         naukladala v komore dosť vysoký stôs. Farárka, smutná čosi v tie dni, rozveselila sa
         trochu. Tvár mala niečo vpadnutú, obrysy sa poostrili akosi, sivé oči, akosi veľké teraz,
         pozerajú na svet veľmi starostlivo. Potom prišla stará Luštíčka a Varovštíčka, sadli si na
         humne ani do dákej katedry, iba že na nej miesto kníh a ferule trčia husté ostré klince
         šteti. Rozväzujú suché kostnaté prsty pekné kyty, vyberajú hrsť po hrsti i rozostrú ju
         pekne. Okolo zápästia na samý vyplznutý prámik kožucha naokrúcali starých šatiek, aby zima
         neliezla do pazuchy, i hlavu zababušili do vyplavených šatôk, lebo nových by bolo škoda v
         tomto prachu. Hoc je ľan čistý, jednako je ho vždy obláčik nad nimi. Hrste ľanu podhodia
         suchými prstami na šteť. Medzi hustými klinci ostanú nepodarené vlákna, hrubé zrebe
         sprvoti, potom už jemnejšie pačesy. Naostatok v hrstiach ostane čistý ľan, mäkký a lesklý
         ani hodváb. Málo ho ostane, najviac sa naodkladá zrebí na hŕbu. Keď poviesenko vyčesali,
         zaviažu mu pekne hlávočku. Do večera sa nazbiera kôpka hlavičiek s chvostíkmi. Nenechajú
         ich tak, ale berúc poviesno za poviesnom až do dvanásť, z rozčesaných chvostíkov nakrútia
         veľkú hlavu, ani dáky koláč, okolo ktorej trčia hlavičky poviesen.
   </p>
   <p>
    Vidiac pekný ľan, Máriu ťahá ku kolovrátku. Ale len čo skrúti koleso dakoľko ráz,
         zastane. Nohy nevládzu hnať koliesko, ruky klesajú do lona. Nie je chorá, ale nevládna.
         Clivo jej je halaškovať takto.
   </p>
   <p>
    Žofka, čujúc frňať koliesko, prikradne sa prizrieť, ako pekne vie priasť pekne zložený
         strojík. Otvára oči, aká tenká priadza sa navíja na cievu, rad-radom ako ju prekladajú zo
         zúbka na zúbok.
   </p>
   <p>
    „Keby si mala kolovrátok, i ty by si priadla ako ja.“ Žofka pochybuje. Nevystačí robiť
         dve roboty: nohou krútiť a rukou robiť pred niťou. „Naučila by si sa súkať najprv zrebe,
         potom už pačesy a naostatok čistý ľan.“
   </p>
   <p>
    Keď nemohla sama priasť, učila aspoň Žofku pri kolovrátku. Obe sa rozosmiali, keď nite
         nestačilo, koľko jej cievka pýtala a kolovrátok začal frňať naprázdno.
   </p>
   <p>
    „Hô-hô, Žofka, kde letíš?“
   </p>
   <p>
    Babiemu letu sa zunovalo razom v Badišove. Hádam sa mu zažiadalo behať po šírych
         rovinách, možno pri veselom, rozihranom mori. Nite sa spretŕhali. Starý Hundráč banoval za
         ním. Hlavu zakrútil do sivých závojov. Závoje rozhodil i na plecia a bedrá. I nebo začalo
         dulovať za premenlivým letom. Spustilo sa z Hundráča a vysokých hrdých Roháčov na Dubkovo,
         na Hôrku a Úplaziny. Začal sa osievať sniežik ako biela hmlička. Pred večerom už poletovali
         chĺpky váhavo sem-tam, hľadajúc dobré miestko, kde sa uložiť.
   </p>
   <p>
    „Mlynári sa bijú, mlynári sa bijú!“ škrečali deti na ceste.
   </p>
   <p>
    Ich škreky zamierajú kdesi za humny v hluchej tíšine.
   </p>
   <p>
    Na druhý deň bola zasa mäkká tíšina. Vo farskom dvore nebolo vidieť ničoho, iba dlhé,
         biele závoje z divných tkaníc, poskladaných jedna pri druhej. Bolo ako dusno, ale tam von
         dýchalo sa voľno, akýsi čistý vzduch, akoby precedený bielymi cedilkami. Bolo teplo vo
         veľkej bielej púšti, ale z kýchsi kútov duchlo ľadovým dychom, že i mlynári prestali sa biť
         a v cifrovaných krážoch sa krútili, dúchajúc do dlaní.
   </p>
   <p>
    Naostatok v jedno ráno usmialo sa vymladené nebo na biely svet. Biele zdrapy závojov
         túlali sa nebom, ale sa ponáhľali zložiť kdesi do kútov. Zima sa začala tisnúť do domov,
         akoby jej tamvon bolo tesno. V peci ďudal oheň, obloky sa zatiahli hmlou a potili, že sa
         znoj lial cícerkom dolu nimi. Z otvorených dverí vtískala sa do izby para sťa nadutá veľká
         perina.
   </p>
   <p>
    Pod slncom sa začala iskriť celá biela púšť. Mária pozerala veľkými očima z prechudnutej
         bledej tváre z obloka na dvor a poza ohradu na záhumnie, dedinu, polia na zvedavý vždy
         Hundráč, ako pozeráva na ňu i kýva oproti nej. Dneska nenachodí zasa svojho sveta. V bielej
         púšti žitia sa vybielené steny, hanbiac sa pred ľalijovým úbeľom sveta pre svoju požlknutú
         čistotu. Zruby zadných stavov sa brnejú, alebo i černejú. Stromy zo sadov utiekli do
         bieleho sveta. Zabudli na mieste len čierne alebo sivé drieky, z ktorých trčia do neba
         čierne holé rázsochy. Nevidno Dubkova, nevidno Hundráč, biela púšť vyrovnala vrchy a bralá,
         ani by ich bola zašantročila.
   </p>
   <p>
    Pred večerom pozerala zasa oblokom, či nenájde ozaj svoj svet. Nieto ho nikde, stratil
         sa, zožrala ho biela púšť a teraz sýta, rozvalená široko, horí červenkavými plameňmi, ktoré
         sa tratia tam vo fialkovom a sivkastom obzore. Prišlo jej clivo, zišla jej na um zasa Tesná
         Baňa, v ktorej úzkych uliciach je vždy jednako a v dome vždy ruch, dolu v sklepe i hore v
         izbách pri dudajúcich peciach. Už od Michala ide toto na ňu, ale dnes prišlo náhlive, iste
         spadlo na ňu vtedy, keď nebo ovislo na Dubkove, Úplazinách a Hôrke a potom sa spustilo až
         na zem, zakryť ju bielou plachtou. Tak jej bolo i vtedy, keď nosila Cyrila pod srdcom a
         začala čuť záchvevy nového života v záhadných hĺbkach. Na ňu idú žiale, ťažké bôle a ona
         ďaleko-ďaleko od svojich, zatvorená v ozornej púšti.
   </p>
   <p>
    „Čo ti je, dievka moja?“ Hlas bol vetchý, starecký, ale zunel mäkko. I suchá ruka dotkla
         sa jej pleca. Odľahlo jej, akási chmúrna ťažoba padá z nej. Oprela ťažkú hlavu nežne o jeho
         kostnaté, vystavené plece. „Nože-no, nože-no,“ opakoval a hladkal ju pomaly po vlasoch.
         Bolo jej zasa dobre, akási obruč na prsiach popustila, dýchalo sa voľne. Na mihalniciach
         ovisli ťažké slzy.
   </p>
   <p>
    „Nuž dobre, nechaj ich, neutieraj, nech sa vylejú, sťa teplý dážď v lete. Za nimi bude
         krajšie a ľahšie. Ako prišlo, tak prejde. Minú sa žiale, vráti sa veľká radosť dvermi,
         oblokmi, sadne za stôl, bude rozkazovať a my ju obchodiť a slúchať, veľmi slúchať…“
   </p>
   <p>
    Slová jej zuneli v uchu. Sama nevedela, či vychodia z jeho úst, alebo sa rodia kdesi v
         jej hlbinách a z očí sa leje celá povodeň, hlave je dobre na kostnatom pleci a srdcu mäkko
         a sladko.
   </p>
   <p>
    „Apuško, môj bezpečný útulok!“ šepla mu.
   </p>
   <p>
    „Bezpečný, to už verím. Nezlyhá, zachovaj si, nikdy nezlyhá.“
   </p>
   <p>
    „Nepoviete mu, apuško?“
   </p>
   <p>
    Zasmial sa chripľavo. Čo by mal syn z toho, keby mu i povedal dačo?
   </p>
   <p>
    „Mal by i komu! Ten by nechápal, čo je toto všetko, ako život klie a záhadne sa vlní.“
   </p>
   <p>
    Pozrela naň natešená. Sivé oči sú zasa svieže, žiari z nich radosť. Ako prišlo, tak
         prešlo.
   </p>
   <p>
    Bohumil Valizlosť zberal sa na stoličnú kongregáciu. Vyobliekal sa sviatočne do nových
         šiat, ktoré sú toho istého strihu ako staré, ibaže sú nie vyplavené a nezotretý z nich lesk
         novosti. Starý pán nedal pokoja, kýmkoľvek sa Mária neobliekla do tmavých šiat o
         podlhovastých kvapkách. Nedali sa stiahnuť okolo pása, ako keď sa vybrala v nich do
         Hrabovca. Na ľahký čepček položila široký, s veľkými čiernymi čipkami, a keď si uviazala
         stuhu pod bradu, hlava s hrdlom jej bola ako pochovaná v páperí.
   </p>
   <p>
    Zazvonili spiežovčeky a hrkálky pod oblokom. Žofke zabúchalo srdce, nemohla obstáť v
         kuchyni. Vybehla predo dvere, ako bola, bez odedze, iba ruky čo zakrútila do zásterky. Oči
         ako kvet ľanu hľadeli natešené na mládenca, oslepené mihotom iskier, rozihraných pod
         slncom.
   </p>
   <p>
    Janko mal nos trochu červený. Slnce svietilo, až očiam ťažko, ale všetko dýcha zimou. I
         kone majú srieň okolo nozdier, ako i Janko na prámiku čiapky, ktorú si spustil na uši. Mal
         kožuch s rukávmi, v krpcoch kopicia s tulipánikmi i halenu. Prázdne rukávy mu celembali,
         odstávajúc trochu od bokov.
   </p>
   <p>
    Zasmiala sa radostne, ako sa vybral do zimy. Ako ho vypravila mať!
   </p>
   <p>
    „Veď i treba, Žofka. Ovsené posúchy nezahrejú.“
   </p>
   <p>
    Prešli i jej smiechoty. I ona ich kúše, ale je aspoň bezpečná vo fare. Nemusí sa báť
         vystrčiť nos do dvora hoc i potme.
   </p>
   <p>
    Ale Janko nebol spokojný, zašla ho starosť. Pristúpil k nej a zdôveril sa jej ticho.
   </p>
   <p>
    „Toľký sneh odrazu! Zle na nás, veľmi zle!“ Nevedela si vysvetliť, čo by im mohol
         naškodiť sneh. „Ako pôjdem na slivku? U Strakov hneď zbadajú stupaje.“
   </p>
   <p>
    Prešli i ju smiechoty. Od Všechsvätých nejeden večer sa pozhovárali pri obloku, ona z
         kuchyne, on zo Strakovie slivky. Vidlička, kde sa konár delil od pňa, bola dosť dobre
         oškúlená; najprv Ondrej Hamuľa, za ním i dvaja iní mládenci, ktorých dievčatá slúžili od
         tých čias vo fare, a teraz ho škúli dosť dobre i Janko a rukami i samý driek slivky.
   </p>
   <p>
    „Len ty príď, Janko. Strakovie nepôjdu pozerať do sadu v toľkom snehu. A možno príde i
         vietor zaviať stupaje.“
   </p>
   <p>
    Zaradovali sa a začali sa úfať vetru.
   </p>
   <p>
    Vyšli páni predo dvere; pani v belasej mentieke s líškou okolo hrdla a na rukávoch, i z
         výstrihov pod chrbtom sa tisla mäkká kožušina líšky. Starý pán niesol v náručí starý
         kožuch, prestrel ho pod nevestine nohy, urobiac z neho dobré, teplé hniezdo nohám. To bol
         jeho vyslúžený kožuch, v ňom chodieval po pohreboch, po kolede v Čuhároch a fíliach.
   </p>
   <p>
    Až teraz spozoroval, že nevysadil na voz, ale na sedliacke vlačuhy. Cyrilko sa tiež
         pýtal dnuka. Žofka ho vsadila k nohám matere. Drabinky neboli vysoké, na zadnej čiastke
         bola košinka, na prednej čosi kratšia. Na prednej šúpe mal sedieť Janko, na zadnej páni.
   </p>
   <p>
    „Nežeň šialene, Janko.“ Pozeral nedôverivo na kone. Vystupoval z nich hustý kúr. „Už si
         ich prehnal, veru hej.“ Pred nízkymi zvlačuhami akoby boli tie kone priveľké. Dvíhali
         hlavu, premínali nohami. Uši strihali sem-tam. „Dávaš im moc ovsa, nevedia si rady od
         rozpustu. Ak poženieš, zahádžu vás snehom.“
   </p>
   <p>
    „Ej, veru zahádžu. Ale na predku som ja. Mne sa ho najviac dostane.“
   </p>
   <p>
    Janko prekračoval nízku drabinu.
   </p>
   <p>
    „Sneh poletí spod kopýt. Má i z čoho. Navalilo ho mnoho.“
   </p>
   <p>
    Pre seba pomyslel, že keby bolo napadlo toľko rimštiakov, koňom by fŕkali spod kopýt
         rimštiaky. Natiahol rukavice, čo mať uplietla z dobrej vlny: štyri prsty v jednej kapse,
         palec v osobitnom palčisku. Keď vzal bič do ruky, kone trhli, spiežovčeky zazvonili,
         zvlačuhy sa kĺzali. Cyrilko výskal, plieskal rukami, Žofka bežala popri zvlačuhách. Keď
         vyšli pred bránu, minula sa Cyrilova sláva. Žofka ho vyňala z teplého hniezda pri materi a
         vzala na ruky. Zvlačuhy sa zasa pohli, teraz už naozaj.
   </p>
   <p>
    Cyril sa driapal za nimi, i kričal. Žofka ho tešila, hoc i jej bolo clivo:
   </p>
   <p>
    „Išli ta-tá — išli ta-tá.“
   </p>
   <p>
    Janko nehnal, iba čo trochu popustil liace a kone sa pustili behom, boli by sa dali
         vďačne i cvalom. I sneh fŕkal za nimi v kusoch, ale padal najviac do Janka. Šli ako vo
         vetre, ale hladko, ani čo by chceli vyletieť do bielych ďalekých končín. O krátku chvíľu
         boli v Smolciach. Sedliacke domy akoby boli ešte hlbšie vrástli do zeme a či do bielej
         mäkkej periny. Rady topoľov pred panskými dvormi trčali do bielej neobsiahlosti ani štíhle
         metličky. Biele steny kaštieľov v iskriacej jasavej sláve okolia boli ako žltkavé mŕtve
         plochy. Preleteli Smolce, a keď vyšli znovu do poľa, začali stretávať panské korby.
         Prebrnkli popri nich v snehovom kúre; nebolo dobre rozoznať, kto čupí pod mäkkými
         kožušinami; bolo vidno len vyšnúrovaného kočiša a pri ňom hajdúcha. Z korby trčali
         slávnostné kučmy ani merice a na nich povievalo biele pero.
   </p>
   <p>
    V Ozubinách pred niektorými kaštieľmi ešte čakali korby. Kočiši strčili ruky do pazuchy,
         alebo dúchali do dlaní. Šnurovaní hajdúsi dupotali po snehu vo vyleštených čižmách. Ej,
         lepšie by bolo v pančuchách, alebo hoc v krpcoch s poriadnymi kopicami, ako v parádnych
         čižmiskách, obšitých bielou šnúrou. Veľká kovaná brána pod oblúkom tiež je otvorená
         dokorán. Predo dvermi jeho osvietenej milosti je parádna korba, ale nezapriahnutá, hajdúsi
         prebehujú sem-tam, v mentiekach višňovej farby o bielych prámikoch a šnúrach. O bránu do
         gazdovského dvora je uviazaný osedlaný kôň. Vydupkal veľké polkoleso v snehu. Fulajtár,
    <sup>
     [
     <a class="footnote" href="#ftn.id2588415" name="id2588415">
      27
     </a>
     ]
    </sup>
    ktorý vysadne naň, stojí pod širokým ústreším vchodu, za ním sa opála kapsička
         na červených remencoch.
   </p>
   <p>
    Zvlačuhy mohli prejsť teraz i tým kusom od ostaného kaštieľa po faru. Skalnaté chrbty
         vyfutroval mäkký sneh, jamy zavalil. Cesta sa vyhladila, nenapravil by ju tak ani jeden
         cestovný komisár.
   </p>
   <p>
    Mária sa smiala, keď ju chcel muž preložiť ponad drabinu. Išli nerozhodne podstenou, ako
         vždy v tomto dome. Otvorili dvere nesmelo.
   </p>
   <p>
    Zo zadnej ako predošlé razy, vyšla pani Alžbeta v čiernom. Čierne vlasy kryje tmavý
         čepiec. Biele vlákna sa odrážajú mocným leskom z čierňavy. Je ich hodne viac ako pri prvej
         návšteve pred pol štvrta rokom.
   </p>
   <p>
    „Kde sa tu berieš, Marienka?“
   </p>
   <p>
    Bohumil Valizlosť sa usmial akosi potuteľne. Taký úsmev je uňho veľmi zriedkavý hosť.
   </p>
   <p>
    „Idem na kongregáciu. Prišiel som ohlásiť jeho velebnú milosť, ak by sa reku ráčila
         zviesť na mojich zvlačuhách.“
   </p>
   <p>
    Pohrozila mu prstom pani v čiernom.
   </p>
   <p>
    „Pán brat vie, že už išiel na korbe, ale sama neviem, na čej. Poslal ho volať pán
         Mikuláš, volal ho i pán Baltazár Ozubinský. Odkázal mu zo Smoliec i pán inšpektor Michal
         Smolecký. Mal v čom vyberať.“ O chvíľu dodala a z čierneho oka šľahol blesk. „Milosť v
         Ozubinách rada sa ukazuje v korbe.“
   </p>
   <p>
    Bohumil Valizlosť pohol plecom, bolo v tom i ľutovanie.
   </p>
   <p>
    „Keď je tak, pôjdem len sám, ak jej dáte hospodu do večera.“
   </p>
   <p>
    Panej zažiarili oči.
   </p>
   <p>
    „I na zajtra, i do Vianoc vďačne. Vy sa tam hádam i pobijete a my tu budeme robiť
         hostinu. Na obed chren so sladkým mliekom a rezance s tvarohom, ako v Rušíne, alebo Tesnej
         Bani.“
   </p>
   <p>
    „Ešte nechám kongregáciu kongregáciou a pridám sa k vám na chrenovú polievku.“
   </p>
   <p>
    Zašermovala živo rukami.
   </p>
   <p>
    „Ak sa primiešajú Rubárčania medzi nás, navaríme im chujavy, ak viete, čo je chujava.“
   </p>
   <p>
    Bohumil Valizlosť nevedel, ale tušil, že v chujave bude švábočka. Prisvedčila mu.
   </p>
   <p>
    „Tlčená so zaparenou hlávkovou kapustou.“
   </p>
   <p>
    „Hm, tak len pôjdem. U Petra Speváka bude pečený moriak.“
   </p>
   <p>
    „To je panská pečienka. Ale prvej ak by ste vypili kalištek slivovice, čo nám poslal
         kmotor Feranc Hrubiš z Hrubišova.“
   </p>
   <p>
    Usmiala sa potuteľne, lebo vedela, že pálenky neužíva. Pán senior užíva len kde-tu po
         kalíšku, ale v bibliotéke má v jednom úkryte kmotrovu slivovicu, v druhom hriateho pre
         milých hostí.
   </p>
   <p>
    Keď zvlačuhy odfuňali za zákrutu cesty, panie pozerali jedna na druhú pozornejšie.
         Hľadali, či sa premenili veľmi. Kedysi o Trojici sa videli ostatný raz. Staršia si dobre
         prezrela mladú pri zvliekaní mentieky. Nuž obledla, hádam i schudla čosi, ale v tele
         nebadať, že by ubúdalo. Veru i na šatách majstrovala, rozpustila, kde bolo tesno. Keď sa
         mladá zvliekla, obrátila sa k staršej. Oči sa im stretli. Mária hľadela pritajovať žiale,
         ale smelé, čierne oči nedajú sa oklamať.
   </p>
   <p>
    „Prečo taká smutná, Marienka?“ chytila ju za ruku a odviedla k peci na nízku truhlicu s
         mäkkými vankúšmi.
   </p>
   <p>
    „Bolo mi veľmi clivo. Najradšej by ísť do Tesnej Bane. Žiada sa vidieť mamu.“
   </p>
   <p>
    Pani pľasla rukami od divu.
   </p>
   <p>
    „Aby ťa zavialo dakde na Dúbravine!“ Začala sa i smiať, čo divne pristalo na jej prísnu
         tvár. „K mame alebo ku mne bude ti ten istý osoh. Mama by ti povedala, čo ja.“ Držala ju
         okolo pleca a začala ju knísať, akoby ju kolísala. Prihla sa k nej veľmi blízko k uchu.
         „Mária prišla k Alžbete, ibaže v útrobách Alžbety je ticho. Ale srdce Alžbety, hoc pod ním
         sa nehýbe nový život, jednako sa raduje, že milosť padla na Máriu.“
   </p>
   <p>
    Zamĺkla, i Mária mlčala vážne. Bolo jej naozaj trochu, akoby sedela pri materi. Odľahlo
         jej pri nej, lebo spadli z nej akési úzkosti a či predtuchy, ktoré jej až smrť predvádzali
         pred oči, alebo aspoň hrozbu utrpenia a choroby.
   </p>
   <p>
    Staršia sa nachýlila k nej a pozerala jej s úsmevom do tváre.
   </p>
   <p>
    „Máš nateraz mňa, i mamu, i sestru. Chytím sa hneď zajtra do roboty. Začnem pliesť
         riedky kabátik so stužtičkou okolo hrdla. Budem pliesť i dva čepčeky, to už môžeš sa
         spustiť na mňa a netrápiť sa ty. Ostalo najskôr i po Cyrilkovi dačo.“
   </p>
   <p>
    Tak jej všeličo štebotala milo.
   </p>
   <p>
    „Nebude ti treba mamy, uvidíš. Ani ja nebudem vždy vysedávať v Ozubinách ako kvočky na
         prázdnom hniezde. Budem chodiť do Badišova a dom zamknem.“
   </p>
   <p>
    Počala i žartovať, spomínala smiešnosti. Mužovi sa zastrájala, že bude musieť varovať,
         starý bude kolísať. Vyslúžený rechtor mal by vedieť i všakové pesničky.
   </p>
   <p>
    Obedovali, bola tá chrenová polievka na mlieku a rezance. Mária jedla málo, ale jej tu
         chutilo, i bolo jej veľmi dobre. Po obede bolo veľké slnce pod ústreším. Z dachu viseli
         ciagle ako z najčistejšieho kryštálu. Dolu nimi kvapkali jasné kvapky, v ktorých sa slnce
         menilo. Márii bolo, že chodia za čudesnými záclonami, v ktorých sa slnce rozprášilo na
         dúhové stĺpiky. Pod nádherou ľadovej zástery zašli do zadného dvora. Kohút, ako ich zazrel,
         vykríkol na hnoji, kde už nebolo snehu, lebo sa z neho parilo. Moriak zadudral, ale zaraz
         spustil sopeľ, osinelo mu hrdlo a hlava a začal rafať obdratými krídlami popod stenu na
         úslní. Morka s dvoma mladými podvihla hlavu a začala volať starostlive: „Pit-pit“.
   </p>
   <p>
    „Vidíš, mám tri morky. Dve z nich sú mladé. Jedna z nich pôjde pod nôž pred Vianocami;
         ostanú mi dve. Nanesú vajec, tebe sa dostane dvanásť. Ale ich nepodlož pod morku ako ja.
         Morka je nesúca mať. Keď ožijú pod ňou mladé, príde na ňu akýsi šialený strach, že skáče na
         hniezde bez poriadku a podlávi mladé.“
   </p>
   <p>
    „Možno ich nemá rada. I kukučka vraj radšej všantročí vajce do cudzieho hniezda, aby
         nemala oň starosť.“
   </p>
   <p>
    Domáca pani zastala a pozerala vážne na Máriu.
   </p>
   <p>
    „Čo kukučka robí, neviem. Nikdy som jej nevidela, iba čo ju počujem kukať. Ten vták sa
         pokrýva v húšti, nerád sa ukáže na čistine. Morka, viem, má priveľkú chtivosť bedliť na
         hniezdo. A tá priveľká chtivosť, vidíš, škodí. Od strachu naskočí na teba, ak sa jej
         priblížiš, a pobije, čo je pod ňou. Čo je z tej starostlivosti? Nedá ani gazdinej opatriť a
         nachovať mladé. Tá starostlivosť vyjde na horšie, ako keby nedbala o mlaď a nestála o ňu.“
   </p>
   <p>
    Mladá sa zamyslela, potom sa usmiala.
   </p>
   <p>
    „Z toho padá i na mňa čosi.“
   </p>
   <p>
    „Padá, lebo si sa premenila. Materstvo i teba prevládalo a berie rozvahu. Nestar sa
         priveľmi, čakaj v dôvere, čo bude. Veď sme tu, nebudeš sama.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2588415" name="ftn.id2588415">
        27
       </a>
       ]
      </sup>
      <span class="emphasis">
       <em>
        fulajtár
       </em>
      </span>
      (z nem.) — vedúci jazdec alebo rýchly posol na
               koni
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2588755">
       </a>
       10
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bohumil Valizlosť usadil sa znovu do vlačúh.
   </p>
   <p>
    „Môžeš poháňať. Oneskorili sme sa, čo sme odbehli nabok.“
   </p>
   <p>
    Janko mu prikývol. Šiel opatrne po kaštieľ pána Mikuláša Ozubinského, ale potom spukal
         bičom. Scvendžali spiežovčeky, zahrkali hrkálky, za zvlačuhami sa podvihol kúr. Pred
         kaštieľom jeho osvietenej milosti stála ešte korba. Hajdúch prestieral medvedie kože na
         hlavné sedisko, aby hlava a predné laby previseli nazad. Kočiši v gazdovskom dvore už
         širovali sivky a pejky s jabĺčkami na bokoch a stehnách.
   </p>
   <p>
    „Hotujú sa i oni, Janko.“
   </p>
   <p>
    Prikývol mu, nadhodil:
   </p>
   <p>
    „Ale nás nedohonia ani na štyroch.“
   </p>
   <p>
    Kone zaberali dlhým sepkom, pagáče snehu lietali tým dnu i ponad hlavy.
   </p>
   <p>
    Keď prešli Smolce a spúšťali sa k Posadine, podoháňali korbičky, pred ktorými drobčili
         neveľké koníky. V nich sedeli páni v kožuchoch alebo mentiekach, na hlave čiapka ani
         merica, ani nie z janičia, ale hádam z ovce. Bolo dakoľko i zvlačúh s vyparenými mršinami.
         V nich bola hlava pri hlave tiež v takých čiapkach. Sedliackej nebolo vidno medzi nimi s
         kystkou a stiahnutými na uši stranami. Zvlačuhy sa neponáhľajú, ako by sa pýtalo. Kde je
         dolu vrchom, tam zadná čiastka, obsadená prihusto, chcela by ísť pred krivuľami, o ktoré je
         pripätá svoreňom, uváža sa bokom i zahrádza pol vyhladenej cesty. Ale Janko i tu uhľadí
         prázneho miesta, šibne popri nich vo výcval. Ak sa mu pridá udrieť zboku do podošvy, zadnú
         čiastku odhodí prudko nabok; tí, čo sedia alebo stoja, sa zakníšu.
   </p>
   <p>
    Podvihnú naň päste, urazení v zemianskej hrdosti, hoc vidia, že vezie farára a zemana.
         Pred kongregáciou držia mnoho do honoru.
   </p>
   <p>
    „Strela ti v sedliackej pečeni! Ak nevieš móres, naučíme ťa!“
   </p>
   <p>
    Ale Janko sa ich nedurí. Spuká bičom a letí, len sa tak kúri za ním.
   </p>
   <p>
    Zastali pred farou v Posadine. Bohumil Valizlosť prehodil sa ponad drabinku a vyšiel na
         podstenu, Jankovi ukázal okrúhlym pohybom vtiahnuť cez otvorenú bránu do dvora. Vo dvore
         boli zvlačuhy i sane, ale i ozajstné korby so železnou podošvou a ozajstnou figúrou, kde sa
         krivule schádzajú. Kone boli vypriahnuté pod hrubými kobercami a huňami z kozích kostrubín
         a plsti. Ak sa ponevieral dakde chlap, bol vybratý do zimy ako Janko. Haleny boli jedna ako
         druhá, ale v každej dedine s inakším obšitím a ciframi. „Medzi ľuďmi ľudsky, doma bieda
         vždycky,“ hoc o hlade, chlapi do Posadiny išli čisto oblečení. Bola i bieda akási krajšia a
         nie otrhaná. Poriadny človek ju videl i skrytú pod čistými hábami; ak jej nemohol pomôcť,
         aspoň zložil pred ňou klobúk.
   </p>
   <p>
    Bohumil Valizlosť dal poháňať, lebo pred zasadnutím mali sa poradiť o niektorých
         veciach.
   </p>
   <p>
    „Kdeže si? Ja že ani neprídeš!“ vytýkal mu domáci pán.
   </p>
   <p>
    „Začal sa kaziť, odkedy má jarmo na šiji!“ pohrozil mu tučnou päsťou Samo Uhliar, farár
         zácelský.
   </p>
   <p>
    Tably na oblokoch drnčali od mocného hrubého hlasu. Padali veľmi do očú okolo okrúhlej
         červenej tváre červenkasté vlasy trochu do hrdzava, veľmi prihladené. Pod ich ústreším
         okolo hrdla išiel sivý pásik, sťaby chcel ústrešie podfutrovať. Na chodníku, kde sa vlasy
         delia, poznať zjavno šitie. Prečo mu dali na dôstojnú plešinu červenastú parochňu? Prečo
         nešili tenšou niťou? Podoprel si bedro päsťou. Mal dlhý, pohodlný kabát so šnurovaním na
         prsiach a okolo širokých rukávov.
   </p>
   <p>
    „A u mňa sa neukázať, čo?“
   </p>
   <p>
    „Keď je nie ľahko cez vodu. Kým som bol študent, vykričal som dakedy pľúca za
         prievozníkom. Má vraj mrcha plácu, preváža sa málokto, nuž odbehuje do poľa robiť. A kým sa
         dokyvká na pol druhej nohe, tiež sa načakáte.“
   </p>
   <p>
    Rozosmiali sa všetci na zácelskom a jeho prievozníkovi. Farár stál neohrozene s päsťou
         na bedre, trochu rozkročený v dobrých čižmách.
   </p>
   <p>
    „Nemci ťa pokazili, amice. Kým si neprisluhoval okolo ich filozofie o vývoji z nižších k
         vyšším, až ku absolútnemu Ego,
    <sup>
     [
     <a class="footnote" href="#ftn.id2588949" name="id2588949">
      28
     </a>
     ]
    </sup>
    bol si Slovák ako repa. Nosil si so sebou najväčšiu slovenskú cnosť, svätú
         trpezlivosť. Pri nej si sa vynašiel a dobre cítil i pri našom neporiadku. Ale Nemec si
         vymeria všetko, vyráta navlas a od toho neodstúpi. Je ako kvočka. Vyhoď ju sto ráz z
         prázdneho hniezda, sto ráz ti utkvie na ňom.“
   </p>
   <p>
    Bol tu Ďorď Dechtiar s učiteľom Ondrejom Sňeťom, čuhársky farár Michal Ploch. Bolo
         veselo medzi nimi, mali napospol hlas mocný, priučený ku kázni, že Bohumil Valizlosť bol
         medzi nimi trochu vzdušný, ako mľandravý. Lacko Ústeľnický tiež sa cíti nepohodlne medzi
         nimi, hoc mal kedy privyknúť ich spoločnosti. Samo Uhliar i Ploch boli mu prituhá omasta s
         ich slovenskou pražilou. Uhliar pozeral naň nedôverčivo. Bol mu priveľmi ulízaný. Zácelskí
         Drobniakovci majú sa lepšie od Ústeľnických, aspoň sa nevtrepali do dlhov až po uši, ale sa
         držia ako chleboví ľudia: majú baranicu na hlave, čugaňu v ruke, nohavice sa im ligocú
         spredku nad kolenami.
   </p>
   <p>
    Bol tu i katolícky farár zo Sychravy Juro Maduniak a Ján Nepomucký Chovanec zo Svojtína.
         Chovanec bol už čosi starší, ale pekný zjav kňaza, ktorého Peter Spevák mal veľmi rád.
         Maduniak bol mladší, znal sa najlepšie s Bohumilom Valizlosťom, s ostatnými len veľmi
         zbežne. S ním sa znášal ešte ta, hoc mával s ním tuhé dišputy. Bohumil Valizlosť zaradoval
         sa veľmi, že prišli i katolícki.
   </p>
   <p>
    Vo vidieku im nik neprorokoval, že prídu k mitre,
    <sup>
     [
     <a class="footnote" href="#ftn.id2589031" name="id2589031">
      29
     </a>
     ]
    </sup>
    ba sotva k červenému pásu.
    <sup>
     [
     <a class="footnote" href="#ftn.id2589042" name="id2589042">
      30
     </a>
     ]
    </sup>
    Vyberajú cestu nepríhodnú na tie méty. Nevedie ona tŕním a hrboľami, ale
         širokými alejami, ktorými sa ide o paličke, alebo na vozíku až k rezidencii
    <sup>
     [
     <a class="footnote" href="#ftn.id2589060" name="id2589060">
      31
     </a>
     ]
    </sup>
    v Orlove, kde sa delia dary. Iba Spevák bol inej mienky. Veril v skvelú
         budúcnosť Chovanca. Ale čože, keď Spevák veril vo všetko. Mal rád hostí v dome a rád ide
         všade i všade sa cíti dobre. Zaťatí protivníci hovorievali o ňom:
   </p>
   <p>
    „Nech by už tam boli akíkoľvek, len keby boli aspoň ako Spevák. Tiež je tuhý Slovák, ale
         sa dá s ním vyjsť. Nevytŕča na všetky strany ostré klince ako šteť, alebo badadlá ako jež.“
   </p>
   <p>
    Spevák sa neraz vyslovil medzi dôvernými priateľmi:
   </p>
   <p>
    „Nemáš medzi nimi čo vyberať: jeden horší od druhého. Ale bárs sa ohradili múrom zlých
         námer a číhajú spoza neho, nájdete jednako v ňom miestko preskočiť ho alebo i prekročiť, ak
         ho rozhradíte trochu. Najľahšie mu pristúpiť v dobrej spoločnosti. Akosi sa pozabudnú vtedy
         a vyzlečú z oceľového panciera. Podajeden sa vyluskne hotový Slovák ako repa, keď zabudne
         dávať pilný pozor na seba.“
   </p>
   <p>
    Ale sa zišli zhovárať o vážnych veciach. Katolícki farári ak prišli medzi nich, prišli v
         pospolitom záujme. Prišli z kraja, kde hlad už nechal trváce stopy. Začali sa zhovárať o
         hlade.
   </p>
   <p>
    Hneď vyzdvihli, že hlad nezavinila nedbalosť ani lenivosť ľudu. Sú roky neúrod, povodní
         alebo suchoty, potom vzkrsli i choroby pri zemiakoch, hniloba, proti ktorej nevynašli ešte
         prostriedku. Vyhlásili dôrazne veľkú dúfanlivosť ľudu. Hoci zažije každého roku nezdar a
         sklamanie v jeseni, z jari sa chytá s novou nádejou pluha. Nechce sa vzdať práce.
   </p>
   <p>
    „Pomôžu verejné sypárne,“ nadhodil ktosi.
   </p>
   <p>
    Nebolo nikomu do smiechu, ale vybuchol búrlivý smiech. Čo môže osožiť sypáreň v
         Sychrave, kde neurodí nikdy toľko, koľko treba na vyžitie.
   </p>
   <p>
    „Sypárne bolo zakladať v žírnych krajoch a dávať z nich do hladných. Ale ešte dodnes
         necítia toľme naše bohaté kraje za chudobné. Ten cit až teraz začali pestovať ľudia i
         noviny.“
   </p>
   <p>
    „Aká teda pomoc — odkiaľ? Od stolice alebo námestnej rady?“
   </p>
   <p>
    Bohumil Valizlosť dal poháňať tuho, lebo si moc sľuboval od spolupráce katolíkov. Teraz
         akoby i pre nich bola otázka priťažká.
   </p>
   <p>
    Dechtiar videl, že badišovský len preťahuje vec, keď spomína zbytočné veci.
   </p>
   <p>
    „Stolici sa neúfaj. Chudobná je ako kostolná myš. Námestná rada je ďaleko, ďaleko,
         palatín vysoko. Je už tiež veľmi starý. Ale keby bol i mladý, sotva by prišiel navštíviť
         rubársku biedu. Nie je veselo pozerať na ňu.“
   </p>
   <p>
    Ján Nepomucký Chovanec dosiaľ málo hovoril, ale všetci akoby cítili, že on by mal vedieť
         najlepšiu radu. Počúvali ho veľmi pozorne.
   </p>
   <p>
    „Moja rada je veľmi krátka. Pomôž si sám, i Pán Boh ti pomôže. Musíme sa lapať domácich
         remesiel, my tu v biednych krajoch plátenníctva a súkenníctva. Máme už plátennícke dediny.
         Hoc je i v nich neúroda, ale hladu nieto. Plátenníctvo dalo by sa rozšíriť na celý kraj:
         ľanu by patrilo siať desať ráz toľko a učiť ľudí priasť tenšie a chytrejšie. Na to by sa
         zišli remeselnícke spolky.“
   </p>
   <p>
    „Štúrove noviny radia hospodárske.“
   </p>
   <p>
    „Hospodárskym krajom hospodárske, našim remeselnícke, v oboch je tá istá námera pokroku
         a nápravy. Štúr uhádol so spolkami. Mohli by nás pomknúť o hodný kus napred v dedine. Z
         nich by mohol časom vykvitnúť celok, keď by sa začali doplňovať hospodárske i nehospodárske
         kraje. Ale dnes ešte nieto ohlasu na všetkých stranách.“
   </p>
   <p>
    Dechtiar sa usmial, že veru ho nieto všade. Samo Uhliar prikývol červenkastou hlavou.
   </p>
   <p>
    „Nebude ho, bratia, pamätajte, tam, kde nepreniká národná myšlienka. V nej je vlastne
         zárod pokroku a nápravy.“
   </p>
   <p>
    Všetci pocítili, že národné povedomie by bolo mocným hýbadlom. Ale pomaly vniká do
         krajov. Chovanec vyriekol veľmi smelé slovo, ktoré ukázalo vec takú, aká je.
   </p>
   <p>
    „Žatva bude, ale nenazdajte sa, povedomí i nepovedomí, že my budeme jesť z nového.
         Nedožije z nás ani jeden slávnostných obžiniek.“
   </p>
   <p>
    Sklonila sa nejedna hlava a v očiach sa zjavil žiaľ. I Chovanec pozrel smutno do kúta.
         Ale on mal v sebe silu. Podvihol hlavu a riekol:
   </p>
   <p>
    „Do akých časov padlo naše živobytie, takú robotu robme. Na nás čakajú len prípravné
         práce; orať v tvrdej celine, mať krvavé mozole a siať. Čo i obsejeme kus poľa, čakajúc
         úrodu, nám sa ešte nedostane z nej nič. Náš údel je tvrdá, ťažká prednovka. Nejeden z nás
         jej neprežije. Ale myslím, to je nie ešte prekážka orať, siať, honobiť budúcim. Verte mi,
         náš údel je nie tiež nevďačný. Hodno ho vziať do náručia a niesť.“
   </p>
   <p>
    Väčšine prítomných stala pred oči svetlá postava Štúra. Ani on nesľuboval vrstovníkom
         iné, ako tvrdú prednovku a ťažké prípravné práce. V tom vedomí vyšli i do života,
         pripravovať žeň a prenášať prednovku trpezlive a odhodlane. Sychravský plebán, mocný a
         zdravý, pridal sa k Chovancovi.
   </p>
   <p>
    „Do prípravnej práce treba sa už raz chytiť: bez nej nieto počiatku. Nechytili sa tí
         pred nami, chyťme sa my. Buďme radi, že sme tu, v slovenskej spoločnosti. V nej je predsa
         najlepšie, lebo kto hľadá odmeny a výhody, nepríde medzi nás.“
   </p>
   <p>
    Nuž mali sa o čom zhovárať u Speváka. Prešli na iné predmety, na pálenčený mor, na ťažký
         stav ľudu bez obrany, zárobku a školy. Hovorilo sa o spolkoch miernosti a nedeľných
         školách. Porada u Speváka bola plodnejšia než zasadnutia na stoličnom dome.
   </p>
   <p>
    Vidiecky dom čaká. Otvoril bránu na obe krídla, ktorou sa ide do chodieb v prízemí i na
         prvom poschodí i do štvorhraného dvora. Pred bránou stojí vidiecky hlavný hajdúch Števko
         Košinár s vytasenou šabľou. Vysmolil fúzy, najskôr vyvoštil, lebo trčia na stranu ani
         klince. Mentieku čerešňovej farby má len zahodenú, hoc je zima. Biele frumbije na prsiach
         držia ju v polohe. Pod šnurovaný dolomán si obliekol dobrý kožuštek bez rukávov. Paráde
         neškodí, ešte skôr dodáva prsiam hrdinskej širokosti. Mal by stáť ako svieca, ale keď je
         sám, prestúpi z nohy na nohu i dupne, že sa zacelembá sem-tam biela kystka vo výreze
         čižiem. Na hlave má závažnú kučmu o bielom práme, na ktorom je prehodený súkenný lalok
         višňovej farby. Ako prestupuje, kapsička na dlhých remencoch sa mu opála okolo piat. Oziaba
         v úradných čižmách, hoc si dal okolo prstov čosi vlny, i onuce trochu hrubšie.
   </p>
   <p>
    Obďaleč od Košinára stoja hŕbky pánov, ktoré sa nemôžu zrásť v jednu veľkú. Vidno tam i
         ošúchaných mentiek o vypĺznutých prámoch z líšky alebo tchora, ale vidno i bohaté
         baršúnové, pri ohromných baraniciach i kučmy s bielym perom. Samuel Primitivus Robko má
         červený kožuch a svoje sivkasté kapce. Pán Tomáš Sztupay nie je dôkladne oblečený. Dupká
         pri ňom zaujate. Široké sáry logajú mu okolo listov nôh. Stoja pri obnosených mentiečkach.
         Ba hneď pri nich sú tí v baraniciach a zemania v nohaviciach z valaského súkna, ibaže
         čierneho. O šabličke ani chyrovať, najviac ak má niektorý mosadznú valašku. To sú skromní
         dedinskí zemania, medzi nimi jesto i slávnych mien Ozubinský, Smolecký, Záhradnický,
         Korbeľ, ale najviac sú len Valovici, Krušovici, Drobniakovci, Raškovci. Ale i z ich famílie
         prisluhuje podajeden pri zelenom stole medzi ozajstnými zemskými pánmi, s listinami od
         Karola Róberta
    <sup>
     [
     <a class="footnote" href="#ftn.id2589386" name="id2589386">
      32
     </a>
     ]
    </sup>
    alebo Žigmunda,
    <sup>
     [
     <a class="footnote" href="#ftn.id2589398" name="id2589398">
      33
     </a>
     ]
    </sup>
    ktorí neorú, nesejú, samo sa im rodí.
   </p>
   <p>
    Popod domy stoja slúžky a mešťania na úslní. Radšej sa držia pod ústreším, lebo dolu
         ciagľami sa už dosť dobre leje. Mohlo by sa i ušustnúť z dachu, kde sneh podmokol priveľmi
         vlastnou teplotou dachu. Paholci tiež postávajú pod ústreším a sedliaci, ktorí prišli
         foršpontom z dedín doviezť pánov a farárov na kongregáciu. Pod farským ústreším pozerá
         Janko Drozdík, pri ňom je kurátor Skokan.
   </p>
   <p>
    „Nech tu skapem, chlapče, ak je to tam nie ten čeľadník, čo vám prišiel na hostinu kaziť
         tanec.“ Janko ho už prvej videl dochodiť k skupine, kde bol Samuel Primitivus a Tomáš
         Sztupay. Hoc bol na zime, začal ho hneď podchádzať var spod srdcovej jamky. „A čo ste mu
         ozaj urobili, mládenci?“
   </p>
   <p>
    Janko voľky-nevoľky sa musel priznať, že mu nič neurobili. Inak sa vec netýkala
         mládencov, ale jeho.
   </p>
   <p>
    „Otec by sa veľmi nahneval, keby sa pobil s úradníkom.“
   </p>
   <p>
    Skokan mu prisvedčil veľmi vážne.
   </p>
   <p>
    „Otec má pravdu. Nepochodil by si dobre, nech by si sa pobil so zemanom. Zemania by ťa
         súdili a našli vinu iba na tebe. Vrana vrane oka nevykole. Ale nech by ťa súdili, keby si
         bol vtedy postriehol naňho niže dediny a ochladil ho poza uši.“
   </p>
   <p>
    „Keby mi bol vtedy dakto poradil!“
   </p>
   <p>
    „Ja som ti mal pošepnúť, starý cap. V tej veci nehodno nechať, aby ostalo pánovi
         navrchu. My nejdeme na ich tanec, nemajú oni čo chodiť na náš. A daj čertovi palec, uchytí
         celú ruku. Na dievky sú páni veľmi úlipní.“
   </p>
   <p>
    Jankovi bolo až horúce, hoci stál na zubatom slnci. Darmo banovať po nečase, keď sa
         nevyvŕšil za horúca, teraz sa už nevyvŕši. Variac v sebe všakové pomsty na Elečka i na
         rechtorov, pri ktorých ho vidí smiať sa iste nad sedliakom, nepozerá na hŕbu Cigánov,
         obďaleč od zemanov a veľkých pánov. Zišli sa do Posadiny azda z celej Rubárskej stolice.
         Vyvodí im Vojto Hadík, skrčený skoro vo dva konce vo veľkých čižmách. Koľko má rokov, nevie
         ani sám. Vajdovstvo ide v jeho rodine z otca na syna i vysoký vek. V Rubárskej stolici
         sotva bude človeka, žeby bol videl Vojta inakšieho, ako je tu. Ostatní Cigáni sa držia hrdo
         v ľahkom obleku, hlavu dohora, klobúk nakrivo, za ním pero morky alebo sojky. Z nich si je
         každý povedomý, že je na to, aby mal kto retiazky zvárať a klince sekať, hoc počuť, že v
         Prahe urobili dielňu, ktorá ich v jeden deň naseká dvadsaťtisíc. Cigánky sú v kocnoch od
         hlavy do päty, na nohách sú papuče z onuciek a handár. Nebude im horúce, ale sa nekrčia a
         nedúchajú do dlaní. Za otrhaný kocon drží sa dvoje-troje kučeravých menších. Najmenšiemu
         celembá brčkavá hlava z batôžka na chrbte. To je už potom národ, ktorý má rád svoj pôvod a
         vlasť! Nepoddá sa ani podnebiu. V Rubárskej stolici sa tak nosí, akoby bol ešte v prastarej
         vlasti, skadiaľ vyšiel.
   </p>
   <p>
    Na námestí sa všetko pohýbalo. Od horného konca vidno hajdúcha na koni, ako cifruje pod
         ním a hádže bielu penu. Šabľa mu bije koňa do boku, na druhej strane sa opála kapsica. Za
         hajdúchom vyšli paripy; prvý pár sivých, druhý pejkov. Na bokoch a bedrách sa im mení od
         úhľadných jabĺčok. Liace všetkých štyroch drží v mocnej ruke kočiš, v druhej parádny bič,
         ktorý sa mu hadí okolo pleca. Pri ňom sedí vyšnurovaný hajdúch v takom obleku, ako je
         Števka Košinára.
   </p>
   <p>
    Na zadnom sedisku na medvedích kožiach sedí jeho osvietená milosť Mikuláš Uzdic de
         Zemrud, Blatna et Ozubinis.
    <sup>
     [
     <a class="footnote" href="#ftn.id2589533" name="id2589533">
      34
     </a>
     ]
    </sup>
    Na kučme mu povieva vysoké biele pero z obruče, vysadenej drahým kamením. Na
         stuhe o zlatých strapcoch, čo má okolo hrdla, skveje sa široká zlatá reťaz so sponkami. Na
         nej sa tiež mení drahé kamenie, podchvíľou blysne na slnci na jednom-druhom mieste
         vybrúsenou plôškou. Reťaz spína ťažkú tmavozelenú mentieku s čiernou kožušinou. Sedisko je
         čosi nízke. Kto sedí v ňom, musí tu tuho zaľahnúť na zadné operadlo, pokryté medveďou
         kožou. Ale i tak, pololežiac, ten, čo dnu sedí, každému sa zjaví ako veľký, driečny chlap.
         Je oholený v tvári, len pod nosom má krátke fúzy a na lícach sa spúšťajú nedlhé, úzke
         pásiky lícnej brady. Spod kučmy sa vlnia husté svetlé vlasy. Tvár je ešte dosť mladá. Vo
         fúzoch badať len málo sivých vlákenok. Oči mu blúdia po domoch, po ľuďoch pod stenami.
         Usmievajú sa veselo, ako ho pozdravujú. Veľmi často im kývne rukou. Pred vidieckym domom z
         hŕby veľkých pánov ozvalo sa ,Vivat‘, ale i ,Éljen‘.
    <sup>
     [
     <a class="footnote" href="#ftn.id2589576" name="id2589576">
      35
     </a>
     ]
    </sup>
    Malí zemania skríkli veľmi mocne vo tri-štyri vrhy ,vivat‘. Osvietený kýval
         rukou a hlavou. Rozleteli sa i obloky na fare. Ukázali sa tváre Spevákových hostí, zahrmelo
         na námestie:
   </p>
   <p>
    „Sláva, sláva, sláva!“
   </p>
   <p>
    Bolo rozoznať hrubý mocný hlas Uhliara a hlboký, kovový Jura Maduniaka.
   </p>
   <p>
    Hodnostár sa obrátil náhlivo k fare, kýval hosťom oboma rukami. Vidno, je šťastný. Mal
         rád Posadinu, i vidiecky dom i veľkú kúriu Tobiáša Drobniaka v meste, prv ako sa príde na
         námestie. Veľká drevená stavba na múroch z veľkých zvariakov, opásaná povlačou z doštičiek,
         vyrezaných na srdcia a dlhé krčiažky. V pivniciach pod domom bolo dobré víno. Mal všetko
         rád, i sedliacke domy v Smolciach, i tie akoby vrastené do zeme. Mal rád mešťanov, slúžky a
         paholkov, židov, ktorí prišli pozrieť jeho slávu, i otrhaných Cigánov.
   </p>
   <p>
    Štvorka vtiahla pod bránu. On stál v korbe, hajdúsi prileteli, brali kožušiny do
         náručia. Keď si stal ku korbe a narovnal sa, bol vysoký, rovný ani jedľa, vyšší od Števka
         Košinára. Pekne sa niesla jeho hlava na širokých pleciach, milá a mladá, hoc okolo uší tiež
         badať šedivé vlákna. Najkrašia okrasa tvári bol usmievavý dobrý pohľad. Keď hajdúsi
         obskakovali okolo neho, on i tu obsluhu prijímal s povďačným úsmevom. Osobný hajdúch mu
         narovnával parádnu mentieku, lebo darmo, pokrkvala sa v korbe. Osvietený postál, kým ho
         obriadi. Vytiahol z dolomána meštek, cez ktorého oká sa zablyšťali rimštiaky, biele ako
         srieň. Vybral dva a vtisol ich hajdúchovi do dlane, naložiac mu čosi veľmi ticho.
   </p>
   <p>
    Hajdúch vytreštil naň oči, mal vôľu pokrútiť hlavou, ale sa obadal, že sú dnes v paráde.
         Keď šiel popri Košinárovi, ukázal mu na dlani dva biele.
   </p>
   <p>
    „Dobre ťa ovalil, bohuprisám!“
   </p>
   <p>
    „Toho tam, čerta!“ pohodil hlavou k Cigánom.
   </p>
   <p>
    „Dva rimštiaky! Celý deň mi budú vrešťať okolo uší.“
   </p>
   <p>
    Mal pravdu Košinár. O chvíľu sa strhol vresk medzi Cigánmi. Starý vajda vyskakoval vo
         veľkých čižmách, mladí strhli klobúky, vrieskali ,Vivat‘ i ,Éljen‘. Prišli pod vidiecky dom
         a vykrikovali, lebo v oblokoch zazreli pánov v paráde. Mysleli si, hádam, že poprší na nich
         bielymi odhora. Potom sa ozvali ženy, začali kričať; vidno, nie na slávu, ale v nadávkach.
         Zvada sa chytila i chlapov, dali sa do klbka. V trme-vrme starý Vojto sa oddelil od nich,
         za ním išlo dakoľko chlapov a ženy. Ale vajda sa dal vnohy. Pred ratúzom kdesi ho dolapili.
         Horko-ťažko pristal premeniť rimštiak, ale z holbovky nechcel deliť spravodlive. Tam sa už
         poklbčlli naozaj, premožená strana vrátila sa so škrekom pred vidiecky dom, nesúc vážny gravamen
    <sup>
     [
     <a class="footnote" href="#ftn.id2589694" name="id2589694">
      36
     </a>
     ]
    </sup>
    proti nespravodlivému vajdovi.
   </p>
   <p>
    Za ten čas korbu odšutrovali do vyriadeného dvora, štvorku vypriahli a odviedli do
         maštale hajdúsi a kočiš. Osvietený vyšiel na prvé poschodie. V predizbe už čakal hajdúch a
         otvoril mu dvere do jeho teremu.
   </p>
   <p>
    Svet sa pomaly rozišiel z námestia a spod stien. Len pred farou stáli, čo prišli s
         foršpontom.
   </p>
   <p>
    „Prišlo ich ani tých havranov, vraj radiť sa o všetkom, čo treba stolici. A ono je taká
         rada, že si podelia úrady. Nám z koláča dieru, bárs platíme, robíme len na nich. Ešte im i
         pole musíme obrobiť. Z úrody im znášame desatinu a ešte dávky stolici, komore a každému
         čertu. Sedliak hrdluj, plať a čuš.“
   </p>
   <p>
    Také reči sa už trúsili okolo Janka pod farskou stenou. Sedliak robil, platil, ale už
         začal hovoriť, hoc len po kútoch a pošepky, medzi dobrými známymi.
   </p>
   <p>
    „A ešte kadejaký pobehaj príde na tanec robiť nezdobu medzi poriadnou mládežou, a naši
         mu nedajú po ňucháči.“
   </p>
   <p>
    Kurátor Skokan to povedal ticho, skoro do ucha Jankovi.
   </p>
   <p>
    Janko zaťal zuby od jedu i hanby. Stisol tuho Skokanovi rameno.
   </p>
   <p>
    „Strýko, čušte!“
   </p>
   <p>
    Bol mu zasa pred očima výjav v panskom regále. Ale mu zuneli v ušiach potupné hany
         badišovského rechtora na sedliaka. Tie ho rozhorčili skoro toľme, ako opovážlivosť
         úradníka. Ak sa pobiť, prichodilo by sa pobiť pre všetko odrazu. Hana na sedliactvo padá i
         naňho.
   </p>
   <p>
    Odľahlo mu veľmi, keď zazrel otca prichádzať od ratúza. Na ruke mal obesenú čugaňu,
         celembala mu pri sviatočných nohaviciach. Vlasy a pásiky lícnej brady sa blyšťali tuhou
         červenosťou na slnci. Len tých dakoľko sivých vlasov svietilo ako srieň.
   </p>
   <p>
    „Čo tu robíte, ňaňo?“
   </p>
   <p>
    Otec zastal a začal mu vysvetľovať veľmi vážne.
   </p>
   <p>
    „Koniec roku je tu. Ohlásil som sa v soľnom sklade o furmanku na budúci rok. Nedbal by
         ju vykonať po Žilinu. Pomaly i Ondrej sa bude musieť privykať. Nebudete sedieť všetci
         doma.“ Usmial sa, pozrel naň významne. „Ešte by ste sa hrýzli medzi sebou pri ustavičnom
         domárstve.“
   </p>
   <p>
    Janko sa trhol nadurdený, čo to povedal otec. Ale sa udobril, v jeho sivých očiach
         postriehol niečo veľmi teplého, čo rozohrieva.
   </p>
   <p>
    „Jednou cestou uvidím, čo robia tí tam,“ hodil hlavou k vidieckemu domu. „Keď už čušíme,
         pôjdeme ich aspoň pozrieť a počúvať. Pôjdeš i ty.“ Janko pozrel naň udivený. Čo by robil na
         stoličnom dome medzi zemanmi? „Počúvať je slobodno.“
   </p>
   <p>
    Kurátor mu dal znak, aby ho čakal tuná. On vošiel do fary.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2588949" name="ftn.id2588949">
        28
       </a>
       ]
      </sup>
      <span class="emphasis">
       <em>
        Nemci ťa pokazili. Kým si neprisluhoval okolo ich filozofie o vývoji z
                  nižších k vyšším, až ku absolútnemu Ego
       </em>
      </span>
      — narážky na učenie nemeckej
               idealistickej filozofie, najmä na dialektickú metódu Heglovej (1770 — 1831) filozofie
               a subjektívnoidealistickej teórie poznania Immanuela Kanta (1724 — 1804), ktorý učí,
               že sa jednota prírody nevytvára materiálnosťou prírody, ale jednotou poznávacieho
               subjektu „Ja“
     </p>
    </div>
    <div class="footnote">
     <p>
      <sup>
       [
       <a class="para" href="#id2589031" name="ftn.id2589031">
        29
       </a>
       ]
      </sup>
      <span class="emphasis">
       <em>
        mitra
       </em>
      </span>
      — biskupská a pápežská čiapka
     </p>
    </div>
    <div class="footnote">
     <p>
      <sup>
       [
       <a class="para" href="#id2589042" name="ftn.id2589042">
        30
       </a>
       ]
      </sup>
      <span class="emphasis">
       <em>
        červený pás
       </em>
      </span>
      — znak dekana, t. j. cirkevného hodnostára,
               ktorému podlieha niekoľko farností
     </p>
    </div>
    <div class="footnote">
     <p>
      <sup>
       [
       <a class="para" href="#id2589060" name="ftn.id2589060">
        31
       </a>
       ]
      </sup>
      <span class="emphasis">
       <em>
        rezidencia
       </em>
      </span>
      — sídlo biskupa
     </p>
    </div>
    <div class="footnote">
     <p>
      <sup>
       [
       <a class="para" href="#id2589386" name="ftn.id2589386">
        32
       </a>
       ]
      </sup>
      <span class="emphasis">
       <em>
        Karol Róbert
       </em>
      </span>
      (1309 — 1342) — uhorský kráľ, panovník z rodu
               Anjou
     </p>
    </div>
    <div class="footnote">
     <p>
      <sup>
       [
       <a class="para" href="#id2589398" name="ftn.id2589398">
        33
       </a>
       ]
      </sup>
      <span class="emphasis">
       <em>
        Žigmund
       </em>
      </span>
      — Žigmund Lucemburský (1364 — 1437), od r. 1382
               uhorský kráľ, od r. 1400 nemecký kráľ, v rokoch 1436 — 1437 český kráľ
     </p>
    </div>
    <div class="footnote">
     <p>
      <sup>
       [
       <a class="para" href="#id2589533" name="ftn.id2589533">
        34
       </a>
       ]
      </sup>
      <span class="emphasis">
       <em>
        Mikuláš Uzdic de Zemrud, Blatná et Ozubinsis
       </em>
      </span>
      (lat.) — Mikuláš
               Uzdic zo Zemrúd, Blatnej a Ozubín
     </p>
    </div>
    <div class="footnote">
     <p>
      <sup>
       [
       <a class="para" href="#id2589576" name="ftn.id2589576">
        35
       </a>
       ]
      </sup>
      <span class="emphasis">
       <em>
        Vivat… Éljen
       </em>
      </span>
      (lat. … maď.) — Nech žije!
     </p>
    </div>
    <div class="footnote">
     <p>
      <sup>
       [
       <a class="para" href="#id2589694" name="ftn.id2589694">
        36
       </a>
       ]
      </sup>
      <span class="emphasis">
       <em>
        gravamen
       </em>
      </span>
      (lat.) — žaloba, sťažnosť
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2589844">
       </a>
       11
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vo fare bola tuhá hádka. Ktosi navrhol:
   </p>
   <p>
    „Hovoriac raz o hlade, bolo by sa zmieniť i o pálenke.“
   </p>
   <p>
    „O pálenke my nemáme čo hovoriť. Náš ľud nepil a ani teraz nepije.“
   </p>
   <p>
    Evanjelickí farári pozerali zadivení na plebána
    <sup>
     [
     <a class="footnote" href="#ftn.id2589874" name="id2589874">
      37
     </a>
     ]
    </sup>
    Chovanca. Pálenčený mor išiel Slovenskom divne. Preskakoval celé kraje, v iných
         krajoch nakazil zasa všetko. Kde kvitli dobré domáce remeslá, pálenka nemala prístupu.
         Majetný ľud sa o ňu neozrel, ale si mohol dovoliť vína alebo piva. Záhaľka zvádzala ľudí do
         krčmy a naučila ich pomaly vysedávať v nej, márniť čas v pijatike a neužitočných
         rozhovoroch za dlhým stolom. I sedliakovi sa žiada pozhovárať tu i tu s rovesníkom. Ak sa
         nemajú kde inde schádzať, schádzajú sa v krčme okolo holbovky a mlátia celé dni prázdnu
         slamu.
   </p>
   <p>
    Vec by bola odbavená, vec veľmi háklivá; pijatiky nieto, miestami jej jesto čosi, ale sa
         dá pôsobiť proti nej. Osobný styk, napomínania, kostol a teraz už, ďakovať bohu, i nedeľná
         škola urobí viac dobrého, lebo sa dá opakovať, koľko ráz treba, ako vystúpenie proti nej
         raz za rok na kongregácii. Bolo všetkým akosi nedobre. Cítili, že otázka patrí predsa len
         pred slávne stavy a rady.
   </p>
   <p>
    Bohumil Valizlosť sa veľmi zachmúril. Tvár i tak akoby stlačená, akoby sa bola skrátila
         ešte väčšmi. Rozvlnená štica jej dodala výrazu akejsi zaťatej prievratnosti.
   </p>
   <p>
    „O páleniciach nemôžeme čušať, keď ľud hladuje.“
   </p>
   <p>
    Ďorď Dechtiar očervenel, oči mu vyskočili.
   </p>
   <p>
    „Nie je na čase hovoriť.“
   </p>
   <p>
    „Je načase. Nesmieme čušať. Ja budem hovoriť.“
   </p>
   <p>
    Ďorď Dechtiar sa hodil k nemu. Žily mu navreli na čele, mal požrať očima badišovského.
   </p>
   <p>
    „Či ti to pomôže? Zahuckáš na seba odrazu kŕdeľ hladných psov.“ Pristúpil k nemu a
         pozeral naň hrozive. „Či vieš, čo je pálenica? Dotkni sa jej, a zjačí všetko, čo z nej
         tučnie. Nahľadíš sa, do čoho sa vtrepeš. Maďarčina je čert, ale pálenka a pálenica je mu
         stará mať.“
   </p>
   <p>
    Bohumil Valizlosť urobil pastičku a hodil ňou pred rozpajedenou tvárou Dechtiara.
   </p>
   <p>
    „Neduríme sa ani čerta, ani jeho matere!“
   </p>
   <p>
    I jemu skákali iskry z očí.
   </p>
   <p>
    Kurátor vstúpil do izby, ale ho nik nespozoroval. Všetko sledovalo zápas Goliáša s Dávidom.
    <sup>
     [
     <a class="footnote" href="#ftn.id2589976" name="id2589976">
      38
     </a>
     ]
    </sup>
    Drozdík stál ako prikovaný, nevediac, o čom sa hádajú.
   </p>
   <p>
    Ďorď Dechtiar pozrel naň s jedom, kto sa mu to stavia. Skrútil hlavu, i zasa ju obrátil
         k nemu.
   </p>
   <p>
    „Samá prenáhlenosť! Zapálené hlavy!“
   </p>
   <p>
    Bol dobrý Slovák, ale nerád sa dal tisnúť do priekov; keď predsa len musel ísť do nich,
         jedoval sa vždy na tých, ktorí ho strhli, že sú oni pôvod galiby, nie na krivdu, do ktorej
         prichodilo rúbať. Myslel i on v sebe, že mrazu by zaraz nebolo, keby nie teplomer, ktorý ho
         ukazuje na stupnici.
   </p>
   <p>
    Hádka sa skončila, išli na vidiecky dom v hŕbe, ale hŕba bola roztiahnutá. Popredku
         rušal Ďorď Dechtiar, ani fúra. Ešte mal žily navreté na čele. Čo tá stlačená hlavička
         vyňuchá vždy, do čoho durknúť? Myslí, že je buková kiahnica? Veď ju on raz prebije! Už raz
         nabehol na Ozubinského Baltazára. Nevie, že je Baltazár rozpajedený bujo, ktorý mrmle s
         hlavou pri zemi, hotový brať na rohy.
   </p>
   <p>
    Bohumil išiel medzi ostatnými, pri ňom kurátor v rozpakoch pre tú zvadu, ktorej nevedel
         pôvod. Tamvon sa pridal k nemu Janko a kurátor Skokan. Farár sa zjedal, ako môže dobrý
         Slovák zvrtnúť, keď prichodí hovoriť a postaviť sa rozhodne. Čo je zásada? Azda kvietok v
         kvietniku, aby opájal krásou a vôňou, nie prísne pravidlo a merítko? Treba ich niesť všade
         a prikladať na pomery a veci.
   </p>
   <p>
    Už na chodbe boli dedinskí s valaškami. Hundrali, nevediac sami, na čo, proti komu.
         Dechtiar popredku vošiel medzi nich.
   </p>
   <p>
    „Nože, páni bratia, pusťte ma trochu. Máme povedať čosi pilného jeho osvietenej
         milosti.“ Vyčnieval medzi nimi ani Ďumbier medzi horami. „A čo tu chcete, kurátor?“ obrátil
         sa zarazený na Michala Skokana, ako sa pretískal za ním. Hovoril mu veľmi ticho. „Ešte vás
         dokaličia tými valaškami a mne ostane opletačka s vašimi koňmi.“
   </p>
   <p>
    „Prišiel som pozrieť, čo páni robia, dvojictihodná milosť pán farár. Ale okaličiť sa
         nedám.“
   </p>
   <p>
    „Každý sa chlapí, kurátor, keď sa ide biť. Ale zmúdrie, keď sa mu zmelie.“
   </p>
   <p>
    „Ale palica má dva konce, dvojictihodná milosť pán farár.“
   </p>
   <p>
    „Veď už, len či ho lapíte, kurátor, ten druhý! Poprebíjajú vám hánky.“
   </p>
   <p>
    Dechtiar popredku, iní za ním ani dlhý had, Skokan zápäť za farárom. Ale nešiel ďaleko.
         Ktosi ho lapil za halenu. Bol to Janko Drozdík. Ťahal ho k dverám. Hoc mu bolo proti srsti,
         postavil sa k nim. Ale i tak, čo boli okolo nich, zazerali, čo tu chce sedľač.
   </p>
   <p>
    Bohumil Valizlosť bol medzi ostatnými. Ťažko sa mu bolo odtrhnúť od Drozdíkovcov a
         Skokana. Podobalo sa mu vtedy, že sú to jeho jediní priatelia. Nemalo by vlastne ani zmyslu
         pretískať sa až sem, nebyť ich tam, pri dverách. Pozrel ešte raz k nim. Drozdík pozeral
         naň, akoby v jeho oku bol pohľad všetkých neprítomných, vysúdených z týchto teremov. Usmial
         sa mu a prikývol hlavou. A on aby mlčal? Pretískal sa tuho, či by si nevybojoval lepšie
         miesto.
   </p>
   <p>
    Pomedzi dedinských len išlo ešte ta, tí ustupovali dosť slušne, hoc smrdela od nich
         borovička i pálenka a oči im svietili. Ale odrazu prišli k múru mládencov so znakmi Védegyletu,
    <sup>
     [
     <a class="footnote" href="#ftn.id2590122" name="id2590122">
      39
     </a>
     ]
    </sup>
    napospol v šnurovaných dolománikoch. Boli stisnutí natoľko, že by sa ani
         nedostali k šabličke.
   </p>
   <p>
    „Páni bratia, pusťte ma trochu, mám pojednávať o dôležitej veci.“
   </p>
   <p>
    Zo strany sa ozval ktorýsi: „Čo ondie? Nevie ani štátnu reč?“
   </p>
   <p>
    „Pusťte ma len akomak!“ Dechtiar prosil veľmi ponížene, ale chlapáka pred sebou chytil
         za plecia a zvrtol ani vreteno. Chlapák sa nenazdal, iba keď bol von z radu a Dechtiar si
         robil čosi širšie miesto, lebo mu chlapákovo nestačilo. „Myslíte, že sme v Hontianske],
         alebo Biharskej?“ Tu už zhrmel, až všetko stíchlo v dvorane. „Daromná hodina, miesta musí
         byť pre všetkých.“ Vypleštil oči, skrúcal sa na jednu-druhú stranu, stúpil na prsty jednému
         i druhému susedovi, že osŕkali. Keď ich vystavil z radu, mal nadostač voľného miesta.
   </p>
   <p>
    Boli z Védegyletu a chceli robiť ozaj, čo robili ich priatelia po iných stoliciach.
         Dechtiara a ostatných znali sčiastky, ale sa stavali, že ich neznajú. Prišli sem zastupovať
         nové smery. Iné smery mali za zradu na pravde, ale zároveň cítili, že ešte si len razia
         cestu. Pred sebou majú veľkú hŕbu takých, ktorí chcú staré poriadky, za sebou veľkú, ešte
         väčšiu hŕbu, ktorá sama nevie, čo chce. V tom rade, čo sa ťahá za Dechtiarom ako had, je
         najmenšia hŕbka, ale napospol takých, ktorí vedia, čo chcú. Ešte neukázali, s kým držia.
         Majú jazyk, vedia si zastať. Ktovie, či sa nezastanú k nim?
   </p>
   <p>
    Dostali sa naostatok na miesto, skadiaľ mohli pozerať i vidieť. Na vyvýšenom mieste sedí
         osvietený. Pod ním viceišpáni, hlavný notár, poboční notári, kasaperceptor,
    <sup>
     [
     <a class="footnote" href="#ftn.id2590212" name="id2590212">
      40
     </a>
     ]
    </sup>
    slúžnodvorskí, jurasori, iní pisári až hen po kastelána
    <sup>
     [
     <a class="footnote" href="#ftn.id2590224" name="id2590224">
      41
     </a>
     ]
    </sup>
    Antola Rašku. Bol bez mentieky, v tmavom dolománe. Spod ľavého lakťa, ako sa
         opieral o bočné operadlo, vykukovala rukoväť šable, vybitá drahým kamením. Okolo drieku
         ligotal sa zlatý pás s vypuklou ťažkou prackou. Viac ako oblek a skvost bol hoden on sám,
         najkrajší chlap v stolici, nebodaj i piatich stoliciach. Jeho zjav dodával lesku
         zhromaždeniu. Hovorilo sa o ňom, že je veľký frajerkár, pri madridskom poslanstve strávil
         mladé roky. Na dvore Márie Kristíny
    <sup>
     [
     <a class="footnote" href="#ftn.id2590246" name="id2590246">
      42
     </a>
     ]
    </sup>
    mal vraj šťastie pri dámach. Isté bolo, že vo Viedni bol obľúbený. Jedni
         hovorili, že ho drží gróf Kolowrat, iní, že je priateľom samého arcikniežaťa Ludvika,
    <sup>
     [
     <a class="footnote" href="#ftn.id2590272" name="id2590272">
      43
     </a>
     ]
    </sup>
    brata kráľovho. Jeho usmievané oči blúdili po zhromaždení, prenikli až hen, k
         dverám. Medzi inými zazreli i sedliacke hlavy o dlhých vlasoch pri dverách.
   </p>
   <p>
    Michal Skokan stratil všetku smelosť odrazu. Radšej by bol tamvon, keby ho Števo Košinár
         nebol vpustil.
   </p>
   <p>
    „Pozerá, ľaľa, jednostaj na nás, bohuprisám. Ešte nás vyprášia.“
   </p>
   <p>
    Drozdík bol tiež veľmi zarazený. „Vyprášiť vari ako vyprášiť.“ Nemyslel, že by sa našiel
         ľahko hajdúch vložiť naň ruku. „Ale pozerať pozerá veľmi, a ak mu zavadziame, mohli by sme
         aj ísť. Beztoho nás tisnú.“
   </p>
   <p>
    Bol zmätený, nevedel, či ísť, či ostať. Oči tamtoho nespúšťali sa z neho, on tiež
         pozeral naň v rozpakoch a začal sa pomkýnať k dverám. Ale ten tam prižmúril oči i pokrútil
         hlavou, lenže nepozorovane. Drozdík nedal na to nič, možno ho balamutia vlastné oči a
         pomkýnal sa k dverám. Tamten sa trochu obrátil v kresle a povedal čosi osobnému hajdúchovi,
         ktorý stál za ním, i prestal pozerať k dverám.
   </p>
   <p>
    Hajdúch vošiel do bočnej. Drozdíkovi odľahlo, keď už nepozerali viac naň. Bol už beztak
         vo dverách. Skokan pri ňom a Janko pri Skokanovi. Keď mal vykročiť na chodbu, tam zvonku ho
         chytil ktosi za plecia. Drozdík sa obzrel a videl hajdúcha.
   </p>
   <p>
    „Nezavadzajte vo dverách, chlapi. Prejdite ta, prejdite.“
   </p>
   <p>
    Hovoril dosť surovo, i Drozdíka socal bezohľadne pred sebou.
   </p>
   <p>
    „Nesocaj ma!“ Drozdíkovi zasvietili oči. „Ak máš dačo so mnou, povedz. A pusť ma von.“
   </p>
   <p>
    „Vo dverách nesmieme zavadzať,“ vyhovoril sa hajdúch. Usmial sa, akoby nebol počul, ako
         naskočil naň Drozdík. Prevliekol sa odrazu popri ňom ani máčik, že odrazu bol pred ním.
         Potom ho chytil za ruku a viedol ho za sebou až k múru šnurovaných. „Tu stojte! Tu
         nezavadziate.“ K Drozdíkovi potisol Skokana i Janka. Hajdúch vyšiel na chodbu a o chvíľu
         bol za chrbtom osvieteného. Ten už nepozeral na Drozdíka, iba raz sa ho dotkol okom letmo.
   </p>
   <p>
    Boli na dobrom mieste, mohli sa rozhliadať po dvorane. Okolo nich boli samí dedinskí.
         Zazreli, čo tu hľadá sedľač, ale nešomrali. Videli, čo hajdúch urobil prvej. Drozdík by bol
         i privykol na svojom mieste, ale ho Skokan jednostaj bádal do boku, Drozdík ho naostatok
         zakríkol.
   </p>
   <p>
    „Dali nás sem, nuž ostaňme. Iba ak sa bojíte.“
   </p>
   <p>
    „Ale ja?“
   </p>
   <p>
    Drozdík mu stisol ruku, aby mlčal, lebo hlavný notár začal čítať dlhú výročnú zprávu.
         Aká bola dlhá, také dlhé boli i vety. Snovali sa ako z klbka a keď konečne vyšiel výrok,
         zabudol si dávno, čo ho bolo predišlo. Bola to mäsiarska robota, notár ich snoval, ako keď
         mäsiar snuje z barana dlhé črevá, urobiac na nich uzol na konci. Ako ich vyťahoval z
         veľkého písma, tak sa knísal. Bol temer ako kyvadlo na hodinách. Jeho veľmi dlhá mentieka
         sa tiež opálala v dolných krajoch obšitá čajsi kunou, že i prám i súkno bolo ako vyplavené.
   </p>
   <p>
    Bohumil Valizlosť bol by chcel vytiahnuť zmysel tohoto všetkého. V zhromaždení ho
         nenašiel, iba ľahostajnosť a očakávanie, kedy bude koniec. Hľadal ho na vyvýšenom mieste.
         Oči Mikuláša Uzdica mu dotušili usmievavo: „Ale si ty len blázon, kamarát!“ Hľadal ho všade
         po troche, naostatok obďaleč u Ludvika Ozubinského so žltými, zafajčenými fúzmi. Ale ten si
         hladil mentieku, kým trvala perióda, a keď vyskočil výrok, ako keď pukne bičom, obrátil
         veľkú striebornú gombu na prsiach. Bola zdnuka prázdna, i do kôry boli urobené veľké diery
         a krivé cifry, len aby nevyšlo na ňu priveľa striebra. Všetko vydutiny a zdnuka prázdnota,
         i na vonkajšku diery a podivné cifry. Bol by sa rozosmial nad prázdnotou a okázalosťou, ale
         sa oko dotklo samého Baltazára Ozubinského. Bol blízko k vyvyšenému miestu. Široký,
         územčitý chlap v ohromnej mentieke zaberal viac miesta sám, ako iní dvaja. A pýtal si
         miesta ešte, viac miesta; nikdy ho nebolo dosť. Tmavé oči uprel na stôl, kde bola opretá
         jeho veľká päsť ani kiahnica. Keď ich zdvihol dohora, stálo v nich:
   </p>
   <p>
    „Hej, tak to musí byť.“
   </p>
   <p>
    Vtedy sa stretol s posmešným okom badišovského farárika. Osinel v tvári, zahniezdil sa v
         obšírnej mentieke na tesnom mieste, zdvihol päsť a pritisol na stôl a oznámil očima:
   </p>
   <p>
    „I tak bude!“
   </p>
   <p>
    Prestalo čítanie, vydýchli si všetci. Hlavný notár sa poklonil a sadol. Vydýchli,
         zamrmlali, pohniezdili sa, šepli si tu i tu niečo sused susedovi, i stala sa tichosť.
   </p>
   <p>
    „Kto má poznámku na zprávu pána notára?“ ozval sa mäkký, veľmi čistý hlas jeho
         osvietenej milosti.
   </p>
   <p>
    Zhromaždenie sa trochu pohýbalo, ale zasa tichosť.
   </p>
   <p>
    Bohumil Valizlosť pozrel na tých pred múrom a za múrom šnurovaných. Videl Drozdíkovcov a
         Skokana. Skokan sa ho zjavne spytoval očima:
   </p>
   <p>
    „A terazže už čo?“
   </p>
   <p>
    „Nemá nik nič proti zpráve?“ čuť zasa mäkký, zvonivý hlas z vyvýšeného miesta.
   </p>
   <p>
    „Nikto sa neohlásil zo slávnych stavov a radov, lebo veľká väčšina nerozumela, čo sa
         čítalo. Naša stolica je slovenská, pokonávať by sa malo po slovensky, najmä by sa mala
         slovensky čítať.“
   </p>
   <p>
    Bohumil Valizlosť pozrel po zhromaždených i na vyvýšené miesto. Mohol byť spokojný.
         Povedal málo slov, ale tie budili mocne z driemot. V dvorane začalo hučať ako v kláte
         včiel. Z múru sa ozval hlas po maďarsky.
   </p>
   <p>
    „V maďarskej sme krajine, nech hovorí maďarsky!“
   </p>
   <p>
    „Počujme, čo hovorí. Nezahriakujme prvej, ako dopovie.“
   </p>
   <p>
    To zahrmel hrubým hlasom zácelský Uhliar. Zápäť odo dverí sa ozval skromný hlas, ale
         tiež po slovensky.
   </p>
   <p>
    „Po slovensky chceme, po slovensky!“
   </p>
   <p>
    Ďorď Dechtiar sa obrátil náramne ku badišovskému. Žily mu navreli.
   </p>
   <p>
    Bohumil Valizlosť to vzal za priateľské okríknutie:
   </p>
   <p>
    „Nemohol si držať jazyk za zubami, kalika?“
   </p>
   <p>
    Usmieval sa mu, oči mu svietili nad hukotom v dvorane. Keď sa huk utíšil čo z väčšieho,
         doložil:
   </p>
   <p>
    „Ja som sa neohlásil pre nič iné, ako preto, že nenašli ozveny v slávnom sbore také
         vyvýšené myšlienky a náhľady, ako sme ich mohli počuť z dôkladného spisu pána hlavného
         notára stolice. Keby ich bolo jeho učené pero po slovensky napísalo, zajtra by ich boli
         opakovali v najostatnejšej chalupe.“
   </p>
   <p>
    „Čo to hovorí?“ kričali od múru. „Nech čuší!“
   </p>
   <p>
    Nepriateľský výkrik z múru rozdráždil dedinských. Začali už kričať:
   </p>
   <p>
    „Po slovensky! Po slovensky!“
   </p>
   <p>
    „Nevieme sedliacky!“ vykríkol tenký hlas z múru.
   </p>
   <p>
    Dedinskí zhučali ešte väčšmi.
   </p>
   <p>
    Skočil Baltazár Ozubinský z miesta. Takto na nohách bol o máločo vyšší ako prvej
         sediačky.
   </p>
   <p>
    „Nemáme sa čo hádať. Zákon sa už dávno postaral, v akej reči vyhotoviť spisy a rokovať.
         Kto ide na sbor, mal by vedieť, čo žiada zákon.“
   </p>
   <p>
    „Ja nehovorím proti zákonu, len vravím, čo vyžaduje potreba. Potreba vyžaduje, aby
         rozumel každé slovo každý, kto je na sbore.“
   </p>
   <p>
    „Nemáme čo meniť, zákon je dobrý.“
   </p>
   <p>
    Baltazár položil päsť na stôl a nachýlil sa napred proti badišovskému. Ten stál proti
         nemu s oživenou tvárou od radosti. Cítil, že je pri ňom mnoho, ktorí myslia, ako on.
   </p>
   <p>
    Ďorď Dechtiar sa postavil pred badišovského. Navreli mu žily.
   </p>
   <p>
    „My nespomíname zákon, ale nevyhnutnosť. Nám sa zunovalo počúvať pekné slová. Zunia
         pekne, ale naprázdno, lebo neviem, čo je v nich. Prišli sme sa prezvedieť, čo sa porobilo
         toho roku v stolici. Čo ste si páni bratia z Raškova, Korbeľova alebo i Záhradného vybrali
         z toho, čo ste prvej počuli? Prišli sme počuť, čo je zlého napraviť. I zákon sa môže
         napraviť, lebo môže mať chyby ako každé ľudské dielo.“
   </p>
   <p>
    Rozhliadol sa po dvorane, tvár mu blčala od hnevu. Vyčnieval skoro o hlavu nad
         ostatnými. Oči hľadali tam v múre, či sa kto ohlási.
   </p>
   <p>
    Nik sa tam neohlásil. Dedinskí sa rozohriali. Ozývali sa i výkriky.
   </p>
   <p>
    Janko Drozdík zatiahol otca za rukáv. Potiahol ho k sebe a ukázal mu pána Robka a
         Sztupaya. Pretískali sa pomedzi dedinských.
   </p>
   <p>
    „Čo veríte farárom, páni bratia? Chcete ísť do školy?“
   </p>
   <p>
    „Do akej školy?“
   </p>
   <p>
    „Teraz postavili nedeľnú. Keď bude raz všetko po slovensky, pôjdete s kapsou do školy
         každý deň.“
   </p>
   <p>
    Sztupay vypustil paru z úst, že sa visiace fúzy nadvihli ani zástera na vetre.
   </p>
   <p>
    „Budeš nosiť signum po dedine!“ dodal tenkým hlasom.
   </p>
   <p>
    Začali sa priečiť o nedeľnej škole. Pozabudli zväčša, o čom bola prvej reč. Samuel
         Primitivus a Sztupay boli by narobili i vzbury pre školu, ale nemohli obrábať pánov bratov,
         ako by boli chceli. Kde sa obrátili, všade bol pri nich Skokan a Drozdík. Hoc rechtorom
         nepovedali slova, predsa im odňali chuť búriť proti farárom.
   </p>
   <p>
    Ale Samuel Primitivus šiel predsa k hajdúchovi, ktorý stál vo dverách.
   </p>
   <p>
    „Čo tu hľadajú sedliaci? Budeme protestovať.“
   </p>
   <p>
    Hajdúch pohodil plecom, že sa do toho nestarie. Jeho osvietená milosť im dovolila tu
         byť.
   </p>
   <p>
    Keď bol najvyšší huk vo dvorane, Mikuláš Uzdic vystrel ruku. „Vysvetlíme i slovensky!“
   </p>
   <p>
    „Vivat!“ ozvalo sa spoza múru.
   </p>
   <p>
    Dvorana sa akosi priveľmi pohýbala. Ten na vyvýšenom mieste zbadal, že do stroja padla
         skalka. Ešte len začala v ňom hrkať, ale ak príde medzi zuby, vyláme ich a pokazí celý
         stroj. Dobre ho bude zastaviť na chvíľku. Kývol na kastelána Antola Rašku a čosi mu dlho
         hovoril do ucha. Kastelán sa poklonil hlboko a stratil sa v bočnej. Uzdic potom vytiahol
         veľmi vypučené hodinky, posiate drahým kamením.
   </p>
   <p>
    „Medzitým sme vyšli z času. Do ďalších predmetov sa nedáme predpoludním. Popoludní
         budeme pokračovať.“
   </p>
   <p>
    Keď to vyhlásil, vstal z kresla. Jeho mužná, súmerná postava panovala nad všetkými. Oči
         všetkých hľadeli naň v údive. Niektorí sa i ohlásili, že vlastne sa nevykonalo nič, a oni
         už pretrhujú zasadnutie. Iní sa posmievali po kútoch, že ich napopáckal hlad, hoc ich ani
         nevysepkalo na chýrnej sanici.
   </p>
   <p>
    Tým, čo boli blízko, sa usmial a povedal:
   </p>
   <p>
    „Musíme sa potúžiť trochu. Ide akosi drapavo na lačné.“
   </p>
   <p>
    S tým sa stratil v bočných dverách.
   </p>
   <p>
    Kastelán Raško šepkal čosi pánom okolo stola. Páni sa poobzerali, podhodili mentieky a
         vošli do bočnej.
   </p>
   <p>
    Dvorana sa pomaly prázdnila. Tým odo dverí sa nechcelo ísť. Radi by vedieť, prečo sa
         pretrhol sbor. Ale tí, čo boli hlbšie v dvorane, začali ich potískať. Pohol sa i múr
         naostatok. Keď vyšiel Bohumil Valizlosť na chodbu, dotkol sa mu pleca kastelán.
   </p>
   <p>
    „Keby sa im páčilo do izby.“
   </p>
   <p>
    Tak zadržal Dechtiara a ostatných farárov. Obzerali sa, čo to ide byť, ale slúchli pána
         Rašku.
   </p>
   <p>
    V bočnej sa našli vicešpán Mihál Smolecký, hlavný notár Mikuláš Ozubinský, slúžnodvorský
         dolného okresu Baltazár Ozubinský i druhí dvaja z iných okresov: Štefan Raško, Gašpar
         Smolecký. Zadivili sa vidieť medzi sebou Floriša Záhradníckeho, kandidáta mladých na
         vicešpánstvo, i jeho prívržencov Joba Krajču, ktorý chce mať slúžnodvorstvo v hlavnom
         okrese, a Rudolfa Korbeľa, ktorý sa upriamil na kasaperceptorstvo.
   </p>
   <p>
    Opozícia sa hneď oddelila od strany pri vesle, od ozubinskej. Pán Floriš poodstúpil k
         obloku v sivkastej mentieke, ktorá zďaleka klamala, akoby bola vyplavená. Ozubinskí
         ukazovali na ňu.
   </p>
   <p>
    „Floriškovi by sa zišlo viceišpánstvo. Zadovážil by si aspoň mentieku ako svedčí. Nebol
         vysoký, ale mal peknú čiernu bradu. Mal čierne múdre oči, ktoré sa vedeli zaliečať a
         prosiť. Vlasy nad čelom preriedli, ale na sluchách ich ostalo dosť pokryť vyplešivené
         miesta i ešte mohol z nich hodnú čiastku sotiť do tvári. Bol dobrý fiškál a vedel, že by
         bol dobrý viceišpán, lepší od Mihála Smoleckého.
   </p>
   <p>
    „Čo je na Miškovi?“ hovorieval v ostatné časy on i jeho dôvernejší priatelia. „Zhola
         nič, iba pekné meno a pekné kone.“
   </p>
   <p>
    Ale to boli len politické náhľady. Smolecký mal kone skoro ako Ferko Brazdúľ a či Feranc
         Barázday zo susednej stolice, ktorý sa tiež driape na viceišpánstvo. Hoc nevie mnoho, nemá
         ani veľmi na čo vynakladať rozum. Uzdic je vysoký chlap; keď má mentieku, jesto sa za čo
         skryť. Kde nieto Uzdica, tam je Mikuláš Ozubinský, hlavný notár, prefíkaný fiškál, skriňa
         múdrosti. Hneď on zavoňal, že sa čosi varí, keď je tu i opozícia, i prišiel hneď k
         Smoleckému v svojej priestrannej mentieke. Je ozaj priširoká na jeho úzke plecia. I hlava,
         čo sedí na nich, je úzka a podlhovastá. Na dlhú vychodí najskôr preto, že fúzy padajú
         priveľmi nadol, skoro ako Sztupayovi, a vlasy mu trčia dohora ako klince, nedajúc sa
         zavrátiť do tvári. Pristúpil k nemu, nadvihujúc krivú šablu, lebo sa mu mrzko plietla okolo
         nôh.
   </p>
   <p>
    Smolecký hneď žmurkol naň, ukážuc na opozíciu:
   </p>
   <p>
    „A čo je to, Mikuláš? Čo zmýšľajú?“
   </p>
   <p>
    Bol ako na tŕňoch, odkedy ten zo Záhradného začal mútiť vo vidieku. A práve udrel naň
         najväčšmi.
   </p>
   <p>
    „Neboj sa, Miško. Ty sedíš ako Hundráč, hoc doň hromy mlátia. Drusa to už vyhladí,“
         pošepol mu, narážajúc na Uzdica.
   </p>
   <p>
    „A čo sa stalo? Prečo sme pretrhli zasadnutie, keď sme ho ani nezačali?“
   </p>
   <p>
    Baltazár Ozubinský bol červený ako rak, najedoval sa nesmierne na badišovského. Mal dosť
         dúšku, aby si dovolil hovoriť s osvieteným bez okrás.
   </p>
   <p>
    Uzdic sa ho dotkol zboku usmiatym okom. Prečo pretrhli zasadnutie! Keď sa nepohli dobre.
         Kongregácia rozbúrená.
   </p>
   <p>
    „Aby nevypadlo ako v Hontianskej alebo Trenčianskej, pretrhol som radšej zasadnutie.“
   </p>
   <p>
    „Čo mám z toho za osoh? Chce sa im biť, pobime sa. Povybíjame im zuby. Naučíme ich
         papuľovať.“ Osvietený pozeral naň zboku s úsmevom. Ozubinskému sa menilo, že sa mu smeje,
         znevažujúc ho. Bol rozpajedený na badišovského, ktorého nik nezahriakol, ešte dali
         Dechtiarovi papuľovať. Hydra dvíha hlavu, keď ju nemá kto zaťať po nej. Ale on sa nedá
         nikomu voziť po sebe. „Ale takto to nejde. Nemal by si voľkať hlavajom. Máš moc, ukáž im
         ju: na to je.“
   </p>
   <p>
    Hádka už bola dosť tuhá. Ozubinský podvihol hlas. Ostatní ich obstúpili. I opozícia
         začala sa blížiť k ostatným, vyrozumejúc, že je reč o Slovákoch. Kde ide o vlastenectvo,
         tam stoličná politika musí čušať.
   </p>
   <p>
    Tu sa už Uzdic narovnal; oči sa mu usmievali, ale v nich prelietal posmech. Z neho
         sypal, ako vidno, i na opozíciu i na ostatných čiastočku. Ale hovoril, akoby len
         Ozubinskému.
   </p>
   <p>
    „Nehovor, Boltko, do sveta. Akú mám ja moc? Mám jej aspoň toľko, koľko by vystalo
         prelomiť takého Zábora. Za ním stojí hneď Dechtiar, Uhliar, Maduniak a kto ešte iný, sám
         neviem. Ísť za pasy s holými rukami? Ďakujem pekne. Mal som ich dať vyviesť, či čo? Poraď,
         Boltko. Rozohnať, čo s nimi hučali? Či ste mi votovali
    <sup>
     [
     <a class="footnote" href="#ftn.id2591027" name="id2591027">
      44
     </a>
     ]
    </sup>
    brachium?
    <sup>
     [
     <a class="footnote" href="#ftn.id2591037" name="id2591037">
      45
     </a>
     ]
    </sup>
    Námestná rada ho núka. Ale s brachiom hlavný išpán bol by niečo iného ako panák
         v mentieke, čo sa rozváža na štvorke s hajdúchom a fulajtárom. Mal by päsť!“
   </p>
   <p>
    Zarazilo všetkých, vidiac ho takto. Ešte i päsť zdvihol proti nim. Vo všetkých
         stoliciach boli rozbroje pre brachium, lebo opozícia bola proti nemu. V ňom videla bič,
         ktorý pletie viedenská vláda na Kossutha. Rubárska opozícia tiež hromžila, ako videla
         hromžiť inde. Opozícia, hoc bola v menšine, v mnohých stoliciach robila na kongregáciách
         násilnosti, ktoré sa nedali zlomiť bez vojenskej pomoci.
   </p>
   <p>
    Ozubinský sa mu postavil a buchol sa v prsia.
   </p>
   <p>
    „Máme väčšinu, odvokšujeme
    <sup>
     [
     <a class="footnote" href="#ftn.id2591076" name="id2591076">
      46
     </a>
     ]
    </sup>
    brachium. Treba nám ho. Videl si, ako sa postavila druhá strana do prostriedku,
         našich nepripustila bližšie. Ale štúrovcov pustili, ešte ich zahuckali na nás.“
   </p>
   <p>
    Pán Floriš sa strhol; ešte vychytia naň, že sa vodí s podozrivými ľuďmi. Slávnostne
         vyhlásil, že nemá ničoho s ľuďmi, ktorí sú proti uhorskej reči a uhorskej vlasti. Ozubinský
         naskočil naňho náruživo.
   </p>
   <p>
    „Tak dajte vrchnostiam brachium, nech môže zakročiť proti nim.“
   </p>
   <p>
    Záhradnický podhodil sivkastú mentieku. V jeho živých, čiernych očiach preskakoval
         výsmech.
   </p>
   <p>
    „Ja by im ho nekrátil. Ale vrchnosti by ho upotrebili najsamprv proti mne. Boltko,
         myslíš, že sme vrecom udretí? Musíš včaššie vstať, ak nás chceš dostať na taký lep.“
   </p>
   <p>
    „Aké sú to zasa reči?“
   </p>
   <p>
    „Aké vaše skutky, také naše reči. Chceli ste mať opozíciu, máte ju. Onedlho budete mať
         dve: nás, i tých, čo dneska vystúpili. Majte si ich, ak chcete, päť. Oháňajte sa.“
   </p>
   <p>
    „Vidíš, Florko, sám sa odvolávaš na nich, i hrozíš. Rád si, že podvihli hlavu.“
   </p>
   <p>
    „Pravdaže! Čím ich bude viac proti vám, tým lepšie nám. Aký pánboh daj, taký bodaj
         zdrav.“
   </p>
   <p>
    Tu sa už ohlásil osvietený. Z takých priekov nekukal osoh, ale iba roztržka. A on
         nechcel rozbrojov a roztržiek.
   </p>
   <p>
    „Čo sa máme hádať? Stalo sa, už sa neodstane. Florko má pravdu: opozíciu ste chceli mať.
         Nech povie, či by jej nebolo bývalo pred piatimi rokmi, keby nie ja.“
   </p>
   <p>
    Záhradnický prisvedčil, že i prvej, ale on ľudí tíšil, aby nerobili priekov. „Ty si bol
         uznanlivý, jediný. Netajil si, čo vrabce dávno čvirikajú na streche.“
   </p>
   <p>
    Ozubinský osinel, zaťal zuby. Záhradnický ťal naňho a Uzdic ešte badurkal. I teraz sa
         osvedčil: „Vždy som mal pred očima pokoj a svornosť v stolici. Tohto leta som vytiahol päty
         len na štyri týždne zo stolice, a tu máš! Vrátim sa, a opozícia už bola hotová. Nuž,
         Boltko, ako ste to gazdovali? Všetku moc som vám zveril.“ Ozubinský ho chcel pretrhnúť v
         reči, ale osvietený zodvihol ruku. „Bolo treba zahládzať, vyrovnávať. Jedna família predsa
         nemôže mať všetko, a toľké veľké, slávne famílie nič.“
   </p>
   <p>
    „A my ustúpiť!“ zdvihol päste nad hlavu.
   </p>
   <p>
    „Vy dačo, dačo oni a boli by ste sa zišli pri tetke spravodlivosti, alebo aspoň len
         slušnosti.“ Vyrovnal sa, bol akoby vyšší od všetkých, ktorí pozerali naň s úctou. „Veľkej
         múdrosti na to netreba. Latinák hovorí: parva sapientia regitur mundus.
    <sup>
     [
     <a class="footnote" href="#ftn.id2591191" name="id2591191">
      47
     </a>
     ]
    </sup>
    Vaša múdrosť zaviedla nás rovno do konopí. Ako sa z nich vytrepať? Treba len
         trochu zručnosti, ale prepáč, vy jej nemáte ani štipku. Všade chceš tisnúť silu a päsť?
         Klbčite sa, ja sa budem dívať: máte, čo ste chceli.“
   </p>
   <p>
    Zložil ruky na prsia a pozeral s úsmevom na Ozubinského.
   </p>
   <p>
    Bolo všetkým trápne. Mihál Smolecký sa zobzeral v strachu. Za koho sa schová, ak Uzdic
         uskočí? Mikuláš Ozubinský zdvihol dlhú hlavu. Ruky mal nazadku, v trapiech prsty bubnovali
         na mäkkej kunovine. Mihál pozerá naň, pýta radu. Notár pozrel nabok. Nuž áno, drusa akosi
         veľmi sa odhadzuje, ale, hm, môžu byť i medové motúziky Floriškovi okolo úst, navábiť ho na
         ne. Zručný je, zručný v tých veciach. Boltko sa pochytil s ním; nech ukáže, či je chlap
         skrčiť ho do kozla, keď sa toľme chlapí.
   </p>
   <p>
    Ale iným tiež nebolo voľno. Z rečí osvieteného si vybrali, že treba prepúšťať miesta.
         Ozubinský sa zaujal za ukrivdených: chcel si vydobyť aspoň u nich zásluhu. Pokrútil hlavou.
   </p>
   <p>
    „Dať miesta, hm, ľahko povedať. A kde sa podejú tí, čo ich teraz majú? Pošleme ich na
         pašu?“
   </p>
   <p>
    „To už nie. Poriadny zeman predsa nie je statok, aby sa šiel pásť.“ Tu sa už naozaj
         rozosmial. „Našlo by sa im miesto inde, aspoň také, aké ho majú, ak nie lepšie. Bolo sa
         obzrieť, keď ste boli v moci, našlo by sa niečo hádam v Prešporku, alebo Budíne, hádam i vo
         Viedni.“
   </p>
   <p>
    Vydýchli všetci. Mikuláš Ozubinský pozrel na Mihála Smoleckého: „Vidíš, ako našiel rady
         drusa!“ I ostatní zo strany zazlievali Baltazárovi, že naskakoval na osvieteného. On mu už
         nepovedal slovo, iba čo pozeral naň posmešne. Baltazár videl, že ten pohľad vraví: „Preukáž
         sa, čo môžeš vykonať v Budíne alebo vo Viedni, keď chceš byť taký mocnár v stolici!“
         Baltazár bol raz ako šata, raz ako stena. Ej, chytil ho za prsia, chytil a zvŕta ho
         sem-tam, len mu tak logajú nohy.
   </p>
   <p>
    „Ty, Miklúš, máš čosi proti mne. Ak máš dačo, radšej povedz.“
   </p>
   <p>
    Osvietený sa obrátil k nemu. Zasa len pozeral posmešne, ako sa hádže naň dokrvavený. Nuž
         čo je v piesni, nech sa kliesni.
   </p>
   <p>
    „Prečo nie, Boltko? Oddávna sa ti nepáči, ako sa robí, čo sa robí v stolici. Každé tvoje
         slovo mi dáva znať, že na mojom mieste by si si vedel dať lepšie rady. Dobre, máš príhodu
         teraz. Ukáž mi, ako utíšiť stolicu a udobriť opozíciu, a ja ti moje miesto prepustím
         vďačne. Mne ho netreba. Voz sa ty na štvorke, maj hoďas dvoch fulajtárov. Ja ti nepoletím k
         hlave, že tú vec robíš zle a ja že ju viem robiť lepšie. Vidíš, ja som sa vyslovil pred
         tvojimi i opozíciou, ako myslím. Teraz sa vyslov ty. Radíš mi utíšiť opozíciu?“
   </p>
   <p>
    Baltazár stál pred ním, akoby mu boli strhli mentieku i dolomán i ostatok, čo má na sebe
         šnurovaného. Stál ako nahý, i to v tŕní. Mikuláš Ozubinský sa uškeril. Mal neraz opletačky
         s Baltazárom. Pachtil za úradmi a hodnosťami. Veru i za hodnosťou, ktorú má Miklúško.
   </p>
   <p>
    Uzdic sa už oň neozrel. Pokýval iba hlavou, že ľahko mať hodnosť, ale nie rozum, ak je
         hlava prázdna. Obrátil sa k Záhradnickému.
   </p>
   <p>
    „A ty, Florko, čo povieš na to? Ideme sa biť?“
   </p>
   <p>
    „Neviem, carissime. Veľkej vôle nemám do bitky. Poraď, môžeme sa pozhovárať, ak máš
         niečo poriadnejšieho.“ Zasvietili mu oči, pozerali naň zaliečavo. „Vieš, ako si ťa ctím a
         vážim. Nechcel by ti naozaj robiť galibu.“
   </p>
   <p>
    Osvietený ho vzal za slovo. Galiby nebude. Ale Mihála Smoleckého si nedá týkať. Takého
         priateľa! A čo by mal z viceišpánstva? Má kone ako Miško? Nech prepáči, ale keď by sa
         doviezol na svojich sivkoch pred stoličný dom, Posadinčania by sa ešte nazdali, že ich
         prišli navštíviť kone z Tróje.
    <sup>
     [
     <a class="footnote" href="#ftn.id2591358" name="id2591358">
      48
     </a>
     ]
    </sup>
   </p>
   <p>
    „Radšej choď k septemvirálnej,
    <sup>
     [
     <a class="footnote" href="#ftn.id2591380" name="id2591380">
      49
     </a>
     ]
    </sup>
    budeš osvietený.“
   </p>
   <p>
    Záhradnický sa tuho zamyslel, vedel i sám, sivky nebudú dlho kýchať. Ak sa nepoponáhľa,
         padnú Vojtovi Hádikovi do pazúrov. Odkiaľ vypriasť na nový pár? Škvarka raz nedonosí. Ísť
         sa zadĺžiť? Kto je dlžen, je súžen.
   </p>
   <p>
    „Ani Miklúška si nedám!“ Hlavný notár sa zasmial pod nosom. Fúzy, čo viseli nadol,
         zastreli ten úsmev ani zástera. Oči sa mu smiali, keď ho Uzdic chválil: „Vie točiť periódy
         so všetkými ciframi a okrúhlosťami, že na námestnej rade spomínajú každý spis.“ Ozubinský
         mu žmurkol. „Nuž hej, starí sme drusovia. Spolu sme chodievali kade-tade. Ty si ma učil.“
   </p>
   <p>
    Notár rozšíril dlhé ruky a sklonil uznanlivo hlavu.
   </p>
   <p>
    „Ale učedlník veľmi chytro prevýšil svojho majstra.“
   </p>
   <p>
    Rozosmiali sa, bolo všetko dobre. Záhradnícky pristal, ak by sa ušlo i druhým dačo.
   </p>
   <p>
    Osvietený prisvedčil bez váhania.
   </p>
   <p>
    Jobkovi dáme slúžnodvorstvo, ale či v hlavnom okrese, neviem. Boltko, mal by si vôľu ísť
         do Prešporka? Ďurko Drobniak jednostaj, že je starý, že už nepôjde na diétu. Mohol by si
         nás zastupovať.“
   </p>
   <p>
    Ozubinský sa zachmúril.
   </p>
   <p>
    „Čo by robil v Prešporku? Z vidieka sa nepohnem.“
   </p>
   <p>
    „Dosť si sa natrápil v slúžnodvorstve. Nezunovalo sa ti?“
   </p>
   <p>
    „Zunovalo, ale sa nepohnem. Mne neuznajú. Sedím jednostaj na jednom mieste ako kuteľ.
         Začal som plesnieť.“
   </p>
   <p>
    Osvietený pohodil hlavou a vystrel ruku.
   </p>
   <p>
    „Na viceišpánstvo sa nedrž. Čo by bolo s Miškom?“
   </p>
   <p>
    „Budem slúžnodvorský.“
   </p>
   <p>
    Pristal i osvietený. Na diétu vypravia Štefana Raška a jeho okres dostane Jobko.
         Kasaperceptorom bude Rudko, a Jožko Smolecký pôjde z kasy na jurasorstvo.
   </p>
   <p>
    Postáli, porozmýšľali nad novými úradmi. Kde sú iní Záhradnickovci, Raškovci, ba
         niektorí Smoleckovci a Ozubinskovci, ktorí sa pridali k opozícii, keď nenašli porozumenia
         pri svojich. I Gustík Ústeľnický ostane na ľade. Relko Záhradnický mal zaistené prvé
         hajdušstvo. Budú hundrať i vykrikovať, že ich previedli. Šnurovaní v múre si už dávno
         podelili úrady. Podajeden si i vyhliadol príhodné súkno na mentieku, i slušnú kožku u
         blanára v Ohradnici.
   </p>
   <p>
    Uzdic myslel na všetky tie sklamania a mal na ne už dávno osvedčený liek.
   </p>
   <p>
    „Nech majú trpezlivosť. Miesta sa nájdu, ale nie toľkým odrazu. Čosi zmôžem v Budíne i
         vo Viedni, ale ani ja som nie Kolowrat
    <sup>
     [
     <a class="footnote" href="#ftn.id2591520" name="id2591520">
      50
     </a>
     ]
    </sup>
    alebo Metternich.“ Tľapol rukami od spokojnosti. „Hlavná vec, bratia, že sme sa
         pomerili. Pôjde všetko ako po loji. My z tejto strany sme všetci uveličení.“
   </p>
   <p>
    Baltazár Ozubinský temer vyskočil. Chcel im zarevať do svedomia, ale sa zdržal. On
         spokojný! Nechali ho ako kľag na starom mieste. Chceli ho vysánkovať rúčim spôsobom zo
         stolice, aby nezavadzal. Ale si on nepredá výhľady na moc za čosi lepší plat. Bude on ešte
         pískať, bude, a vidiek bude tancovať.
   </p>
   <p>
    Osvietený sa zobzeral a riekol veľmi ticho: „Máme ešte iných nespokojných.“ Záhradnický
         mu prisvedčil, že v jeho strane ich bude moc. Ale sa hneď ponúkol tíšiť mysle. Osvietený mu
         ďakoval. „Len ich utíš, Floriško. Pousilujeme sa, aby nik neumrel hlady. Stolica je dobrá
         mať, pritúli i chudobné deti. A veru medzi našim zemianstvom ich jesto chudobných a
         potrebných. Len nebrať jeden druhému spred nosa, čakať rúče, kým príde na každého
         poriadok.“
   </p>
   <p>
    „Nech čakajú teda,“ pristal i Mihál Smolecký. Toto bolo prvé slovo z jeho úst na tejto
         porade. Keď ho vypustil, vypustil ho premyslene. Pošuchal si ruky, že povedal slovo na
         mieste a doložil:
   </p>
   <p>
    „Poďme na obed. V ratúzi som rozkázal dobrú kapustnicu s klobásou. Bude i obaru.
         Vypijeme i oldomáš. Ja platím!“
   </p>
   <p>
    Udrel sa o kešeňu zelenkavých, šnurovaných nohavíc.
   </p>
   <p>
    Baltazár Ozubinský pozrel naň s opovržením. Voš kašle, a nemá pľúc. On mal o čo udrieť,
         a keby búšil, zaštrngali by i žlté. Ale nebúcha, ani nebude búchať. Turáky varuj, ľahko sa
         rozkotúľajú. Mihál, bedár, je hladná pýcha, včera možno predal tridsať mier ovsa, čo utrhol
         koňom od kreptúcha. Na prednovku, keď im nebude mať čo sypať, vezme od múdreho Šalamúna na
         bradu a zaplatí tri razy toľko. Ale druhí neposudzovali. Zasvietili im oči, že bude
         kapustnica, bude i tokajské. Škoda, že neprišiel Piťo,
    <sup>
     [
     <a class="footnote" href="#ftn.id2591617" name="id2591617">
      52
     </a>
     ]
    </sup>
    čerti ho vzali!
   </p>
   <p>
    „Musíme pozhovieť, páni bratia. Kapustnicu ešte pochlípeme, ale na vínko sotva sa ujde
         času, iba ak by večer. Po obede ten sbor, ale teraz ešte tí nespokojní.“
   </p>
   <p>
    Osvietený hovoril akosi záhadne o nespokojných. Všetci pozerali naň zarazení. Mihál
         Smolecký bol zronený. Prvý návrh, čo urobil dneska, ide vyjsť nanivoč.
   </p>
   <p>
    „Akí nespokojní ešte, Miklúško, akí?“
   </p>
   <p>
    „Tí, čo sa dnes ozvali pre slovenčinu.“
   </p>
   <p>
    Riekol to veľmi ticho, iste, aby nepočuli tí, čo čakali zídení v susednej izbe, alebo
         hádam, aby nepočula mŕtva, za živa pochovaná a nezačala kričať a dvíhať sa z hrobu.
   </p>
   <p>
    Všetkým bolo otupno. Stratili sa príjemné úsmevy z tvárí. V očiach sa rozložila
         prísnosť, neúprosná ukrutnosť. Kýho čerta babrať sa s vecou, ktorá, dávno odložená stranou,
         tuchne? Zákon je jasný, čo má v zasadnutiach miesta a čo ho nemá. Potvrdené je dávno, že
         vlasť môže byť veľká a slávna, ak bude v nej jeden národ, jeden zákon, jedna reč. Zeman je
         na to, aby hájil svoje práva a výsady a nie aby sa hádal o vokabulách a gramatikách. Zákon
         je zákon, a koniec veci.
   </p>
   <p>
    Spomínali to i iné, odhovárali ho, ale Uzdic pozeral zamyslený do zeme. Ani oko sa mu
         neusmievalo. Krútil hlavou a odháňal od seba rozumné dôvody.
   </p>
   <p>
    Baltazár Ozubinský naskočil naň priamo. Tu sa mu núkala príležitosť naostriť štrbinu a
         popreháňať hrdého Uzdica.
   </p>
   <p>
    „Čo im máš povedať?“
   </p>
   <p>
    „Povieme im dobré slovo. Každý z nás dačo, a bude všetko na mieste.“
   </p>
   <p>
    Mihál Smolecký skočil mu do reči.
   </p>
   <p>
    „Pravdu máš, Miklúš! Dobré slovo nestojí peniaze a môže všeličo zaplátať.“
   </p>
   <p>
    Baltazár očervenel od hanby. Aká krátkozrakosť v rade majúcich moc v ruke.
   </p>
   <p>
    „Či pýtajú dobré slovo? Dobre si rozmyslite stať s nimi do reči. Pýtajú svojej reči
         práva, ktoré má iná reč. Premeníte zákony kvôli nim? Čo povedia v Pešti? Pesti Hirlap
    <sup>
     [
     <a class="footnote" href="#ftn.id2591727" name="id2591727">
      53
     </a>
     ]
    </sup>
    nás vyhlási za buričov. Rubárska stolica ostane v hanbe pred celou krajinou.“
   </p>
   <p>
    Zľakli sa mnohí novín. Nie veru, nebude dobre. Komu sa sladí, aby sa dal mydliť v
         novinách?
   </p>
   <p>
    Osvietený sa usmieval, badal ten strach na nich.
   </p>
   <p>
    „Zavolal som ich do svojej izby. Prejdeme k nim a vypočujeme, čo majú na jazyku. Ak majú
         raz hovoriť, nech hovoria pred nami. Odvalia si kameň zo srdca. Ak i nič nedostanú, ale im
         aspoň odľahne.“ Ozubinský vystrčil päsť. Oni ich počúvať, in corpore!
    <sup>
     [
     <a class="footnote" href="#ftn.id2591766" name="id2591766">
      54
     </a>
     ]
    </sup>
    Ale Uzdic stál na svojom. „Vypočuť ich musíme, hoc nám nebude chutiť. Ale ak
         bude i dačo hrubšieho, Miško rozkázal tú kapustnicu. Hrubé kúsky skôr strovíme pri tej
         kyslote.“
   </p>
   <p>
    Zasmiali sa mnohí, ale Ozubinský pozeral naň prísne.
   </p>
   <p>
    „Nevystrájaj! Nie sú to žarty. Rozmysli si dokonale.“
   </p>
   <p>
    „Veď to, že som si rozmyslel! Ak ich nevypočujeme, budú hovoriť popoludní v zasadnutí.
         Čo povedia, zvie zajtra celá stolica, o tri dni celá krajina. Vyberte si, čo sa vám lepšie
         páči: dať si tu natrieť chrenu pod nos a kýchať, kde nás nik nevidí, alebo počúvať pred
         slávnymi stavmi a radmi a hanbiť sa, hanbiť, páni bratia; možno pozerať, kde sú dvere.“
   </p>
   <p>
    Vec ich zastrašila. Nechutilo by vstrčiť do vrecka pohanu alebo i štipľavé dorgatórium
         pred dedinskými. Tí by iste prisvedčili. Radšej už len chlípať tú hubovú polievku s
         korením. Ale Baltazár Ozubinský nebol strachopud.
   </p>
   <p>
    „Čo nám povedia? Azda sme kradli, alebo zabíjali?“
   </p>
   <p>
    „I kradli, i vysotili, i vysúdili, i zabili. Bolo všetkého po troche.“ Uzdic pozeral na
         nich veľmi vážne. „Vidíte, my zemania z týchto krajov, kde panuje slovenčina, sme ju
         zapredali. Nestratili sme slova za ňu, keď ju zabíjali. Máme sa čo hanbiť. Zemania z iných
         krajov ju odsúdili a zaškrtili a my sme jej boli na pohrebe, nestratili sme slova. Ešte sme
         šli hodovať na kar. A máme sa čo i báť ešte. A ak neumrela celkom? Keby tak vstala a
         spýtala sa nás: ,Čo ste robili, zemskí páni, keď iní skladali na akadémie, na múzeá a
         divadlá? Kde sú vaše dary na moje potreby? Ktorý ma zastal, keď ma zabíjali?‘ Majú nám čo
         povedať, ak by chceli, a my môžeme čušať, hanbiť sa, pozerať do zeme, lebo sme sa
         poškvrnili krvou zabitej.“
   </p>
   <p>
    Mnohí pozerali už teraz do zeme. Baltazár Ozubinský podvihol hrdo hlavu i osvedčil sa,
         že sa nehanbí, ani nebojí. Je za grófa Zaya
    <sup>
     [
     <a class="footnote" href="#ftn.id2591857" name="id2591857">
      55
     </a>
     ]
    </sup>
    i Kossutha.
   </p>
   <p>
    „Veľkosti a sláve vlasti obetujem hoďas život, nie to zbytočnú reč.“
   </p>
   <p>
    „Len či sa nemýliš, Boltko, i ty i gróf Zay i Kossuth. Či je vlasti sláva a veľkosť, keď
         sa robí toľká krivda občanom? Koľko má vlasť rečí, toľko má stĺpov. Kto jej podkopal
         piliere, neurobil ju ani slávnou, ani veľkou.“
   </p>
   <p>
    Ozubinský mu zahrozil, že sa stavia proti verejnej mienke celej krajiny.
   </p>
   <p>
    Uzdic ho vysmial. „Nie som ja z tých, amice! Ja som už len z nášho vlasteneckého
         košiara. Postaviť sa proti verejnej mienke, musel by byť Štúr, alebo aspoň len badišovský
         Zábor, keď nie taká ozruta, ako Dechtiar alebo Chovanec. Zo mňa by nevykresal ani ako
         najmenšieho z nich. My sme priveľmi privykli znášať pomery, aké sú. Prepáč, hovorím len o
         sebe.“ Oči sa mu začali usmievať; videl, ako menil farbu pri pochvale Štúra a iných. „U
         teba, Boltko, je inšie. Teba chovala čistá Maďarka.“ Tu už vytušil smiech u všetkých. Matka
         Ozubinského nevedela ani slova maďarsky, ani on sám nehovoril najlepšie. Keď sa smiech
         utíšil, potľapkal ho osvietený po pleci. „Nemaj za bánosť, Boltko. Moja, keby žila, tiež by
         hovorila slovensky. Zhovárajúc sa s tvojou, neraz som okrial, lebo hovorí pekne, vari
         krajšie od mojej. Reči sa vedeli ta držať naši starí, ale jej nepoznali hodnotu, ako gróf
         Széchenyi maďarskej:
    <sup>
     [
     <a class="footnote" href="#ftn.id2591930" name="id2591930">
      56
     </a>
     ]
    </sup>
    inak by nás boli urobili takým Záborom a teba Dechtiarom. Dnes by sme sa
         zahrievali na bačovine a paholčine, takto sa zahrievame na zdravom sebectve.“
   </p>
   <p>
    Baltazár bol ako v peci. Čosi sa v ňom pohýbalo od samého spodku. Habarka zamútila tuho
         tichú vodu jeho zemianskej duše, kde bola hrubá perina sebectva. I pán Mihál mal ten
         žabínec, i Mikuláš Ozubinský šúchal po mentieke. Výroky drusove neboli zaokrúhlené a
         hladké, ako ich on vie točiť v spisoch: boli zádrhľavé ani sedliacke drapačky. Ale Baltazár
         sa nedal zraziť. Pomútená voda sa očistila chytro, gliaň usadol na dno.
   </p>
   <p>
    „Vynášaš ich a akí sú? Ale sú ozajstní zemania? Zábor je z druhej stolice i Dechtiar. V
         čom sa preukázali? Dechtiar ešte-ešte. Aspoň vie vyťať traktu, keď sa raz chytí.“ Všetci
         prisviedčali. Mnohý prežrel i slinu. Sám Baltazár pripomenul, akú chutnú kačku oberal za
         jeho stolom. „Zácelský Uhliar je sprostý sedliak, tí druhí málo odchodnejší. Katolíckym už
         poklepú po prstoch z Orlovej. Naučia ich hľadať kamarátstva.“
   </p>
   <p>
    „Nevieš, odpusť, čo pletieš. Zábor je cudzí v stolici? Nevieš, že jeho otec urobil v
         Čuhároch a okolí viac dobrého ako všetky naše kaštiele vospolok? Naučil ich čítať, písať,
         obrábať polia, štepiť stromy, včeláriť. Vedia žiť ako dobrí, statoční ľudia. O mladom som
         málo chyroval. Dnes sa ozval prvý raz v sbore. Ale, prepáč, poviem ti hneď, neprišiel pýtať
         viceišpánstvo a slúžnodvorstvo. Či pýtal dačo pre seba? Pýtal iba to, čo sme my zapredali
         za naše úrady a hodnosti. Z výšky našich hodností pozeráme naňho, na bedára, aký je
         červiak.“
   </p>
   <p>
    Čušali všetci, i sám Baltazár čušal. Uzdic doložil: „To čušanie nás ešte ctí. Po tejto
         krátkej rekapitulácii poďme počúvať, čo nám povedia.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2589874" name="ftn.id2589874">
        37
       </a>
       ]
      </sup>
      <span class="emphasis">
       <em>
        plebán
       </em>
      </span>
      (z lat.) — katolícky duchovný správca, farár
     </p>
    </div>
    <div class="footnote">
     <p>
      <sup>
       [
       <a class="para" href="#id2589976" name="ftn.id2589976">
        38
       </a>
       ]
      </sup>
      <span class="emphasis">
       <em>
        Zápas Goliáša s Dávidom
       </em>
      </span>
      — príbeh zo Starého Zákona, podľa
               ktorého bezbranný Dávid premohol obra Goliáša
     </p>
    </div>
    <div class="footnote">
     <p>
      <sup>
       [
       <a class="para" href="#id2590122" name="ftn.id2590122">
        39
       </a>
       ]
      </sup>
      <span class="emphasis">
       <em>
        Védegylet
       </em>
      </span>
      (maď.) — ochranný spolok (Vlastenecký priemyselný
               spolok), ktorý založili roku 1844 na podnet Ľ. Kossutha z roku 1841 na ochranu
               domáceho priemyslu, najmä proti Viedni
     </p>
    </div>
    <div class="footnote">
     <p>
      <sup>
       [
       <a class="para" href="#id2590212" name="ftn.id2590212">
        40
       </a>
       ]
      </sup>
      <span class="emphasis">
       <em>
        kasaperceptor
       </em>
      </span>
      (z lat.) — pokladník
     </p>
    </div>
    <div class="footnote">
     <p>
      <sup>
       [
       <a class="para" href="#id2590224" name="ftn.id2590224">
        41
       </a>
       ]
      </sup>
      <span class="emphasis">
       <em>
        kastelán
       </em>
      </span>
      (z lat.) — za feudalizmu správca hradu alebo zámku a
               k nemu patriaceho panstva
     </p>
    </div>
    <div class="footnote">
     <p>
      <sup>
       [
       <a class="para" href="#id2590246" name="ftn.id2590246">
        42
       </a>
       ]
      </sup>
      <span class="emphasis">
       <em>
        Mária Kristína
       </em>
      </span>
      — Mária Kristína (1806 — 1878), španielska
               kráľovná, dcéra Františka I., štvrtá manželka španielskeho Ferdinanda VII. (od 1829).
               Po mužovej smrti bola vyhlásená za kráľovnú ich dcéra Izabela. Zároveň sa prehlásil
               za kráľa i kráľov brat Don Carlos. Mária Kristína vládla bezohľadne za Izabelu až do
               uznania jej plnoletosti (1843).
     </p>
    </div>
    <div class="footnote">
     <p>
      <sup>
       [
       <a class="para" href="#id2590272" name="ftn.id2590272">
        43
       </a>
       ]
      </sup>
      <span class="emphasis">
       <em>
        arciknieža Ludvig
       </em>
      </span>
      — Jozef Antonín Ludvig, arciknieža rakúsky,
               syn cisára Leopolda II. (1784 — 1864), si získal plnú dôveru brata cisára Františka,
               ktorého často zastupoval. Za cisára Ferdinanda bol jeho zástupcom a vlastne
               spoluvládcom. Vystupoval proti všetkým liberálnejším snahám, a preto r. 1848 musel
               odstúpiť z verejného života.
     </p>
    </div>
    <div class="footnote">
     <p>
      <sup>
       [
       <a class="para" href="#id2591027" name="ftn.id2591027">
        44
       </a>
       ]
      </sup>
      <span class="emphasis">
       <em>
        votovať
       </em>
      </span>
      (z lat.) — hlasovať
     </p>
    </div>
    <div class="footnote">
     <p>
      <sup>
       [
       <a class="para" href="#id2591037" name="ftn.id2591037">
        45
       </a>
       ]
      </sup>
      <span class="emphasis">
       <em>
        brachium
       </em>
      </span>
      (z lat.) — verejná moc, najmä výkonná
     </p>
    </div>
    <div class="footnote">
     <p>
      <sup>
       [
       <a class="para" href="#id2591076" name="ftn.id2591076">
        46
       </a>
       ]
      </sup>
      <span class="emphasis">
       <em>
        vokšovať
       </em>
      </span>
      (z lat.) — odhlasovať
     </p>
    </div>
    <div class="footnote">
     <p>
      <sup>
       [
       <a class="para" href="#id2591191" name="ftn.id2591191">
        47
       </a>
       ]
      </sup>
      <span class="emphasis">
       <em>
        Latinák hovorí: parva sapientia regitur mundus
       </em>
      </span>
      (lat.) — malá
               múdrosť spravuje svet
     </p>
    </div>
    <div class="footnote">
     <p>
      <sup>
       [
       <a class="para" href="#id2591358" name="ftn.id2591358">
        48
       </a>
       ]
      </sup>
      <span class="emphasis">
       <em>
        kone z Tróje
       </em>
      </span>
      — podľa gréckej mytológie trójsky kôň bol
               obrovský drevený kôň, do ktorého sa po desaťročnom márnom obliehaní Tróje skryli
               najlepší achajskí bojovníci na čele s Odysseom, takto ľsťou sa dostali do mesta a
               porazili Trójanov
     </p>
    </div>
    <div class="footnote">
     <p>
      <sup>
       [
       <a class="para" href="#id2591380" name="ftn.id2591380">
        49
       </a>
       ]
      </sup>
      <span class="emphasis">
       <em>
        septemvirálna
       </em>
      </span>
      (z lat.) — septemvirálna tabuľa, najvyšší súd v
               niekdajšom Uhorsku
     </p>
    </div>
    <div class="footnote">
     <p>
      <sup>
       [
       <a class="para" href="#id2591520" name="ftn.id2591520">
        50
       </a>
       ]
      </sup>
      <span class="emphasis">
       <em>
        gróf Kolowrat
       </em>
      </span>
      — František Antonín Kolowrat Liebsteinský (1778
               — 1861), český šľachtic, ktorý bol po Metternichovom
      <sup>
       [
       <a class="footnote" href="#ftn.id2591531" name="id2591531">
        50
       </a>
       ]
      </sup>
      páde prvým ústavným ministerským predsedom (1826 — 1848) vo Viedni
     </p>
    </div>
    <div class="footnote">
     <p>
      <sup>
       [
       <a class="para" href="#id2591520" name="ftn.id2591520">
        5050
       </a>
       ]
      </sup>
      <span class="emphasis">
       <em>
        Metternich
       </em>
      </span>
      — knieža Klemens Lothar Wenzel Metternich
                     (1773 — 1859), reakčný rakúsky politik a diplomat. Bol predstaviteľom
                     politického a národnostného útlaku v Rakúsko-Uhorsku.
     </p>
    </div>
    <div class="footnote">
     <p>
      <sup>
       [
       <a class="para" href="#id2591617" name="ftn.id2591617">
        52
       </a>
       ]
      </sup>
      <span class="emphasis">
       <em>
        Piťo
       </em>
      </span>
      — Jozef Piťo (1800 — 1886), chýrny cigánsky primáš. Mal
               vlastnú kapelu, ktorá nechýbala na nijakej významnejšej národnej slávnosti.
     </p>
    </div>
    <div class="footnote">
     <p>
      <sup>
       [
       <a class="para" href="#id2591727" name="ftn.id2591727">
        53
       </a>
       ]
      </sup>
      <span class="emphasis">
       <em>
        Pesti Hirlap
       </em>
      </span>
      — maďarský politický časopis (1841 — 1919).
               Redaktorom bol (od r. 1840) Ľudovít Kossuth, ktorý ho výdatne využíval na
               ovplyvňovanie verejnej mienky a na organizovanie „strany pohybu“.
     </p>
    </div>
    <div class="footnote">
     <p>
      <sup>
       [
       <a class="para" href="#id2591766" name="ftn.id2591766">
        54
       </a>
       ]
      </sup>
      <span class="emphasis">
       <em>
        in corpore
       </em>
      </span>
      (lat.) — všetci
     </p>
    </div>
    <div class="footnote">
     <p>
      <sup>
       [
       <a class="para" href="#id2591857" name="ftn.id2591857">
        55
       </a>
       ]
      </sup>
      <span class="emphasis">
       <em>
        za grófa Zaya
       </em>
      </span>
      — Karol Zay (1797 — 1871), maďarský šľachtic,
               ktorý roku 1840 ako nový generálny inšpektor ev. a. v. cirkvi verejne vyhlásil
               program maďarizácie, bol iniciátorom hnutia, ktoré chcelo spojením maďarských
               kalvínov so slovenskými evanjelikmi zabezpečiť nadvládu Maďarov
     </p>
    </div>
    <div class="footnote">
     <p>
      <sup>
       [
       <a class="para" href="#id2591930" name="ftn.id2591930">
        56
       </a>
       ]
      </sup>
      <span class="emphasis">
       <em>
        Reči sa vedeli ta držať naši starí, ale jej nepoznali hodnotu, ako gróf
                  Széchenyi maďarskej
       </em>
      </span>
      — Štefan Széchenyi (1791 — 1860), maďarský
               národovec, štátnik a spisovateľ, Kossuthov politický odporca, zakladateľ Maďarskej
               vedeckej akadémie. Bol podporovateľom maďarských národnoobrodeneckých úsilí, ale
               neželal si samostatný hospodársky a priemyselný vývin krajiny. Vo vzťahu Maďarov k
               nemaďarským národnostiam sa vyslovoval za vedúce postavenie a supremáciu Maďarov, ale
               odmietal politiku násilnej maďarizácie.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2592027">
       </a>
       12
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bohumil Valizlosť sa zarazil, keď ho kastelán odviedol do izby, kde osvietený prijíma
         návštevy. Mal hen štyri obloky na námestie. Tri stoly v kútoch s divánmi a kreslami. Pod
         stolmi boli hrubé koberce, na stene veľký obraz cisára Ferdinanda,
    <sup>
     [
     <a class="footnote" href="#ftn.id2592050" name="id2592050">
      57
     </a>
     ]
    </sup>
    druhý skoro toľký, palatína
    <sup>
     [
     <a class="footnote" href="#ftn.id2592068" name="id2592068">
      58
     </a>
     ]
    </sup>
    arcikniežaťa Jozefa. Na oblokoch viseli ťažké záclony. Väčšmi sa ešte zadivil,
         keď zazrel tu všetkých, ktorí boli prvej u Speváka, evanjelickí i katolícki. Lacko
         Ústeľnický bol medzi nimi ako biela vrana.
   </p>
   <p>
    „Všetko nás vyberali po jednom, ani škvarky na haluškách,“ smial sa Dechtiar čosi
         núteno.
   </p>
   <p>
    Uhliar ho zaťal svojím hrubým hlasom.
   </p>
   <p>
    „No, len no! Dajú ti halušiek. Pôjdeš do chládku.“
   </p>
   <p>
    „A u mňa sa dopeká moriak!“
   </p>
   <p>
    „Tí dvaja sú na vine,“ ukázal Uhliar na Zábora a Dechtiara. „Oni nás zamočili všetkých.
         Ale sa Ďorďovi divím.“
   </p>
   <p>
    „Darmo mi letíš k hlave. Táto kalika započala.“
   </p>
   <p>
    A podvihol päsť proti badišovskému. Bol veľmi dobrej vôle. Oči mu len tak jasali.
   </p>
   <p>
    „Ale ty si mi pomohol, Jurko.“
   </p>
   <p>
    Bohumil Valizlosť mu stisol rameno, čím väčšmi mohol.
   </p>
   <p>
    „Pritieraj sa teraz, pritieraj, keď si ma najedoval čo nikdy.“
   </p>
   <p>
    „Nefrfli, Ďuro!“ zahriakol ho Uhliar. „Keď si vytreštil na nich okále, míval som si, že
         ti vyletia z hlavy a zabijú troch-štyroch ako guľa z kanóna.“
   </p>
   <p>
    Začali donášať fľaše, na misách zájedku. Zajatí zabudli na moriaka a začali si vyberať
         zájedky, čo pani kastelánka napiekla. Podajedni si i nalievali do kalíškov.
   </p>
   <p>
    „Azda nebude tak zle, nezaobchodia s nami najhoršie,“ smial sa Maduniak, ujedajúc si z
         makovníka.
   </p>
   <p>
    „Ej, keby nás bolo viacej, naučili by sa zaobchodiť s nami v rukaviciach.“
   </p>
   <p>
    Maduniak prisvedčil badišovskému. Kôpka je už tu, a malá hŕba pýta viac.
   </p>
   <p>
    Dlho sa zabávali i žartom i vážne, keď sa naostatok otvorili dvere od bočnej. Vošiel
         osvietený a za ním ostatní páni rad-radom. Ako vchodili v istom poriadku a veľmi vážne,
         Slováci šípili, že idú na nich z predbežnej porady v zriadenom šíku.
   </p>
   <p>
    Zarazilo ich. Ďorď Dechtiar sa jedoval, že idú na nich znenazdania, v dobrom brnení.
         „Úfajú sa, že budeme capov strieľať. Nech som dobrý, už začneme.“ Videl badišovského, ako
         zapína kabát odhodlane. Znak, že sa chystá naskočiť. Najedoval sa naň, žily mu naskočili na
         čele. Pozrel na iných; videl, že sa nie veľmi chystajú. Len Bohumil Valizlosť je na mieste.
         Zazrel naň mrzko, rozhodol sa a vykročil on proti nim.
   </p>
   <p>
    „Pekne vítam, páni. Odpustia, že som ich tu nechal čakať tak dlho.“
   </p>
   <p>
    Slovenčina znela milo z jeho úst. Bolo im hneď veselšie.
   </p>
   <p>
    „Veru sme im odpustili,“ usmial sa Ďorď Dechtiar.
   </p>
   <p>
    „Majúc pred očima dary, ktoré predchádzali ich príchod,“ doplnil hrubým hlasom Samo
         Uhliar, ukážuc na stoly s fľašami a zájedkou. „Začali sme tu byť ako doma.“
   </p>
   <p>
    „Tak má i byť. I ich je tento dom.“ Osvietený sa rozveselil, keď videl, že Slováci
         začali so žartom. „Len či si poslúžili! Nemal ich ani kto ponúkať.“
   </p>
   <p>
    „Dobré veci sa núkali samy: tak sme sa veru i chytili do nich.“
   </p>
   <p>
    „Ale sme si dávali pozor nejsť priďaleko,“ doplnil Samo Uhliar. „U Petríka sa dopeká
         moriak. Bolo mu treba nechať miesta.“
   </p>
   <p>
    „Moriak je nie najhoršie,“ ozval sa Mihál Smolecký, „ale ja som rozkázal kapustnice s
         klobásou. Myslím, bude i podhrdliny i sviečkovica.“
   </p>
   <p>
    „To majú obar?“ zhíkol Peter Spevák.
   </p>
   <p>
    „V takéto časy najlepšia vec, páni,“ uistil ho Mihál Smolecký a obrátil sa k tým, čo s
         ním prišli. „Nezabúdajme si na reči. Nebude od veci urobiť si základ.“ Začal nalievať do
         kalíškov a podstrkávať misy so zájedkou. Ponalieval i Slovákom. Ale z nich podajedni sa
         nemali k veci, že už užili. „Nože kvôli spoločnosti a múdry latinák hovorí: repetitio est
         mater studiorum.
    <sup>
     [
     <a class="footnote" href="#ftn.id2592264" name="id2592264">
      59
     </a>
     ]
    </sup>
    Ja im neviem tiež nič múdrejšieho poradiť.“
   </p>
   <p>
    Chytili sa pohárikov všetci, štrngli si. Noví hostia zajedali. Uzdic tiež držal kalištek
         v jednej a druhej ruke kúsok klobásky s chlebom. I z príchodu oznámil Slovákom, že páni tu
         prítomní uznali ich žiadosť za slušnú. Pán hlavný notár sa ponúkol sám, že popoludní
         prečíta po slovensky hlavné body zprávy. Slováci boli prekvapení, ochota ich zmiatla. Ale
         nič preto. I pán hlavný notár bol prekvapený toľkou ochotou zo svojej strany.
   </p>
   <p>
    Dechtiar sa poklonil hlboko.
   </p>
   <p>
    „Ďakujeme za ochotu!“
   </p>
   <p>
    Nastalo obšírnejšie vysvetľovanie. Kto chce hovoriť slovensky, môže hovoriť, pán notár
         pri každom predmete vysvetlí, o čo ide. Viac urobiť sa sotva môže v medziach zákona.
   </p>
   <p>
    „Ďakujeme i za to!“ poklonil sa zasa Dechtiar.
   </p>
   <p>
    Bohumil Valizlosť sa poponáhľal dodať:
   </p>
   <p>
    „Bolo by nám uspokojením, keby slávny sbor šiel na diétu s petíciou premeniť nedokonalý
         zákon.“
   </p>
   <p>
    Baltazár Ozubinský temer vybúšil v smiechu. Uradované oči chodili po prítomných,
         zastavili sa pri Uzdicovi. „Nepovedal som ti, nepovedal?“ Osvietený ostal chladný. Slová
         badišovského akoby bol mal za slušnú vec.
   </p>
   <p>
    „Petícia pred stavy a rady krajiny? Neviem, či by prešla v sbore.“
   </p>
   <p>
    Bohumil Valizlosť sa usmial a pozeral po pánoch.
   </p>
   <p>
    „Ak páni majú našu žiadosť za slušnú, budú mať hádam i tú petíciu za potrebnú.“
   </p>
   <p>
    „Tá vec by dostala krajinský význam. Petícia by musela ísť na diétu i iné stolice.
         Neviem, či by vzali naše stavy a rady
    <sup>
     [
     <a class="footnote" href="#ftn.id2592354" name="id2592354">
      60
     </a>
     ]
    </sup>
    takú iniciatívu na seba.“
   </p>
   <p>
    „Ale tak by vyhoveli slávne stavy a rady Rubárskej stolice nám iba ako údom sboru, ale
         by nevyhoveli povinnosti rozšíriť spravodlivosť i na iné stolice, kde žijú Slováci.“
   </p>
   <p>
    Bohumil Valizlosť zbadal tiež, ako Dechtiar, že prišli na nich obrnení, preto hľadel
         vyskúmať ich úmysly. Vedel, že sa najskôr prezradia, keď ich rozdráždi trochu. Baltazár
         Ozubinský bol rozčúlený, začal vytýkať osvietenému.
   </p>
   <p>
    „Či som nepovedal, že veci dajú politický náter? Či som nespomenul dobre hneď za horúca
         prst a ruku?“
   </p>
   <p>
    Tu sa už strhla temer zvada. Bohumil Valizlosť pohol plecom, odvrátil sa a neodpovedal
         na urážku. Ale Samo Uhliar sa postavil pred Ozubinského. Rozkročil sa vo veľkých čižmách,
         päsť dal na bedro.
   </p>
   <p>
    „Kto je tu politický natierač? Ale my natierame politikou veci prirodzené?“
   </p>
   <p>
    Jeho hlas dudnel, až obloky drnčali. Sám Ozubinský trochu zbledol. Dechtiar tiež
         vypleštil oči.
   </p>
   <p>
    „Či to nebol politický náter, keď ste vyhodili reč národa zo sboru? My takých náterov
         nepotrebujeme, lebo pod nimi je krivda. Dolu s nimi, ak ste spravodliví!“
   </p>
   <p>
    Ján Nepomucký Chovanec sa priblížil tiež a povedal cele spokojne:
   </p>
   <p>
    „Kto zastáva krivdu, nemiluje vlasť, lebo ju robí ukrutnou macochou ukrivdených. Urobme
         ju pečlivou matkou všetkých: tak ju urobíme veľkou a slávnou.“
   </p>
   <p>
    Osvietený chcel zahladiť, čo sa veľmi pochlpilo.
   </p>
   <p>
    „Nechoďme za naše diely, páni.“
   </p>
   <p>
    Ozubinský nemohol preniesť, čo prvej povedali o zákone.
   </p>
   <p>
    „Zákonu pokoj. Nemáme sa čo hádať o ňom. Popustili sme, čo sme mohli a hádam ani nemali
         popustiť. Ďalej ani o vlas.“
   </p>
   <p>
    „Tak dobre,“ prisvedčil mu Bohumil Valizlosť. „My sme si namýšľali, keď hovoria s nami
         slovensky v tomto dome, že máme na to právo. Teraz sa ukázalo, že je to len výnimka a
         zvláštna priazeň. Ja z mojej strany ďakujem za toľkú blahosklonnosť, ale ju nadužívať
         nebudem. Radšej sa ja budem držať svojho práva a budem si ho vyhľadávať.“
   </p>
   <p>
    Začal hľadať svoj klobúk.
   </p>
   <p>
    „Ja tiež.“ Začali sa zberať všetci. Dechtiar zahundral: „Nestoj o lásku, keď si môžeš
         pýtať, čo je tvoje.“
   </p>
   <p>
    „Ak len dajú!“ smial sa Baltazár Ozubinský. Tvár sa mu vyjasnila. Nevedel si miesta od
         radosti, že vyšiel na posmech krok, proti ktorému sa on postavil za horúca.
   </p>
   <p>
    Osvietený bol zronený. Bolo mu ľúto, že nemohol dať, čo pýtali. Takých krokov sa on bál,
         lebo by z nich vyšli len rozbroje v slovenských stoliciach, a on nemohol vziať na seba ódium
    <sup>
     [
     <a class="footnote" href="#ftn.id2592503" name="id2592503">
      61
     </a>
     ]
    </sup>
    celej verejnej mienky. Nebol by mu to odobril ani jeden priateľ v Budíne, alebo
         vo Viedni. Mikuláš Ozubinský pristal na krok z priateľstva k drusovi; teraz mu bolo ľúto,
         že sa krok nezdaril zasa len pre drusu.
   </p>
   <p>
    „Nieže tak, páni,“ vystrčil dlhé ruky proti Slovákom. „Hľadajme cestu, hádam sa snímeme.
         Vy urobte krok k nám, my dva k vám a zídeme sa v láske.“ Slováci zastali, hotoví na odchod.
         On sa obrátil rovno na pánov. „Na diétu beztak pošleme inštrukcie vyslancom. Vložme do nich
         opatrne jeden bod o slovenskom rokovaní.“
   </p>
   <p>
    Začali sa znovu radiť, priečili sa, prosili badišovského i Baltazára. To ,opatrne‘ bolo
         Slovákom ako straka na kole. Inštrukcie vyslancom sú mŕtve slovo, najmä pri vyslancoch,
         ktorí riadne čušia ako rubárski. Ale čo ako, záplatu našili na dieru, prilepili ju tak, že
         ledva prikryla dieru.
   </p>
   <p>
    „Máme z koláča dieru, ale pristanem,“ osvedčil sa Dechtiar. „Nech nepovedia, že hľadám
         zádrapky.“
   </p>
   <p>
    Bohumil Valizlosť odložil tiež klobúk.
   </p>
   <p>
    „Ja ostanem nie preto, že som pristal, ale že mám predniesť naliehavú vec v tejto
         dôvernej porade. Po lanskej neúrode blíži sa hlad. Nech prepáčia páni slúžnodvorskí, ak im
         predchytávam. Bolo by dobre, keby sa vyslovili, čo myslia o veci.“
   </p>
   <p>
    Štefan Raško a Gašpar Smolecký pozreli na Baltazára. On, ako slúžny hlavného okresu,
         vedie všade predok; nech ho vedie i pri tejto ožihavej veci. Vystrel sa, nadul prsia a
         pripustil, že bude čosi biedy v podajedných dedinách.
   </p>
   <p>
    Ján Nepomucký Chovanec sa začervenal.
   </p>
   <p>
    „Môžem istiť, že je o moc, moc horšie, ako sa nazdáva jeho veľkomožnosť. Žiadal by si,
         aby sa páni slúžnodvorskí lepšie poobzerali po okresoch. Treba ísť do dedín a vidieť na
         vlastné oči, že švábka, čo sa jej urodilo trochu, pohnila, ovsa a jačmeňa sotva bude na
         siatie. Už teraz je zle, ako sa míňa, čo sa urodilo. Čím ďalej k prednovke, bude horšie.
         Prorokujem veľký hlad. Ak sa nesponáhľame, bude tak zle, ako ešte nebolo, a ani tak neviem,
         či vystačíme.“
   </p>
   <p>
    Baltazár Ozubinský sa hniezdil tuho, tvár mu bola ako šata. Frčka od Chovenca mu špela
         veľmi. Zamrmlal, že tak zle vari nebude.
   </p>
   <p>
    „Bude horšie, ako myslí jeho veľkomožná milosť. Ja som dal na známosť, čo viem, pred
         hodnovernými svedkami. Na mňa zodpovednosť nepadne.“
   </p>
   <p>
    Maduniak zo Sychravy potvrdil, že Chovanec nepreháňa.
   </p>
   <p>
    „Pán slúžnodvorský onedlho sa presvedčí, že nepúšťame prázdne strachy.“
   </p>
   <p>
    Osvietený zvážnel. Sľúbil sám ísť do niektorých dedín; i páni slúžnodvorskí musia urobiť
         svoju povinnosť.
   </p>
   <p>
    „Tu prichodí rozvažovať, čo máme robiť.“
   </p>
   <p>
    Uzdic ožil, behal očima sem a tam po prítomných. U farárov videl zaujatosť, i horlivosť,
         ale u svojich nepozoroval veľkej účasti. Obzrel sa na hlavného notára. „Stolica by mala mať
         niečo peňazí.“
   </p>
   <p>
    Mikuláš pokrútil dlhou hlavou.
   </p>
   <p>
    „Tie hotovosti nás nevytrhnú.“
   </p>
   <p>
    „Na ne sa nespoliehať,“ radí i Baltazár. „Ak je tak zle, ako sa hovorí, prichodí hľadať
         pomoc vonku. Nech pomôže komora.“
   </p>
   <p>
    Všetci pristali vďačne na komoru. I slávne stavy a rady vďačne zvalia starosť o hlad na
         plecia matky komory.
   </p>
   <p>
    „Kým sa komora pohne, za ten čas my všetci môžeme otrčiť kopytá.“
   </p>
   <p>
    Rozosmiali sa chutne. Poznámka Uhliara predsa len omastila trochu otupný suchopár.
   </p>
   <p>
    Osvietený sa tiež musel zasmiať a v smiechu vzkrsla dobrá myšlienka.
   </p>
   <p>
    „Keď budem mať spoľahlivé údaje v ruke, pôjdem sám do Budína alebo Viedne.“
   </p>
   <p>
    Zaradovali sa napospol Slováci, lebo vedeli, že sa Uzdic nevráti s prázdnou rukou; pánom
         odľahlo, že predsa len nepadne na nich starosť o hlad. Predsa len prešli Slovákom cez
         rozum, ukázali im veľké nič.
   </p>
   <p>
    Bohumil Valizlosť cítil, že ani tu sa nezaobíde bez rozbroja. Pozrel ukradomky na
         Dechtiara, ako sa ten najeduje zasa.
   </p>
   <p>
    „Ja odobrujem kroky v Budíne a vo Viedni, ale myslím, tie nevystačia. Keď sme raz pri
         veľkej boľačke, prizrime sa jej lepšie. Ak mi dovolia, ja by mal jeden návrh.“
   </p>
   <p>
    „Nech sa páči, vypočujeme vďačne,“ ponúkol ho Mihál Smolecký. A ono horký vďačne.
         Myslel, čo bude s klobáskou v kapustnici.
   </p>
   <p>
    „Nech stolica zakáže vývoz zbožia.“
   </p>
   <p>
    Ohó! Podvihli hlavu. Zabudli na klobásku. Siaha na panské vrecko.
   </p>
   <p>
    Pán Štefan Raško, ako nádejný vyslanec, povedal tu prvú reč.
   </p>
   <p>
    „Zbožie môže kúpiť, myslím, kto chce. Ako si ho kupujú u nás do Haliče, tým ľahšie si ho
         môžeme kúpiť my a nedať ho odviezť.“
   </p>
   <p>
    „Za drahé peniaze,“ dodal Bohumil Valizlosť.
   </p>
   <p>
    „Tovar, ktorý veľmi hľadajú, je vždy drahý. Taký je beh v hospodárskom a obchodnom
         živote.“
   </p>
   <p>
    Páni prikyvovali. Budúci vyslanec vyslovil takú pravdu, ktorá sa nedá vykývať.
   </p>
   <p>
    Bohumil Valizlosť sa nehádal o obchodných pravidlách, ale istil, že stolica by mala
         vyňať spod toho pravidla potravné články, keď hrozí hlad. Sypární nestavali, lebo vraj niet
         zbytočného zbožia a teraz sa ho našlo odrazu na vývoz do Haliče. Nech teda stolica kúpi to
         zbožie a predá v ohrozených dedinách.“
   </p>
   <p>
    Baltazár sa postavil červený ako rak.
   </p>
   <p>
    „Neobchádzajme, ako mačka horúcu kašu, čo chceme povedať, ale povedzme z mosta do
         prosta. Prinúťme zemských pánov predať zbožie pod cenou. Takým slovám bude hneď rozumieť
         každý, najmä chudoba. Len neviem, či je zdravo hlásať také zásady, keď ľudu začne
         chybovať.“
   </p>
   <p>
    Páni prisviedčali. Bolo by ľahko preukazovať dobročinnosť z cudzieho vrecka.
   </p>
   <p>
    Badišovský sa ohradil, že nehovorí v kongregácii, ani na ulici, ale v dôvernom kruhu
         medzi zemskými pánmi.
   </p>
   <p>
    „Poviem úprimne, čo myslím. Keď je všeobecná drahota a hlad, každý by mal pomáhať. U nás
         sa majú, myslím, najlepšie zemskí páni, mali by najväčšmi pomáhať oni. Nik nepýta dary a
         obete, ale očakáva, že sa zrečú zárobku, ktorý im nadháňa neúroda a hlad. Azda len nebudú
         chcieť bohatnúť zo všeobecnej biedy. Nech predajú svoj zbytok za slušné peniaze, ale nie na
         úžeru.“
   </p>
   <p>
    Boli im tvrdé tie slová. Podajedni pozerali naň s podozrením. Veď ten zastupuje hladných
         a darebákov, a tých, čo dačo majú, odrel by do deviatej kože. Chlieb nepadá nikomu hotový
         do huby. Treba naň zarobiť a sádzať hotové turáky za zbožie. Dajú vďačne i stolici, miesto
         do Haliče, ak stolica dostane, čo čaká od komory.
   </p>
   <p>
    „Ja nebijem na zemských pánov. Či sú oni na vine, že majú čo predávať, keď iní nemajú čo
         vložiť do úst? Také je naše zriadenie. Nebrojím proti nemu, ale by chcel umenšiť zlo, ktoré
         pochodí z neho. K zmenšeniu zla musia prispieť i sedliaci z úradných krajov. V niektorých
         dedinách sa urodilo moc švábky. Nech ju sedľač nesmie teda predávať do páleníc.“
   </p>
   <p>
    Skočili všetci, akoby ich bol had uštipol. Ide im rovno na hrdlo, podrezať ho a vycediť
         krv pánom do ostatnej kvapky. Keď sa búrka stíšila trochu, pán Gašpar Smolecký mu dal znať,
         že prevracia verejný poriadok.
   </p>
   <p>
    „Pálenie pálenky patrí k regáliám.
    <sup>
     [
     <a class="footnote" href="#ftn.id2592872" name="id2592872">
      62
     </a>
     ]
    </sup>
    Zemianstvo si nedá obstrihávať výsady.“
   </p>
   <p>
    Bohumil Valizlosť prikyvoval. Je výsada, ako by nie, zemianstvu, ale čo je iným!
   </p>
   <p>
    „Je kliatba Slovenska a bude jeho zhuba a smrť.“
   </p>
   <p>
    „Ďakujem pekne. I ja som zeman, ale z tej výsady by nechcel napchávať mešec. Prekliaty
         to musí byť groš.“
   </p>
   <p>
    Za Dechtiarom sa ohlásil i Samo Uhliar. I on sa obrátil k Ozubinskému.
   </p>
   <p>
    „Veď mnohí zemania ani neužívajú tej výsady. Z pánov Drobniakovcov ani jeden nemá
         pálenice. Keď je tak, nech pália, kto chce páliť tú otravu ľudí, ale zo svojej švábky, čo
         sa nepojedla do jari. V hladné roky nedať predávať do páleníc ani pánovi, ani sedliakovi.“
   </p>
   <p>
    Darmo mu vyhrážal Dechtiar pred zasadnutím, Bohumil Valizlosť nastolil boľavú otázku.
         Nedala sa obísť, sťa priekopa ležala krížom cesty, nech si sa obrátil kdekoľvek na
         Slovensku urobiť niečo osožného. Pred zemanmi ju nastolil, ako pred chvíľou otázku
         slovenčiny. Lebo maďarčina a pálenka boli dary, ktorými zemianstvo pozdvihlo svoj kraj.
         Maďarčinou ho hľadelo pozbaviť osobitnej reči, svojho rázu a mravu; pálenkou ho otravuje a
         zhoväďuje. Zemianstvo videlo v maďarčine moc, slávu a budúcnosť a v pálenke hlavný prameň
         bohatstva. Nevidelo v slepote, že maďarčinou prišlo o význam v krajine a pálenkou pracuje
         na skaze vlastného kraja.
   </p>
   <p>
    Nebolo nikoho, aby mu osobné výhody nemali korene v pálenici. Sám Uzdic, keď sa dal do
         rozhovoru so Slovákmi, netušil, do akého stromu ide zaťať sekerou. Teraz videl, že je to už
         nie strom, ale celý prales. Pálenice sú tu. Kto ich zakáže alebo obmedzí? Veď sú tu záujmy,
         od ktorých závisí blaho panských rodín. Že tie záujmy siahajú na život ľudu a ženú ho do
         skazy? Ale ľud nekričí, pije a hynie.
   </p>
   <p>
    Bohumil Valizlosť robil súvahu, čo zvýšil, že prišiel pred pána so žiadosťami. Toľko, že
         im povedal niekoľko právd, ale tie idú jedným uchom dnu, druhým von. Ukonaný, strhaný stal
         k obloku a pozeral na námestie. Skvelo sa v bielej čistote a nádhere. Z dachov už tieklo
         cícerkom dolu ciagľami. Kde-tu sa odvalil plášť snehu a skydol na preddomie. Slúžky ťahali
         vodu veľkým kolesom zo studne pred stoličným domom, rozchýrenej, že je zrastená s morským
         okom. Morská panna vraj vychodí z nej česať si pri mesiačiku zlaté vlasy.
   </p>
   <p>
    Kraj je predsa len krásny a ľud milý. Schytil ho bôľ, ako ťažko je urobiť najmenšiu vec
         pre jeho blaho. Ale námestie ožilo. Kŕdeľ Cigánov sa ukázal znova neďaleko studne; starého
         vajdu nebolo medzi nimi. On sedel pri ratúzi na úslní. Holbovka pri ňom. Keď zbadal, že z
         rimštiakov neostalo nič, začal odháňať poddaných od fľaše. On ju sám užije pomaličky, oni
         nech si idú hľadať. S vreskom prišli pred stoličný dom žalovať na svoju vrchnosť. Števko
         Košinár sa im nedal zblížiť k bráne, iní hajdúsi ich badurkali. Cigáni nadstrkovali
         klobúky, že z oblokov bude padať do nich strieborný dážď.
   </p>
   <p>
    Škrek privábil i iných k oblokom. Pánom bola úľava pretrhnúť suchopár jalovej priečky a
         zabaviť sa na Cigánoch. Jeden oblok sa otvoril. Mihál Smolecký vyhodil biely dvadsiatnik.
         Cigáni sa hodili za ním a klbčili v snehu. Hajdúsi sa zachodili od smiechu. Tu i Štefan
         Raško vzal kdesi dvadsiatnik a hodil ho na druhú stranu. I okolo neho sa strhla ruvačka.
         Rudo Korbeľ vypriadol skadiaľsi biely gombík a hodil ho za nich. Na gombíku sa už bili. Keď
         videli, že je len gombík, bili sa ešte väčšmi. Mysleli si, že z obloka vyletel rimštiak, a
         ten, kto ho zdrapil, podhodil im na posmech gombík.
   </p>
   <p>
    Otvoreným oblokom rútila sa tuhá zima do izby. Polovica jej bola zahmlená. Zimomraví
         kričali: „Zavri, zavri!“ Ale i pri zavretých oblokoch ostali dívať sa na cigánsku pračku.
         Medzitým z protivnej strany prichádzal pod stoličný dom sedliak v deravom kožuchu, že vlna
         trčala z dier. Čiapku mal nad uchom, a ako ju sotil prudko, tak zachytil s ňou vlasy z pol
         hlavy, že trčali ani na strašiakovi. Čugaňou rozhadzoval, ale mu veľmi neosožilo. Koľko
         krokov urobil napred, temer o toľko ho socali nazad.
   </p>
   <p>
    Bohumil Valizlosť poznal hneď Adama Hudáka. Keď prišiel pred stoličný dom, podvihol
         podpuchnutú tvár.
   </p>
   <p>
    „Keď dáva Cigánom, nech dá mne. Mne patrí!“ Búšil sa dlaňou do pŕs. „Ja som Hudák zo
         Záhradného. Nech dá.“
   </p>
   <p>
    I cez zavreté obloky bolo čuť jeho slová, hoc nie v celom súvise.
   </p>
   <p>
    „Hľa, čo je pálenka!“ skríkol Bohumil Valizlosť ako na ratu. „Nevidíte, ľudia, preboha,
         čo robí z človeka. Môj otec sa modlil nad ním, aby Boh vzkriesil v ňom svoj obraz.“
   </p>
   <p>
    Uzdic stál pri jednom obloku, bol zachmúrený. Stisol pery a odvracal sa od ľudí. V
         očiach mu zaľahlo niečo veľmi bôľneho. Na výkrik badišovského zbledla mu tvár ako stena.
         Schoval ju za záclonu.
   </p>
   <p>
    „A je to ozaj pálenka, pán farár?“ Bohumil Valizlosť videl pri sebe Baltazára. Bol
         rozkročený, s vypučenými prsami. V očiach mu preletovala radosť, zlosť a výsmech. Bohumil
         Valizlosť tŕpol. V tej duši musí byť cele pusto, nikde znaku lepšieho citu. Usmiala sa mu
         široká tvár, i žmurkol naň kamarátsky. „Nech, sa lepšie presvedčia.“
   </p>
   <p>
    Bohumil Valizlosť mu nemohol odpovedať. Pohol plecom a odvrátil sa od neho.
   </p>
   <p>
    „Nech sa spýtajú Florka, on je z jeho dediny.“
   </p>
   <p>
    Záhradnický pozrel naň s hnevom. Živé čierne oči blysli zášťou.
   </p>
   <p>
    „A čo ja viem? Ja sa nestariem do toho.“
   </p>
   <p>
    Baltazár sa mu usmial, i pokýval naň hlavou. V izbe bolo ticho. O chvíľu ho pretrhol
         akýsi tupý hlas, ktorý sa predieral ktovie akými tesninami.
   </p>
   <p>
    „Nie je pálenka celkom, pán farár.“
   </p>
   <p>
    Bohumil Valizlosť ledva poznal v ňom mäkký, zvučný hlas osvieteného.
   </p>
   <p>
    „Ja vidím pálenku v tvári, chode a držaní. Nevidím obrazu božieho. Nám už ozaj neostane
         iné, ako sa modliť, aby ho Boh vzkriesil. A on ho vzkriesi.“
   </p>
   <p>
    Pozrel na iných, boli tiež zronení. Hovorili, hovorili, ale to bolo ako hrach na stenu.
         Slová sa odbili od žulových sŕdc. Ale v nich žije vôľa a snaha. Majú, hľa, nový výdobytok:
         noviny a nedeľnú školu.
   </p>
   <p>
    Tam na námestí Cigánov rozprášili hajdúsi. Hudáka vzal popod ruku kurátor Drozdík a
         odvádzal ho na druhú stranu námestia, skadiaľ prišiel. Drozdík so synom a Skokanom stáli
         pred stoličným domom od tých čias, čo sa rozišlo zasadnutie. Čakali farárov. Vyšli najprv
         dedinskí s valaškami. Drozdík, posmelený, že ho osvietený dal doviesť do samého
         prostriedku, zastavil zemanov.
   </p>
   <p>
    „Čože vyhrali, páni urodzení? Posol išiel, osol prišiel. Otvoril z nich daktorý ústa,
         keď pýtali čítať po slovensky? Mrmlali tam čosi, a potom ani nemrmlali. Učupili sa pri
         dverách. Hanbil by sa byť taký zeman.“ Odpľul si pred nimi.
   </p>
   <p>
    Znali ho, kto je, vedeli, že je nie zeman. Zazerali naň daktorí, ale nepovedali nič.
         Videli vo dvorane, ako ich dal osvietený odviesť na lepšie miesto.
   </p>
   <p>
    „Ale sa toľme boja tých mentiek? Veď i pes aspoň zvrčí, ak mu kosť berú spred nosa, a
         oni ani zvrčať, keď im vyhadzujú materinskú reč.“
   </p>
   <p>
    Dedinskí boli rozpaprčení, že ich poslali z kongregácie, nevedieť ako, prečo. Tu sedliak
         zasa im špince. Ktorýsi Raško z Raškova podvihol naň valašku.
   </p>
   <p>
    „Sedliak, móres! Ak ty na nás hotuješ nedeľnú školu, vyučím ťa ja trinástu. Ale my s
         kapsičkami do školy?“
   </p>
   <p>
    Vtedy vyšiel z brány Samuel Primitivus a Tomáš Sztupay. Drozdík už neodpovedal Raškovi,
         ale sa obrátil k nim.
   </p>
   <p>
    „A čo oni majú proti nedeľnej škole, páni rechtori? Ale urobila dakomu dačo? Naša dedina
         chodí do nej, komu zavesili kapsičku pod pazuchu?“
   </p>
   <p>
    Boli pred stoličným domom, a nie vo dvorane. Tu mohli i sedliaci hovoriť. Samuel
         Primitivus zastal, stiahol obočie a okríkol ho:
   </p>
   <p>
    „A čo? Načo je tá škola?“
   </p>
   <p>
    Sztupay nadul tvár a vybúšil z úst povetrie, že mu nadvihlo fúzy ani zásterku.
   </p>
   <p>
    „Budú sa učiť slabikovať a b — ab!“
   </p>
   <p>
    „Lepšie, ako pripravovať krmičku.“
   </p>
   <p>
    Boli tam niektorí Krajčovci a Záhradníckovci, ktorí vedeli, čo je krmička. Rozrehotali
         sa. Niektorý i opakoval:
   </p>
   <p>
    „Krmička — krmička!“
   </p>
   <p>
    Sztupay by sa bol oboril naň, ale sa mu postavil kurátor Skokan. Bol vyšší od neho.
         Naprával si opasok pod kožúškom.
   </p>
   <p>
    „Ako vedia, vľúdny a výborneučený pán rechtor, čo je nedeľná škola, keď nikdy v nej
         neboli? Prídu do Hrabovca, naučia sa v nej od nášho pána rechtora, čo by sa im zišlo.
         Beztoho vyfučalo dosť z hlavy.“
   </p>
   <p>
    Sztupay si ho prezeral, či by ho nemohol chytiť, ale Skokan sa postavil bokom k nemu, že
         ho drgne kostnatým lakťom dakde do srdcovej jamky.
   </p>
   <p>
    „Akí sú to vtáci!“ obrátil sa Drozdík k dedinským. „Vraj rechtori a búria proti škole.
         Nám vraj netreba školy. Čím sme vraj sprostejší, tým lepšie. Ich vokabuly nás vytrhnú:
         nasypeme ich do rozsievky, keď nebude zrna na siatie? Ale v nedeľnej škole sme si urobili
         hospodársky spolok. V ňom bude zrna na siatie, a nie kadejaké krmičky.“
   </p>
   <p>
    Zemania počuli o spolku, ktorý dáva zrno na siatie. Obstúpili Drozdíka a Skokana. Taký
         spolok by sa zišiel všade. Bolo im ľúto, že tamhore kričali proti škole, v ktorej stavajú
         také spolky.
   </p>
   <p>
    „Choďte sa vyspať, páni bratia, keď balamutíte ľudí!“ Samuel Primitivus a Sztupay boli
         už kdesi naboku. Okolo Drozdíka a Skokana zhŕkla sa hŕba dedinských. Otvárali oči,
         počúvajúc o škole, hospodárskom spolku a spolkoch miernosti. Rechtori sa pobrali dolu
         námestím, zaliať si hnev v ratúzi.
   </p>
   <p>
    Dedinskí sa rozchádzali z krčiem. Nezhovárali sa o kongregácii, ale o zrne na siatie, o
         škole, o Štúrovi a novinách. Drozdík čakal chvíľu, a keď farári nechodili, vrátil sa na
         chodbu k veľkej dvorane. Tam sa dozvedel od hajdúcha, že sú farári na porade s pánmi vo
         svetlici osvieteného. Ešte mu i vyrátal, aké fľaše doniesol a čo všetko na zájedku. Drozdík
         sa vrátil dolu natešený. Rozprával Skokanovi a synovi, že je hore veľká porada. Ostali pri
         Košinárovi a ostatných hajdúchoch, kým sa vrátia farári. Stadiaľ sa prizeral na pračku
         Cigánov a pozdejšie počúval Hudáka.
   </p>
   <p>
    Ale Hudák začal vykrikovať a nadávať. Vyrozumel, že to padá na osvieteného. Vtedy sa už
         nemohol zdržať, aby nešiel k nemu.
   </p>
   <p>
    „Daj pokoj, švagre. Netrep do sveta.“ Chytil ho pod ruku a viedol pod domy oproti.
   </p>
   <p>
    „Je oplan, záškodník! Neurobil nikdy nič dobrého. Zabudol som mu povedať, čo je. Musím
         mu povedať.“
   </p>
   <p>
    „Nepovieš, vybijem ti zuby!“ A ako sa vzpieral, chcejúc sa vrátiť, Drozdík vytiahol
         dvadsiatnik. „Tu máš, vypi si a čuš.“
   </p>
   <p>
    Hudák schytil peniaz a zaberal rovnou cestou do ratúza. Ani sa netackal toľme.
   </p>
   <p>
    Z oblokov sledovali výjav až do konca. Dobre sa dalo spozorovať, že mu Drozdík dal
         peniaze, aby ho mohol odpraviť z očú. Baltazár Ozubinský odstúpil od obloka a prešiel izbou
         dva-tri razy. Hádzal posmešné pohľady tu na toho, tu na iného. Málokto ich opakoval a
         mnohý, akoby ho nebol ani pozoroval.
   </p>
   <p>
    Keď odstúpili od oblokov a ostali zoči-voči páni a Slováci, medzi nimi už bola vysoká
         priehrada krívd a neochoty napraviť aspoň čo-to. Tu už bola hlboká trhlina, hlboká ani
         priepadlisko, zahádzaná zhora šmáním a suchým lístím, aby ju nebolo vidno. Jedna i druhá
         strana už videla, že sa most nenájde — preklenúť priepadlisko.
   </p>
   <p>
    Mikuláš Ozubinský videl, že osvietený stratil niť rozhovoru. Chodil sem-tam zamyslený.
         Bolo mu poznať, že by najradšej byť sám.
   </p>
   <p>
    „Na čom sme ostali?“
   </p>
   <p>
    Dechtiar pohol plecom, Bohumil Valizlosť pohol plecom, všetci pohli plecom. Nech by
         ostali, na čom chceli, trhlina sa nezrastie ani nezasype.
   </p>
   <p>
    „Ostali sme na tom, že budeme Boha prosiť, aby vzkriesil svoj obraz v človeku.“ Uzdic
         zastal v nepokojnom chodení a pozeral na badišovského, ako to myslí. „Ten obraz umiera,
         verte mi, utopený u nás v hlade a pálenke, u nich zastrčený za surovým sebectvom a pýchou.“
         Ozval sa mrmlot medzi pánmi. Bolo by mu treba dať zámočku na ústa. „My ho budeme hľadať
         všade, kde sa dá nájsť, a stavať ho na nohy v škole, dome a kostole. Založili sme si
         nedeľné školy pre odrastených, hľadať ho a kriesiť. V dnešnom zasadnutí už bolo počuť
         výkriky i proti tým školám a našim spolkom. Na čom ostaneme? Vrchnosti nás budú v nich zasa
         len hatiť, že brojíme proti pálenke?“
   </p>
   <p>
    Uzdic pozeral veľmi smutne. Ako mu dosiaľ hral úsmev v oku, teraz čupel v ňom kdesi
         žravý bôľ a nepokoj. Bohumil Valizlosť, keď sa sňal s tým okom, zdúpnel nad toľkou
         premenou. Hľadel naň ako na nový zjav, pohýbal sa v ňom súcit. „Ten človek cíti. Nevysmieva
         sa, nepozerá tupo. V ňom žije ešte obraz boží, ešte žije!“ Z bezvýchodných rozhovorov a
         priekov ostalo mu toto svetielko: smútok v Uzdicovom oku.
   </p>
   <p>
    „V tej veci im nik nebude prekážať. Môžu byť istí.“ Slovo znelo akosi slávnostne.
   </p>
   <p>
    Bohumil Valizlosť sa poklonil hlboko na poďakovanie. Osvietený mu nadložil ruku.
         Badišovský položil svoju do nej s akýmsi radostným citom. Keď pocítil teplotu tej ruky i
         mocné stisnutie, on opakoval stisnutie z úprimného srdca.
   </p>
   <p>
    „Ďakujem, ďakujem.“ Tie slová sa mu vyšmykli mimovoľne, sám nevedel o nich.
   </p>
   <p>
    Farári išli do fary. Bohumil Valizlosť pojal i kurátora Drozdíka. Pri obede sa hovorilo
         o veľkej hádke s pánmi. Keď Drozdík vyrozprával, ako dedinskí začali inak pozerať na
         nedeľné školy, v Slovákoch sa zobudila chuť i popoludní na zasadnutí miešať mútne vody. Ale
         Bohumil Valizlosť bol mlčanlivý, neplietol sa do tých nových plánov. Pred očima bolo mu
         jednostaj smutné oko Uzdicovo. Bol pred ním bezmocný, nemal sily rozduchovať v ňom nové
         bôle.
   </p>
   <p>
    Dechtiar ho okríkol rozihraný:
   </p>
   <p>
    „Čo si zamĺkol? Vari si sa vystrieľal?“
   </p>
   <p>
    Bohumil Valizlosť mu prisvedčil. Vyprázdnil vrece, nemá čo z neho vyťahovať.
   </p>
   <p>
    „A o domácich remeslách?“ nadhodil Ján Nepomucký Chovanec.
   </p>
   <p>
    Badišovský mu odpovedal:
   </p>
   <p>
    „Pomôž si sám, Boh ti pomôže. Preložme tú starosť do nedeľných škôl a spolkov. Stoličné
         sbory sú na to neistá, neplodná pôda.“
   </p>
   <p>
    Ani tí pri kapustnici s klobáskou neostali dlho. Uzdic bol zamyslený, v paráde sa mu
         zunovalo. I zasadnutie čaká, nebolo kedy vysedávať pri obede a popíjať. Zjedli čosi
         napochytro, oplákali hrdlo a poberali sa v hŕbe na vidiecky dom. Záhradnícky uvedomil
         svojich, že porátajúc vokše, strana nemôže obrátiť stolicu hore nohami. On pôjde k tabuli
         pôsobiť na zveľadku strany, Jobko Krajčo ostane vo vidieku ako dôverník.
   </p>
   <p>
    „Ako je to?“ búrili sa opozičiari. „Čítali hlasy, a ani sa nehlasovalo.“
   </p>
   <p>
    „Sebe dali zapchať papuľu a nás nechali na ľade.“
   </p>
   <p>
    „Pečovičovci!
    <sup>
     [
     <a class="footnote" href="#ftn.id2593559" name="id2593559">
      63
     </a>
     ]
    </sup>
    Zradili nás kamarile!“
    <sup>
     [
     <a class="footnote" href="#ftn.id2593573" name="id2593573">
      64
     </a>
     ]
    </sup>
    hromžili mládenci v šnurovaných dolománikoch.
   </p>
   <p>
    Zasadnutie išlo ako po oleji. Hlavný notár vysvetľoval čosi i slovensky. Návrhy opozície
         odbavili chytro. Brachium povolili osvietenému; čongrádsky prípis,
    <sup>
     [
     <a class="footnote" href="#ftn.id2593595" name="id2593595">
      65
     </a>
     ]
    </sup>
    aby sa Sedmohradsko pripojilo k Uhorsku,
    <sup>
     [
     <a class="footnote" href="#ftn.id2593606" name="id2593606">
      66
     </a>
     ]
    </sup>
    vzali v známosť a odložili medzi písma pána notára. Za ním šiel prípis
         Záhrebskej stolice, aby každý turopoľský zeman mal na sneme hlas ako vyslanec,
    <sup>
     [
     <a class="footnote" href="#ftn.id2593627" name="id2593627">
      67
     </a>
     ]
    </sup>
    ale pri ňom pochovali i prípis Varaždínskej, kde protestuje, že v Záhrebe
         postrieľali toľkých vlastencov. Návrh mládeže zavrhli: vyvoliť za čestného prísediaceho
         súdnej stolice Jura Jozipovića Turopoľského, grófa a vodcu Turopoľcov proti Ilýrcom.
    <sup>
     [
     <a class="footnote" href="#ftn.id2593655" name="id2593655">
      68
     </a>
     ]
    </sup>
    Že vraj tie chorvátske zmätky sú predsa len ďaleko od Rubárskej stolice. Zle
         pochodil i prípis Peštianskej, nesený mládežou, aby sa vyslala veľká deputácia do Viedne
         pýtať spravodlivosť v chorvátskych neporiadkoch, kde Turopolec nemôže ísť každý osobne
         hlasovať a rokovať. Stolica vraj nemá peňazí na veľké deputácie. Prípis Hontianskej
         opozície pre krivdu, že ju prehlasovala vládna strana, neprijali, lebo nemal stoličnú
         pečať. Všetky tieto dôležité prípisy išli medzi neužitočné papiere. Mikuláš Ozubinský ich
         môže predať do daktorého skliepku pakovať bryndzu a mydlo.
   </p>
   <p>
    „Zradili nás!“ roznieslo sa v šnurovanom múre. „Pridali sa k Pečovičovcom.“ Pri ich
         šomraní a výkrikoch sa ešte chytrejšie rokovalo.
   </p>
   <p>
    „Poďme si vypiť,“ durkol nie vysoký Gustík Ústeľnický Elečka Stupnického do boku. Nebol
         patvaristom, ale bol donedávna v Pešti a prišiel ako zapálený védegyletista.
    <sup>
     [
     <a class="footnote" href="#ftn.id2593715" name="id2593715">
      69
     </a>
     ]
    </sup>
    Mal sľúbené cestovné komisárstvo hlavného okresu. Bol nevysoký, vlasy mu redli
         nad čelom i nohy mu išli čosi do venca. Ale v sivom oku bol tuhý hlad za blahobytom a
         hodnosťami. „Nás mali za bláznov, a teraz sa z nás smejú.“
   </p>
   <p>
    Pán Elečko ho mal vo veľkej úcte, hoc nebol šuhaj veľmi švárny, len preto, že bol medzi
         šnurovanou mládežou. Keď ho volal vypiť si, slúchol. „Poďme, hneď som ti povedal, že sa
         darmo pechoríte.“ Bol v čudnom rozpore, s mládežou mal ten istý cit, ale premien nechcel v
         stolici.
   </p>
   <p>
    V ratúze pán Elečko akoby sa bol premenil. Vystupoval po veľkopansky, lebo mal ktorýsi
         dvadsiatnik v mešteku, reval surovo na krčmára:
   </p>
   <p>
    „Nieto u teba kde sadnúť?“
   </p>
   <p>
    Obzeral sa s opovržením po ozornej izbe, kde sedel chlap pri chlapovi: dedinskí s
         valaškami. Tu odbavovali sbor. Sedliaci ostali radšej v pitvore, známejší sa tisli i do
         kuchyne. Nevyplatí sa dnes sedliakovi sedieť v tej istej izbe so zemanom.
   </p>
   <p>
    „Ak sa bude páčiť do bočnej.“
   </p>
   <p>
    Elečko rozkázal surovo kapustnice a pečienky. Držal sa spupne s krčmárom, ako vídal pri
         veľkých pánoch v Novohrade. Bol švárny šuhaj. Gustík, hoc pochodil z vyššieho rodu a mal
         matku vzdelanú Nemku, nevedel vystupovať tak veľkopansky.
   </p>
   <p>
    Pri kapustnici, hoc už ju dva razy dolievali zo súdka pre hostí v prízemí, potom pri
         bravčovej pečienke sa víno začalo míňať. V tie časy vstúpil do veľkej izby Janko Drozdík.
         Prišiel rovno od obeda z fary. Otec tiež bol na obede, ale s farármi. Foršpontníkom
         pripravili obed na stranu a prikryli im v čeľadnej. Jedenia by bolo bývalo hádam dosť, ale
         nebolo moc poriadku. Janko ako z najmladších dostal na konci stola najviac obzerance. Keď
         sa ten neporiadny obed odbavil, Janko nechal Michala Skokana s popustenými remeňmi stýbať
         si zuby a pobral sa rovnou cestou na ratúz. Vo veľkej bola horúčava, až vlasy dvíhalo, čosi
         od pece v kúte, do ktorej zakúrili poriadne, ale väčšmi hádam od horúceho dychu toľkých
         ľudí, rozohriatych pálenkou. Spoza šraniek ho zbadal krčmár, lebo on je na to, aby všetko
         zbadal: pristúpil k nemu v pletených pančuškách, bez odedze. Mal vysúkané rukávy, lebo bol
         v tuhej robote od svitu.
   </p>
   <p>
    Ponúkol i jemu bočnú s veľkou úctou.
   </p>
   <p>
    „Majú tam dakoho?“
   </p>
   <p>
    Nebol by chcel tam dakoho nájsť a musieť ostať s ním, najmä ak bol rozobratý od pitia.
   </p>
   <p>
    „Jesú tam poriadni páni, ale tí sedia za kobercom. Môžete byť pri nich, akoby ich ani
         nebolo.“
   </p>
   <p>
    Naklonil sa k nemu dôvernejšie: „Najlepšie s nimi nič nemať. Pri kongregácii letia hneď
         do bitky. I včera večer sa pobili, ale valašky som im skryl. Majú len gundže na hlave a na
         tvári belasé hrče. Ale nič preto, pes sa vylíže.“
   </p>
   <p>
    V bočnej visel koberec od povaly až po zem, za ním mohlo byť ako v izbičke. Janko si
         sadol za stôl ticho. Krčmár šiel pozrieť, či pánom za kobercom netreba niečo.
   </p>
   <p>
    „Žide chamrde, čert za tebou ide. Dones ešte holbu, aleže bude miškovské.“
   </p>
   <p>
    „Iné ani nemám, veľkomožná milosť.“
   </p>
   <p>
    „Aby si ho nepokrstil! Ak ho pokrstíš, pokrstím ja teba.“
   </p>
   <p>
    Janko načúval, lebo hlas akoby poznával, hoc bol premenený krikom. Nemuseli byť veľkí,
         veľmi veľkí páni, lebo krčmár, nadajúc im do veľkomožnej milosti, pozrel posmešne k
         Jankovi. V Jankovi vrelo, keď počul surovo hovoriť s krčmárom, lebo bol majetný človek a
         každý si ho vážil. Keď ho krčmár obsluhoval, spýtal sa ho veľmi ticho, či za kobercom je
         nie pán Stupnický. Prisvedčil mu a pomenoval mu i druhého. Janko neznal Ústeľnického, ale
         keď počul, že je Elečko za kobercom, bol by vďačne zadrel doň.
   </p>
   <p>
    Keď krčmár odniesol holbu za koberec, Elečko mu rozkázal čakať.
   </p>
   <p>
    „Nech ho opáčim, či si nenamiešal doň dačo.“ Bolo počuť, ako sa lialo víno do pohára.
         Bolo počuť mľaskať a glgať a naostatok hlas Elečkov: „A teraz sa prac, nesvieť mi tu s tou
         červenou bradou.“
   </p>
   <p>
    „Čo by sa ja driapal do vidieka?“ počul Elečka spoza koberca. „A ty na cestového
         komisára! Jemu váľajú všetko na rohy. Keď pána drgne v hintove, zakľaje a nadáva na
         komisára. Keď sedliak zlomí os alebo koleso, nakľaje mu tiež hneď do matere. A za
         slúžnodvorského ma neurobia. Na to ich čaká moc hladných Záhradnických.“
   </p>
   <p>
    „A teraz mi ty povedz, keď si taký múdry, čo máš z toho, že si ako pes vo dvore. Azda ti
         je všetko v rukách, ako Emanuelovi Hrušovicovi z Červenej Lehoty, aby sa dačo prilepilo na
         prsty?“
   </p>
   <p>
    Elečko si pochvaľoval, že sa ujde z toho i toho. Tu sa stratí klátik v hore, tu vyhynie
         jarka, prikvapne odvšadiaľ, medzička sa dá vyžať.
   </p>
   <p>
    „I medzi sedliačkami máš ženy, Gustík, nevesty rúče. Prehliadneš jej deň a odslúži sa
         ti. Komorníčky sú ti vo dvore, vyber si, braček, ktorá sa ti páči.“
   </p>
   <p>
    Druhý počúval; predmet ho musel rozčuľovať, lebo bolo počuť sfučať, keď sa vysotil
         vzduch z prischnutého hrdla.
   </p>
   <p>
    „Ústeľnické nestoja nič. Ak ju pohladíš, zamastíš si dlaň starým sadlom.“ Sfučal
         krátkymi nárazmi. „Choď do Pešti, braček, tam uvidíš nevesty, ale i dievky. Letnice samá
         čipka, hodváb všade šuští. Okolo každej voňajú ruže, fialky. Kto to skúsil, ver mi,
         nepozrie ľahko na najkrajšiu tu.“
   </p>
   <p>
    Elečko sa rozosmial, nadal mu do chumajov.
   </p>
   <p>
    „Pekné ruže a fialky! Daktorá má cudzie zubiská, alebo je plešivá a nosí cudzie pačesy.
         Ale tu, čo je pekné, je pekné. Čo dievka nosí, všetko je jej. Keby si videl moju frajerku,
         otvoril by si ústa ako teľa na nové vráta. To už hej je frajerka!“
   </p>
   <p>
    „Nohy má ako vahany,“ rozosmial sa Ústeľnický. „Keď ju zasvrbí v nose, vysiaka sa
         prstami a nos utrie spodnou sukňou. Akoby nevedel, aké sú!“
   </p>
   <p>
    Tu Elečko mu začal rozprávať, aká je. Opísal ruky i nohy, a keď začal o hlave, o vlasoch
         ako zapálené zlato, Janko ledva prežrel, čo mal v ústach. Taniere odstrčil od seba. V
         ústach mu bolo odrazu sucho.
   </p>
   <p>
    „Keby si videl moju Žofku, napľul by si na všetky, čo si ich prvej vynášal. Taká je
         Žofka!“
   </p>
   <p>
    „A je tvoja?“
   </p>
   <p>
    „Moja.“
   </p>
   <p>
    „Chudobná ako kostolná myš.“
   </p>
   <p>
    „Z dobrého gazdovstva. Majú i víno. Myslíš, že sú v Badišove sedliaci trhani, ako v
         Ústeľniciach? Mohla by chodiť v hodvábe, keby chcela. Netreba jej nič odo mňa a všetko robí
         za lásku. Môžem robiť s ňou, čo chcem.“
   </p>
   <p>
    „Odkedy máš s ňou známosť?“
   </p>
   <p>
    „Tak od Trojice!“
   </p>
   <p>
    „I mal si ju? Dala robiť so sebou, čo si chcel?“
   </p>
   <p>
    „Dala.“
   </p>
   <p>
    „Moc ráz?“
   </p>
   <p>
    „Nie. Nie ju ľahko mať.“
   </p>
   <p>
    Zamĺkli. Janko zložil ruky ako do modlitby a oblapil v nich koleno, inak by bol musel
         skočiť, vylomiť nohu zo stoličky a hodiť sa naňho. Len mať istotu, či je to pravda alebo
         nie.
   </p>
   <p>
    I Ústeľnický nechcel veriť.
   </p>
   <p>
    „Vieš, ľahko povedať: mal som ju; ale keď je taká cifrovaná, povedz, kedy si ju mal prvý
         raz.“
   </p>
   <p>
    „To nebolo dávno, tejto jesene, keď trepala ľan.“
   </p>
   <p>
    Vyrozprával mu, ako číhal iné večery na ňu, ale pri nej bol jej frajer. V ten jeden
         nebol, bol v Teružnej po cirkevné drevo. Chytil ju a vyvalil na hŕbu haluziny. Také mu
         podrobnosti opísal, že Ústeľnický vysotil mnoho krátkych fukov. Janko držal tuho koleno, až
         sa mu znoj cedil dolu tvárou. Keď bol v Teružnej, išla sama po ľan i podľahla. Dobrovoľne
         alebo nasilu? Nuž iste sa bránila, ak nie naozaj, teda očistom. Všetko mu mala povedať,
         zaraz, všetko, za jeho vernú lásku. Nemala mu vysvetliť, prečo jej strčil červený kvet do
         vlasov? Iste sa mu bála povedať; bolo viac, ako by jej bol mohol prehliadnuť. A ono v
         skutočnosti nevedieť. Prehliadnu sa i väčšie viny, keď nik netuší o nich.
   </p>
   <p>
    Ale jemu neprehliadne. Čo kedy, ale sa mu vyvŕši. Hneď tu na mieste? Bola by vinovatosť
         dať si sám slučku na hrdlo. Keď sa vyvŕši, vyvŕši sa tak, že ten druhý bude mať dosť a jemu
         sa vlas nepohne na hlave.
   </p>
   <p>
    Ústeľnický zafúkal dva-tri razy.
   </p>
   <p>
    „Ukážeš mi ju?“
   </p>
   <p>
    „Ukážem. Vieš ty čo, poď do Smoliec.“
   </p>
   <p>
    Ústeľnický sa skoro zaradoval. Doma sa úfal vrátiť cestovným komisárom, to už tam vrabce
         čvirikali na streche. Takto, nepríduc domov, nehovorilo by sa najmenšej veci. Ústeľnický
         hneď neodpovedal a Elečko mu začal vysvetľovať, ako pôjdu do Mihálovcov.
   </p>
   <p>
    „Ale nie do kaštieľa. Pôjdeme do Pukajdovcov, komorníkov, nie perie párať, ani šošovicu
         oberať. Ta prídu tie z kaštieľa, keď sa im dá znak, Terka a Paulína. Pekne sa nosia, veľmi
         sú čisté. Uvidíš.“
   </p>
   <p>
    „A Mihál?“
   </p>
   <p>
    Stupnický sa len rozrehotal.
   </p>
   <p>
    „Mihál je figliar, zíde sa ho prekabátiť. Čo sa dievkam stane, všetko ide pod jeho
         menom.“
   </p>
   <p>
    „Má moc detí?“
   </p>
   <p>
    Stupnický len zahvízdal.
   </p>
   <p>
    Ešte sa zhovárali o badišovských dievkach, o priadkach. Tam budú všetky na hŕbe, môže si
         ich poprezerať a vybrať si. Ústeľnický fúkol dva-tri razy.
   </p>
   <p>
    „A ak má frajera?“
   </p>
   <p>
    „Kým sa on dovtípi, kde my budeme!“
   </p>
   <p>
    Janko sa pomaly vytratil z bočnej, platil, čo mal krčmárovi.
   </p>
   <p>
    „Oplan je, záškodník, najlepšie zaťať mu medzi plecia…“
   </p>
   <p>
    Janko videl za sebou Adama Hudáka. Bol celý pochlpený. Ledva stál na nohách. Bolo mu
         ľúto, ako prvej otcovi, počúvať mrzké slová, ak sú na osvieteného.
   </p>
   <p>
    „Na koho to hovorí, že je oplan?“ spýtal sa krčmára.
   </p>
   <p>
    Krčmár pohol plecom; jeho veľmi jasnobelasé oko behalo po hlavách, ktorým sa štica
         parila. Dotkli sa zbežne i Janka, ústa sa utiahli úsmevom.
   </p>
   <p>
    „A kto by vedel, čo sa v takej hlave múti.“
   </p>
   <p>
    „Daj mi žajdlík, len žajdlík.“ Hudák pozrel akosi ponížene na krčmára. Z oka sa stratil
         tupý, neciteľný výraz. „Ešte by mi bolo treba žajdlík.“
   </p>
   <p>
    „Ale tak by ste sa zvalili ani kus dreva.“
   </p>
   <p>
    „Veď to by ja chcel. Vtedy by bolo dobre.“
   </p>
   <p>
    Janko bol zmätený. Nemohol odolať tým poníženým, prosiacim očiam. Čo by povedal starý
         pán z fary? Janko Drozdík dal si prirátať i ten žajdlík a vyšiel z ratúza.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2592050" name="ftn.id2592050">
        57
       </a>
       ]
      </sup>
      <span class="emphasis">
       <em>
        obraz cisára Ferdinanda
       </em>
      </span>
      — Ferdinand, ako rakúsky cisár I.,
               ako český a uhorský kráľ V. (1793 — 1875), nastúpil r. 1835, odstúpil r. 1848. Za
               jeho slabej vlády správu štátu viedli Metternich a Kolowrat.
     </p>
    </div>
    <div class="footnote">
     <p>
      <sup>
       [
       <a class="para" href="#id2592068" name="ftn.id2592068">
        58
       </a>
       ]
      </sup>
      <span class="emphasis">
       <em>
        palatín
       </em>
      </span>
      (z lat.) — najvyšší krajinský úradník v Uhorsku, od
               r. 1526 doživotne volený. Bol kráľov zástupca, ale zároveň strážca práv krajiny voči
               panovníkovi.
     </p>
    </div>
    <div class="footnote">
     <p>
      <sup>
       [
       <a class="para" href="#id2592264" name="ftn.id2592264">
        59
       </a>
       ]
      </sup>
      <span class="emphasis">
       <em>
        repetitio est mater studiorum
       </em>
      </span>
      (lat.) — opakovanie je matka
               učenia
     </p>
    </div>
    <div class="footnote">
     <p>
      <sup>
       [
       <a class="para" href="#id2592354" name="ftn.id2592354">
        60
       </a>
       ]
      </sup>
      <span class="emphasis">
       <em>
        Stavy a Rady
       </em>
      </span>
      — úradný názov uhorského stavovského snemu.
               Stavy boli štyri: preláti (vyššie a nižšie duchovenstvo), magnáti (najbohatší
               šľachtici), rytieri (zemani), slobodné kráľovské mestá a výsadné okresy. Magnáti a
               vyššie duchovenstvo zasadali osobne v Hornej snemovni, ostatní prostredníctvom
               svojich zástupcov v Dolnej snemovni. Za národ sa považovali len tieto štyri
               stavy.
     </p>
    </div>
    <div class="footnote">
     <p>
      <sup>
       [
       <a class="para" href="#id2592503" name="ftn.id2592503">
        61
       </a>
       ]
      </sup>
      <span class="emphasis">
       <em>
        odium
       </em>
      </span>
      (z lat.) — opovrhnutie, odpor
     </p>
    </div>
    <div class="footnote">
     <p>
      <sup>
       [
       <a class="para" href="#id2592872" name="ftn.id2592872">
        62
       </a>
       ]
      </sup>
      <span class="emphasis">
       <em>
        regálie
       </em>
      </span>
      (z lat.) — výnosné práva, ktoré pred r. 1848 na území
               urbárskej obce, patriacej k niektorému zemianskemu majetku, mohol vykonávať iba
               zemský pán (alebo ten, komu pán prepustil to právo). Boli to takrečené menšie regálne
               práva (právo výčapu, mýta, mlyna ap.) na rozdiel od väčších regálií, dôchodkov kráľa,
               ktoré slúžili na zaokrytie verejných tiarch.
     </p>
    </div>
    <div class="footnote">
     <p>
      <sup>
       [
       <a class="para" href="#id2593559" name="ftn.id2593559">
        63
       </a>
       ]
      </sup>
      <span class="emphasis">
       <em>
        Pečovičovci
       </em>
      </span>
      — názov prívržencov rakúskeho vyrovnania po
               bojoch o ústavu. Neskôr tak volali prívržencov vlády.
     </p>
    </div>
    <div class="footnote">
     <p>
      <sup>
       [
       <a class="para" href="#id2593573" name="ftn.id2593573">
        64
       </a>
       ]
      </sup>
      <span class="emphasis">
       <em>
        kamarila
       </em>
      </span>
      (z lat.) — skupina ľudí, ktorá má vplyv na veľké
               osobnosti
     </p>
    </div>
    <div class="footnote">
     <p>
      <sup>
       [
       <a class="para" href="#id2593595" name="ftn.id2593595">
        65
       </a>
       ]
      </sup>
      <span class="emphasis">
       <em>
        Čongrád
       </em>
      </span>
      — maďarské mesto pri Tise
     </p>
    </div>
    <div class="footnote">
     <p>
      <sup>
       [
       <a class="para" href="#id2593606" name="ftn.id2593606">
        66
       </a>
       ]
      </sup>
      <span class="emphasis">
       <em>
        Sedmohradsko k Uhorsku
       </em>
      </span>
      — Sedmohradsko pripojil k Uhorsku kráľ
               Ladislav Kumánsky (1040 — 1095). Za Jána Zápoľského sa r. 1526 osamostatnilo. R. 1848
               ho znovu pripojili k Uhorsku.
     </p>
    </div>
    <div class="footnote">
     <p>
      <sup>
       [
       <a class="para" href="#id2593627" name="ftn.id2593627">
        67
       </a>
       ]
      </sup>
      <span class="emphasis">
       <em>
        prípis Záhrebskej stolice, aby každý turopoľský zeman mal na sneme hlas
                  ako vyslanec
       </em>
      </span>
      — Turopoľje bolo privilegovaný okres neďaleko Záhrebu v
               Chorvátsku. Jeho obyvateľom prepustil Bela IV. šľachtickú hodnosť a osobitné
               práva.
     </p>
    </div>
    <div class="footnote">
     <p>
      <sup>
       [
       <a class="para" href="#id2593655" name="ftn.id2593655">
        68
       </a>
       ]
      </sup>
      <span class="emphasis">
       <em>
        prípis Varaždinskej, kde protestuje, že v Záhrebe postrieľali toľkých
                  vlastencov. Návrh mládeže zavrhli: vyvoliť za čestného prísediaceho súdnej stolice
                  Jura Jozipoviča Turopoľského grófa a vodcu Turopoľcov proti Ilýrcom
       </em>
      </span>
      —
               ide azda o Antona Jozipoviča (1806 — 1874), ktorý bol v rokoch 1839 — 1848
               turopoľským županom a na sneme horlivo bojoval za jednotu krajiny
     </p>
    </div>
    <div class="footnote">
     <p>
      <sup>
       [
       <a class="para" href="#id2593715" name="ftn.id2593715">
        69
       </a>
       ]
      </sup>
      <span class="emphasis">
       <em>
        védegyletista
       </em>
      </span>
      (maď.) — člen ochranného spolku
     </p>
    </div>
   </div>
  </div>
 </body>
</html>
