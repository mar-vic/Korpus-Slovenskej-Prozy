<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517185">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď pán učiteľ Ondrej Pevný asi pred sedemnástimi rokmi nastúpil úrad učiteľský v
            odľahlej dedine Konopanoch, bol preniknutý už v mnohom ohľade novými ideami. Nuž, hľa,
            mladý človek, nedávno vystúpivší z učiteľského ústavu, čili takzvanej preparandie!
   </p>
   <p>
    Cirkevníkom sa on hneď spočiatku nepozdával, totiž na próbe.
    <sup>
     [
     <a class="footnote" href="#ftn.id2522975" name="id2522975">
      1
     </a>
     ]
    </sup>
    Nebohý pán rechtor bol tučný; bolo veru čo vidieť na ňom, keď vystúpil na
            kazateľňu, čo sa aspoň tri razy do roka stávalo — na výročité sviatky v prvú slávnosť na
            večierni, alebo keď zasadol za organ. Toto bol ako slamka a jeho nohy v uhorských
            nohaviciach dobre sa pod ním nezlomili. Nebohý bol šedivý ako holub; toto sotva sa z
            vajca vykotúlilo. Nebohý sa holieval ako každý poriadny pán rechtor; tento už mal na
            brade a pod nosom šteť: riedku síce, ale predsa šteť. Nebohý nosil sa vážne, do kostola
            chodieval v zime-v lete v dlhom deáku
    <sup>
     [
     <a class="footnote" href="#ftn.id2523010" name="id2523010">
      2
     </a>
     ]
    </sup>
    — tento mal tiež šnurovaný kabátik, ale celkom krátky. A mnoho, mnoho našlo
            sa, v čom rôznil sa od nebožkého pána, Pán Boh ho osláv! Ale čo robiť? Bez bachtára
    <sup>
     [
     <a class="footnote" href="#ftn.id2523027" name="id2523027">
      3
     </a>
     ]
    </sup>
    Konopany byť nemôžu, tobôž bez rechtora: vyvolili si pána Pevného.
   </p>
   <p>
    Do obstarožnej školy prisťahoval sa celkom mladý šuhaj. Doviezli ho na jednom voze so
            všetkým jeho náradím, s celou perepúťou.
   </p>
   <p>
    „Je ako kostolná myš!“ hundrali cirkevníci. „Máme sa naň narobiť, kým sa trochu
            zapieri a akomak stučnie! Ten nebude veru za plácou rok, dva roky čakať: bude si
            vystíhať…“
   </p>
   <p>
    Horšie bolo, keď o dva týždne nato dal nový učiteľ zo školskej izby vypratať dlhé
            krčmárske stoly i lavice, na ktorých vedychtivá konopianska mládež dosiaľ nohavice s
            dobrým úspechom drávala. Dedinou roznieslo sa, že do školy prídu stolice také, ako sú v
            kostole. „Vedeli sme sa za stolmi učiť — prečo by sa nemohli i naše deti?“ kričali
            gazdovia. Ale kričali márne. Nové stolice predsa len vsťahovali sa do školy.
   </p>
   <p>
    Škola zaplnila sa, napadol prvý sneh. A iba teraz chodil chýr za chýrom dedinou —
            jeden divnejší ako druhý. V škole nemáš ferule, ani signum!
    <sup>
     [
     <a class="footnote" href="#ftn.id2523074" name="id2523074">
      4
     </a>
     ]
    </sup>
    „Bude to za škola — ani židovská! Hlavu mu objedia tie detváky, ak
            nezavoňajú ferule. Veď by sme my boli nebožkému po chrbte tancovali, nech nie feruľa — a
            to bol rechtor, to už bol!“ Ale nemálo divili sa, keď zvedeli, že ten šťúply, chudorľavý
            človiečik i bez ferule vie si poradiť. Deti nesmeli robiť toľkú sodomu
    <sup>
     [
     <a class="footnote" href="#ftn.id2523097" name="id2523097">
      5
     </a>
     ]
    </sup>
    ako za nebohého. „Čerti vedia, čo je to: porobenina najskôr!“ rozhodli
            ustaraní Konopania.
   </p>
   <p>
    Ale to nebolo všetko! Deti pribehli domov s hroznou novinou: učiteľ naložil chlapcom,
            aby sa ostrihali. „Ale my tých!“ kričali otcovia. „Radšej im vlasy i s hlavami
            poodtínať. Nie dosť nešťastia, že ti ho ostrižú vo vojne: ešte tu aby si ho dobrovoľne
            strihal!“ A mnohí vážnejší presbyteri
    <sup>
     [
     <a class="footnote" href="#ftn.id2523128" name="id2523128">
      6
     </a>
     ]
    </sup>
    šli k učiteľovi a prosili ho, aby ten hrozný rozkaz odvolal. „Za čože ich
            budú, pán učiteľ, kvákať,“ strašili ho, „keď im hlavy oholíme? Nebude v škole ani kázne,
            ani bázne, keď chlapci budú mať hlavy holé ako kolená. Za uši, to sa tu osvedčujeme, si
            ich ťahať nedáme: pačesy, keď sa i vytrhnú, narastú ľahko i druhé. Ale ucho nenarastie
            druhé, keď ho raz vytrhneš.“ Učiteľ mal vôbec mnoho roboty, kým presvedčil presbyterov,
            že čo musí byť, to musí byť. Pekné vlasy šuhajcov padli za obeť jeho reformám.
   </p>
   <p>
    Ešte dedina dobre neutíšila sa od nesmierneho rozčúlenia, keď tu nový poplach. Učiteľ
            nariadil, že chlapci a dievčatá bez výnimky donesú si pero, písanku a atrament. „Môj
            Maťo notáriušom nebude!“ kričal jeden. „A načo je mojej Katuši vedieť písať — var ju
            spravia richtárom!“ A presbyteri zas len šli do školy. „Škoda papieru kaziť nič po nič.
            Veď my sme tiež chodili, chvalabohu, do školy — písať nevieme a tu sme. Traja nám
            odpisovali škriptá,
    <sup>
     [
     <a class="footnote" href="#ftn.id2504422" name="id2504422">
      7
     </a>
     ]
    </sup>
    my sme im dávali za to obáraného hrachu a konopného semenca, alebo jabĺčko,
            ak bolo… Nebohý Ondráš Zacharovie bol vyše dvadsať rokov richtárom, a vedel len krížik
            napísať. A dievčatá! Veď si tie iba ruky podaromnici zafafria. Nech len učia sa z
            knižky, aby si našli v kostole pesničku… Majú tie vreteno: to nech vedia poriadne
            zvŕtať, a nie číry-čáry po papieri robiť!“
   </p>
   <p>
    Ale učiteľ nepovolil — stalo sa mu i tu po vôli.
   </p>
   <p>
    Prišlo Ondreja. Boženíci zišli sa u richtára. Doniesli sebou tu vrece, tu širanicu —
            takto opatrení pustili sa dedinou. Za nimi vliekol sa hajtman a dvaja hájnici — ťahali
            za sebou sánky, pravda, prázdne. Divná táto procesia šla z dom’ na dom, vyberajúc od
            gazdov pšenicu. Vrecia plnili sa a uložili hajtmanovi na sánky. Okrem toho každý gazda
            dal tri poriadne polená, čo dali sa dobre kálať: tie vliekli hájnici na svojich sánkach.
            Keď celá dedina bola schodená, o polvečer zastali pred školou. Pšenicu zložili v
            pitvore, polená uložili pod cieňou do stôsa.
   </p>
   <p>
    „Došikovali sme pšenicu na oblátky,“ oznamoval richtár učiteľovi.
   </p>
   <p>
    Učiteľ iba teraz spamätal sa, že vo vokátore
    <sup>
     [
     <a class="footnote" href="#ftn.id2504484" name="id2504484">
      8
     </a>
     ]
    </sup>
    jeden bod znie: pečenie oblátok na Vianoce. Utiahol sa do svojej izby,
            uvažoval vec zo všetkých strán a umienil si — zrušiť i tento pozostatok stredovekého
            tmárstva. Ale toto nejde tak jednoducho. Tu treba už vokátor zmeniť — a vokátor meniť
            nemá on sám práva…
   </p>
   <p>
    Prišiel konvent,
    <sup>
     [
     <a class="footnote" href="#ftn.id2504512" name="id2504512">
      9
     </a>
     ]
    </sup>
    predniesol mu svoju žiadosť s patričným odôvodnením. Ale zle pochodil:
            nenašlo sa jedného človeka na konvente, ktorý by bol ochotný zriecť sa vianočných
            oblátok.
   </p>
   <p>
    „Čo k nám chodil, keď sa mu vokátor nepáčil!“ bolo počuť z úzadia rozhorčený hlas.
   </p>
   <p>
    Učiteľ teda podľahol. Konventuáli
    <sup>
     [
     <a class="footnote" href="#ftn.id2504539" name="id2504539">
      10
     </a>
     ]
    </sup>
    boli vo vytržení. „Budeme mať oblátky!“ uspokojovali svojich domácich,
            znepokojených zlými chýrmi o oblátkach. „Budeme mať oblátky!“ tešili sa deti a tancovali
            po izbe.
   </p>
   <p>
    Učiteľ teraz už nevedel, čo si počať! Chcel oblátky zrušiť z mnohých príčin, ale
            najviac preto, že bol samotný, nemal ženskej pomoci v dome; bude on sám nútený viesť
            túto nemilú prácu. Pritom nemal pochopu, ako sa majú oblátky piecť. Ako sa robí na ne
            cesto, aké husté alebo riedke — vôbec, čo má to pekárenie za spády. Koľko mu treba
            oblátok, koľko sa má pšenice zomlieť, ako oblátky zariadiť. Vôbec otázok povstalo celé
            more; nevedel, kde nájsť na ne odpoveď.
   </p>
   <p>
    Vrecia so pšenicou stáli dosiaľ v pitvore, drevo vo stôsoch. Keď si pomyslí, že príde
            čas, keď bude treba začať, vlasy sa mu ježia. Keby sa mal aspoň koho poradiť, dákej
            susedy, snáď by mu povedala. Ale nemá nikoho, je tu osirený v tejto cudzej dedine.
            Dosiaľ nebol v žiadnom dome, ani s nikým okrem svojho úradu nehovoril: nechcel sa
            zamiešať medzi ľud — bál sa o svoju autoritu učiteľskú. A tak po večeroch musel sedávať
            doma a nudiť sa pri fajke a dakedy i pri knihe.
   </p>
   <p>
    Na šťastie, v jedno odpoludnie prišla k nemu suseda Kopytkuľa. On jej mena, pravda,
            nevedel, ani ju vôbec neznal. Divil sa, čo tá osoba uňho pohľadáva. Uškierala sa mu,
            hodila okom po prázdnej, skoro celkom prázdnej svetlici, obzrela si ho zblízka — zblízka
            ho i tak dosiaľ nevidela. ,Neborák, aký je suchý!‘ pomyslela si. Bol by sa jej snáď i
            zapáčil, keby nie tá šteť pod tým nosom; ale to je trochu onô… Zas sa uškerila, a
            zakryla si rožkom šatky, ktorú mala na hlave, ústa. ,Čo ich zakrýva,‘ rozmýšľal učiteľ,
            sú veľmi pekné, malé — pery červené a plné, a za nimi zuby, ani perla najčistejšia. Skôr
            by ich mohla ukazovať celému svetu, také pekné zúbky!‘
   </p>
   <p>
    „Máte vari v škole dieťa?“ skúmal ju učiteľ.
   </p>
   <p>
    „Ach, nie, moja Žofka iba na rok pôjde do školy. A zas usmiala sa a jej oči usmievavo
            mu hľadeli do tváre.
   </p>
   <p>
    ,Čo táto stvora chce?‘ trápil sa pán Ondrej a klopil pred ňou oči, červenajúc sa.
            Nebol akosi sám svoj. „Máte muža?“ pýtal sa jej. Sám nevedel, prečo jej predložil práve
            túto otázku. Cítil, že mu tvár horí i uši sú ako v pahrebe. Nebol by jej za svet pozrel
            do očí.
   </p>
   <p>
    „A kdeže by ho podela?“ zasmiala sa suseda. „Mám, ale…“ a tu sa jej vzdychlo a pozrela
            vážne na učiteľa, „niet ho doma skoro od Gála.
    <sup>
     [
     <a class="footnote" href="#ftn.id2504645" name="id2504645">
      11
     </a>
     ]
    </sup>
    Šiel do pálenice, ale teraz kedysi príde. Ja ho už viac nepustím, lebo to
            je…“
   </p>
   <p>
    „Veď si sadnite!“ núkal ju učiteľ, ktorému rozpaky pomaly prešli.
   </p>
   <p>
    „Ach, veď idem. Mám sa ešte u matere ohlásiť. Ja som k nim prišla, keby mi tie hlávky…
            Keď nebolo ešte rech… keď ich ešte tu nebolo, kurátor
    <sup>
     [
     <a class="footnote" href="#ftn.id2504668" name="id2504668">
      12
     </a>
     ]
    </sup>
    mi toto… mal kľúče tu od pôjda, dal mi hlávky vysypať na povalu, čo by
            trochu preschli. A teraz by ich nedbala omlátiť, nuž čo by…“
   </p>
   <p>
    Učiteľ iba teraz vyrozumel, že na jeho pôjde sú čiesi ľanové hlávky. On si pôjda
            dosiaľ ani nevšimol, veď i tak mnoho nepochodil na pôjd — nemal tam čo hľadať. Ale darmo
            je: o oblátky v Konopanoch mali Kopytkulkine hlávky prvú zásluhu. Kým Kopytkuľa odnášala
            hlávky, učiteľ sa s ňou zoznámil, takže keď pre ostatné prišla, už sa dobre znali.
            Následkom toho zdôveril sa jej so svojím krížom.
   </p>
   <p>
    „Hí! A pšenica je ešte nie vo mlyne?“ divila sa suseda.
   </p>
   <p>
    „A kto by ju odniesol — nemám tu nikoho takého…“
   </p>
   <p>
    „A čo by ju nezaniesla? Ja ju odnesiem hneď, oj, vďačne!“
   </p>
   <p>
    „Ale neviem, koľko jej treba dať zomlieť!“
   </p>
   <p>
    „Ja veru tiež neviem.“ Suseda nesmierne zamyslela sa. „Ale im čosi poradím. Jano
            Predajovie pekával za nebožkého — ten bude vedieť. Pôjdem sa ho opýtať…“
   </p>
   <p>
    „Alebo mi ho pošlite.“
   </p>
   <p>
    „Alebo tak — to bude najlepšie.“
   </p>
   <p>
    Jano Predajovie prišiel. Bol to mladý ešte gazda, nemal vari ani tridsať rokov. Urobil
            rozpočet s takou určitosťou a istotou, že bolo hneď vidno, že sa Jano darmo nepovaľoval
            od osemnástich rokov pred každými Vianocami dva týždne pred školským ohniskom. Pán
            učiteľ bol jeho známosťami ohlušený. Čo Jano nariadil, to učiteľ vykonal. Na trhu
            nakúpila Kopytkuľa hrncov, variech, habariek, cukru, škorice a hrebíčkov — mala veru čo
            niesť z mesta. Jano Predajovie najal zas rubačov, ktorí triesky natenko kálali. Vôbec
            znášanie ľanových hlávok spôsobilo v oblátkovej otázke úplný prevrat a malo by sa vniesť
            ako svetodejná vec do protokola obecného v Konopanoch. Lebo ináč veru neviem, či by bol
            pán Pevný pri najlepšej vôli napiekol oblátok — a ak by ich i napiekol: neviem, či by sa
            boli na oblátky ponášali.
   </p>
   <p>
    Prišlo Lucie.
    <sup>
     [
     <a class="footnote" href="#ftn.id2504736" name="id2504736">
      13
     </a>
     ]
    </sup>
    Chlapci doniesli železá a vyčistili ich. Keď nimi tam štrkali, žiactvo bolo
            ako vymenené. Všeobecný šumot, šepot a pohyb nastal v školských laviciach. Ba ani sám
            pán učiteľ nemohol udržať chladnú krv. Nechal školu školou, vbehol do kuchyne. Železá sa
            už hriali nad plameňom. Nesmierny zhon po celom dome. Jano Predaj naháňal húf chlapcov,
            ktorých mu učiteľ pridelil za pomáhačov spomedzi žiactva. V bitkách nenaháňal Napoleon
            tak svojich ordonancov, ako Jano Predaj týchto pomocníkov. Ale oni sa ver preto
            nehnevali.
   </p>
   <p>
    Prípravy postúpili konečne tak ďaleko, že prvá oblátka zišla zo železa. Obzrel ju
            najprv Predaj, potom učiteľ a konečne, chlapci, akoby to bol desiaty div sveta. Nakoniec
            nezostalo z nej nič.
   </p>
   <p>
    „Treba bude múky prisypať. Oblátka je tenká, a tu radi hrubšiu.“
   </p>
   <p>
    A chlapec, ktorého Jano postavil k ohromnému hrncu s rozrobeným cestom a dal mu do
            ruky habarku, musel znova roztrepávať prisypanú múku.
   </p>
   <p>
    Pán učiteľ, keď už i tak mrkalo, rozpustil školu. Deti idúc pitvorom a čujúc praskot
            ohňa na školskom ohnisku a štrkot želiez, zaradovali sa znovu. Oblátky pečú sa — hody sú
            už v kuchyni!“ hovorili si medzi sebou.
   </p>
   <p>
    Učiteľ vstúpil do kuchyne, ktorá hemžila sa ľuďmi. Jano Predaj stál pri ohnisku s
            varechou v ruke. Striehol oheň, železá, chlapcov — všetko! Železá boli dve. Jedno
            hladké, vlastne kedysi bolo doň čosi vyryté, ale behom času zárezy stali sa na
            nepoznanie plytkými. Druhé, ešte nové, rytina na ňom zachovaná. Oblátka z neho niesla
            dva výjavy z Písma svätého: Adama a Evu v raji a Božie narodenie. Dookola nápis s menom
            cirkvi a rokom jej založenia.
   </p>
   <p>
    Chlapcov bolo v kuchyni šesť. Dvaja narábali železami, jeden mal v ruke kutáč a
            naprával oheň. Že je pecúchom, bolo vidno nielen po kutáči, ale i z toho, že má tvár ako
            murín. Chlapci ho zafúľali, aby si zachoval, čo je jeho úrad. Iný chlapec bol vymenovaný
            za kuchára: miechal cesto, ako sme ho už prvej videli. Aby bol značnejší, urobili mu
            chlapci z cesta výložky na kabátku a búzy na tvári. Ostatní dvaja stáli ako rezerva v
            úzadí. Majú zameniť chlapcov pri železách a starať sa do tých čias, aby bolo v kuchyni
            dostatok paliva.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2522975" name="ftn.id2522975">
        1
       </a>
       ]
      </sup>
      <span class="emphasis">
       <em>
        próba
       </em>
      </span>
      — skúška, na ktorej sa cirkevníci presvedčili, či
                    uchádzač vyhovie podmienkam pre učiteľský úrad
     </p>
    </div>
    <div class="footnote">
     <p>
      <sup>
       [
       <a class="para" href="#id2523010" name="ftn.id2523010">
        2
       </a>
       ]
      </sup>
      <span class="emphasis">
       <em>
        deák
       </em>
      </span>
      — (z maď.) starosvetský kabát
     </p>
    </div>
    <div class="footnote">
     <p>
      <sup>
       [
       <a class="para" href="#id2523027" name="ftn.id2523027">
        3
       </a>
       ]
      </sup>
      <span class="emphasis">
       <em>
        bachtár
       </em>
      </span>
      — (z nem.) hlásnik
     </p>
    </div>
    <div class="footnote">
     <p>
      <sup>
       [
       <a class="para" href="#id2523074" name="ftn.id2523074">
        4
       </a>
       ]
      </sup>
      <span class="emphasis">
       <em>
        signum
       </em>
      </span>
      — (z lat.) knižka hanby, do ktorej sa
                    zaznamenávali priestupky žiakov
     </p>
    </div>
    <div class="footnote">
     <p>
      <sup>
       [
       <a class="para" href="#id2523097" name="ftn.id2523097">
        5
       </a>
       ]
      </sup>
      <span class="emphasis">
       <em>
        sodoma
       </em>
      </span>
      — nezbeda, neporiadok; podľa biblie bolo izraelské
                    mesto Sodoma zničené pre neporiadny život obyvateľov
     </p>
    </div>
    <div class="footnote">
     <p>
      <sup>
       [
       <a class="para" href="#id2523128" name="ftn.id2523128">
        6
       </a>
       ]
      </sup>
      <span class="emphasis">
       <em>
        presbyter
       </em>
      </span>
      — (z gr.) v evanjelickej cirkvi predstavený
                    cirkevného sboru
     </p>
    </div>
    <div class="footnote">
     <p>
      <sup>
       [
       <a class="para" href="#id2504422" name="ftn.id2504422">
        7
       </a>
       ]
      </sup>
      <span class="emphasis">
       <em>
        škripta
       </em>
      </span>
      — (z lat.) písomné cvičenia, úlohy
     </p>
    </div>
    <div class="footnote">
     <p>
      <sup>
       [
       <a class="para" href="#id2504484" name="ftn.id2504484">
        8
       </a>
       ]
      </sup>
      <span class="emphasis">
       <em>
        vokátor
       </em>
      </span>
      — (z lat.) v evanjelickej cirkvi písomné pozvanie
                    na učiteľský úrad. Vo vokátore boli podmienky a náležitosti učiteľa.
     </p>
    </div>
    <div class="footnote">
     <p>
      <sup>
       [
       <a class="para" href="#id2504512" name="ftn.id2504512">
        9
       </a>
       ]
      </sup>
      <span class="emphasis">
       <em>
        konvent
       </em>
      </span>
      — (z lat.) cirkevné zhromaždenia
     </p>
    </div>
    <div class="footnote">
     <p>
      <sup>
       [
       <a class="para" href="#id2504539" name="ftn.id2504539">
        10
       </a>
       ]
      </sup>
      <span class="emphasis">
       <em>
        konventuál
       </em>
      </span>
      — (z lat.) v envanjelickej cirkvi člen
                    konventu
     </p>
    </div>
    <div class="footnote">
     <p>
      <sup>
       [
       <a class="para" href="#id2504645" name="ftn.id2504645">
        11
       </a>
       ]
      </sup>
      <span class="emphasis">
       <em>
        Gála
       </em>
      </span>
      — 16. októbra
     </p>
    </div>
    <div class="footnote">
     <p>
      <sup>
       [
       <a class="para" href="#id2504668" name="ftn.id2504668">
        12
       </a>
       ]
      </sup>
      <span class="emphasis">
       <em>
        kurátor
       </em>
      </span>
      — (z lat.) hospodársky správca evanjelického
                    cirkevného sboru
     </p>
    </div>
    <div class="footnote">
     <p>
      <sup>
       [
       <a class="para" href="#id2504736" name="ftn.id2504736">
        13
       </a>
       ]
      </sup>
      <span class="emphasis">
       <em>
        Lucie
       </em>
      </span>
      — 13. decembra
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523275">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď pán učiteľ vkročil do kuchyne, hovor zaraz utíchol. Vidno, že žiaci okúňajú sa
            pred svojím kazárom.
    <sup>
     [
     <a class="footnote" href="#ftn.id2523294" name="id2523294">
      14
     </a>
     ]
    </sup>
    Jano Predaj žmurkol na nich a usmieval sa figliarsky, akoby im chcel
            povedať: ,Aha, prišiel kocúr medzi myši — hody prestali!‘
   </p>
   <p>
    Oblátky zo želiez šli rovno pod nožnice učiteľovi, ktorý sedel pri kuchynskom stole.
            Robota šla pri najväčšej tichosti. Chlapci sa neopovážili šantovať. Iba Janov hlas bolo
            počuť, ako volal: „Ondráš, už — ukáž! Ešte je nie: tento roh prihrej. Mišo, obracaj
            rezko: raz, dva — raz, dva, lebo ju pripáliš a železo zhumpľuješ. No, Ondráš, už je,“ a
            tak sňal oblátku z Ondrášovho železa. „A lepšie stískaj! Nepečieme poplanky, ale
            oblátky. Ja, veď zas nie toľme — všetko cesto ti vyhučalo: mal bys’ hodne ostrižkov! A
            ty, pecúch, richtuj oheň; Ondráš má pod železom ľadoveň — tak budeme do Troch kráľov
            piecť. Ľa!“ karhal pecúcha, keď ho ten slúchol a tri triesky hodil na ohnisko. „Čože
            kazíš náš oheň! Ukáž ten kutáč — musíš poodhrabať uhlie, poodhŕňať pekne — vidíš, ako
            nám horí! Podúchaj — ešte lepšie! No — veď ty máš vodu v ústach: ako dúchneš, tak oheň
            kape!“
   </p>
   <p>
    Chlapci sa len usmievali a slúchali Jana, čo im kázal. Hľadeli naňho s veľkým obdivom
            — ale kdeby nie? V prítomnosti pána učiteľa hovorí, a nič sa nebojí.
   </p>
   <p>
    „No, chlapci, čože tak čušíte?“ pýtal sa ich učiteľ. „Teraz je nie škola — nebojte
            sa!“
   </p>
   <p>
    „Oj, veď im ono mušky ožijú — no nie?“ A Jano chytil jedného z rezervných pekárov za
            hlavu a pritisol mu k lebke všetkých päť prstov. Rezervnému pekárovi vyskočili slzy ako
            hrachy.
   </p>
   <p>
    „Ej, to bolí!“ skríkol, šúchajúc si šticu.
   </p>
   <p>
    „Tak sa kozy lížu!“ poučoval ho Jano Predaj s vážnou tvárou. „A zase nehorí!“ volal na
            pecúcha.
   </p>
   <p>
    Pecúch nečakal, kým mu Jano zas dáky nový kunšt ukáže na štici; naprával oheň, vlastne
            dusil ho svojím kutáčom.
   </p>
   <p>
    Rezervným pekárom zunovalo sa takto zaháľať: začali sa k železám dotískať.
   </p>
   <p>
    „Len počkajte, ujde sa vám dosť — oj, dosť. Polnoc ďaleko!“ tešil ich Jano.
   </p>
   <p>
    Tak šla práca veľmi od ruky. Oblátky sa darili. Učiteľ mnoho popočúval, ako ťažko je
            piecť oblátky. Dnešný zdarný začiatok ho prekvapil veľmi príjemne.
   </p>
   <p>
    „Oj, vodové, tie idú; čo by nešli!“ odpovedal Jano. „Vodová sa tak ľahko nepripáli.
            Ale cukrové — keď človek neutrafí proporciu — oblátka za oblátkou ide navnivoč.“
   </p>
   <p>
    „A koľko ich potrebujeme?“ pýtal sa učiteľ.
   </p>
   <p>
    „Vodových do dvadsať — sto a cukrových okolo tisíc!“
   </p>
   <p>
    „Nebude to málo?“
   </p>
   <p>
    „Málo nie. Okolo sto dvadsať domov po pätnásť vodových a okolo päť cukrových. Ale
            cukrové sa veľmi krušia, preto ich toľko vyjde. Tá keď vychladne, aby sa jej netýkal:
            hneď sa láme a puká! Ej, to sú mľandravé — a tých bude treba moc — pošlú i do mesta i do
            Zeman-Lehoty.“
   </p>
   <p>
    „A komu do mesta?“
   </p>
   <p>
    „Nuž po známosti: tam je pán fyzikus,
    <sup>
     [
     <a class="footnote" href="#ftn.id2523442" name="id2523442">
      15
     </a>
     ]
    </sup>
    pán inšpektor, pán kontrolór a pán — nuž hodne pánov je tam. Všetko sú
            naučení na naše oblátky a upriamení na ne. Naše bývajú najlepšie… to už nebožký pán tak
            vedeli piecť — ej, tí vedeli! Keď si ju sňal z toho železa, ani čo by ju ulial — a tak
            sa červenala.“
   </p>
   <p>
    „Ale ja tých pánov ešte neznám,“ povedal učiteľ v rozpakoch. „Akože neznámym
            posielať?“
   </p>
   <p>
    „Jaj, tí ich dobre znajú — veď by sa tí veľmi nahnevali!… Akože ich obídu!“
   </p>
   <p>
    „A Zeman-Lehota! Veď je to deň cesty sem a ta. Komuže sa ta posiela?“
   </p>
   <p>
    „Ja, ta musia, božechráň! Pán Melchior by sa nahnevali a poslali si dakoho po ne! To
            je pán, býval pri vojsku; i teraz nosieva šabľu, ale len gazduje. Má u seba deti od
            nebohej dievky — oblátok moc sa uňho minie. A dáva piatku!“
   </p>
   <p>
    Učiteľ zamračil sa. Piatka — vôbec myšlienka na peniaze, ktoré podostáva, znepokojila
            ho v duši. Čo si tí ľudia pomyslia, keď mu budú posielať tie peniaze!
   </p>
   <p>
    „Keby peňazí radšej nedávali!“ riekol Janovi.
   </p>
   <p>
    Jano pozrel na učiteľa s podivením. Takého slova ešte nikdy nepočul. „A ako by to bolo
            — chceli by darmo posielať?“
   </p>
   <p>
    „Bol by som veru radšej!“
   </p>
   <p>
    „Ná, aký sú oni! Darmo ani Pánu Bohu neslúžime! Ako by ja za svoju prácu nemal dostať
            plácu?“
   </p>
   <p>
    „Keď je toto iné!“
   </p>
   <p>
    „To je práca — a to im patrí dľa dôchodku. Keď idem k doktorovi, a ten mi dačo
            predpíše — len čo kartičku napíše, a už mu dám zlatku. Ten veru nepovie, že nechce. A
            advokát: berie, i keď mu nenúkaš. A oni by chceli…“
   </p>
   <p>
    Keď chodil do učiteľského ústavu, učiteľ mnoho popočúval a v knihách počítal o
            vznešenosti svojho budúceho stavu a jeho dnešnom hlbokom pokorení pred svetom. Pokorenie
            to javí sa v tom: že učiteľ musí organovať, spievať v kostole, na pohreboch vyspevovať,
            dakedy i verše na nebohého páchať a vyvyšovať v ňom cnosti, ktorých nikdy nemal. Ba čo
            najhoršieho: musí zvoniť, koledovať, oblátky piecť atď., atď.
   </p>
   <p>
    Keď Pevný vstupoval do ústavu, boli mu i tieto pokorujúce výkony jeho budúceho stavu
            známe; vedel, čo ho čaká, ale to ho neodstrašovalo. Vysvetľoval si to vtedy na iný
            spôsob. Keď počul učiteľa organovať, nevidel v tom poníženia jeho: veď cirkev nekúpila
            organ tým cieľom, aby učiteľovu autoritu hodila do prachu, ale aby spev bol riadnejší a
            krajší. Cirkevníci nedali svojim mŕtvym robiť verše, aby učiteľa ponížili, ale aby sa
            pri ich sladkých, milých slovách vyplakali a utešili. O zvonení vôbec ničoho nevedel,
            lebo na veži nikdy nevidel učiteľa, najviac jeho mendíka: vtedy mu ešte nenapadlo, že i
            v mendíkovi možno uraziť učiteľskú dôstojnosť — a menovite tým, keď mendík zvoní. Keď
            mendík čistí obuv svojho pána, alebo čistí stajňu — tá práca je menej ponižujúca než
            zvonenie.
   </p>
   <p>
    V ústave už naučil sa hľadieť ináč na tieto veci — hlavnú zásluhu o to mali profesori.
            Učili žiakov nie hrdosti, ale opovrhovať inými stavy. Dľa nich ostatné stavy stoja
            nízko, mnohé sú nepoctivé.
   </p>
   <p>
    S takými názormi vstúpil do života. Hneď pri nastúpení stanice umienil zostať sám sebe
            pánom: vyhýbať istým kruhom, odkiaľ je jeho autorita ohrožená. S farárom, dobrým
            starčekom, ani nevídal sa, len pri funkciách. Teraz, pri pečení oblátok, sám Pavel
            Jonatán prišiel do školy. „A čo neprídete dakedy k nám?“ hovoril, už sediac na tvrdom
            drevenom kanape, prikrytom plédom. „Večery dlhé — tu vám bude samotnému clivo a smutno:
            a nám na fare tiež lepšie míňal by sa čas.“
   </p>
   <p>
    Učiteľ odpovedal, že nemá kedy a či že nemôže.
   </p>
   <p>
    „Musíme jeden druhému privykať,“ pokračoval Pavel Jonatán, „keďže sme už na jednej
            vinici. Z takého života nič. Veru privykať,“ a tu stal sa jeho hlas smutným, „to je naše
            určenie na tejto zemi, určenie ľudí vôbec. Preto nás i Písmo volá pohostinnými a
            pútnikmi na tomto svete. Neznámym, cudzím privykať, obľúbiť si ich: a keď sme sa ako-tak
            spoznali, keď sa začíname spolu dobre znášať, keď sa radi máme, staneme sa jedni druhým
            drahými, nerozlučnými, keď si už rozumieme ako vlastní bratia, alebo snáď ešte lepšie,
            tu nastáva druhá úloha, ťažšia, smutnejšia. Úloha tá znie — odvykať. V tom máte súhrn
            našich utrpení, bôľov… Čo je staré, ustupuje — za ním prichádza nové, neznáme, a
            medzitým i my zachádzame…“
   </p>
   <p>
    Túto starú a zas novú tému počul učiteľ neraz pretriasať. Nikdy nepocítil jeho
            podstatu tak živo ako teraz. Starý hovoril iste zo svojich skúseností, ozvali sa v ňom
            city — preto jeho slová mali na učiteľa veľký účinok. Pozeral na starca s istým súcitom,
            keď ho videl sedieť so zvesenou hlavou.
   </p>
   <p>
    „S bývalým sme boli spolu ako bratia,“ pokračoval farár. „Boli sme i kmotrovia. Spolu
            sme skončili teológiu; nie div, že jeho smrť ma dojala. Nuž príďte k nám — dôverne, bez
            okúňania, ako k otcovi.“
   </p>
   <p>
    Učiteľ pripustil, že z pravidla sú i výnimky. Tento je taká, hľa, výnimka. Hľadel sa s
            ním hneď za horúca pokasať, bol by chcel voči nemu brániť svoju autoritu — ale tento
            starý nezavdal mu nikdy príčiny k pohoršeniu. A dnes ho chce ešte vtiahnuť nasilu do
            svojich krážov, obdariť ho svojím priateľstvom.
   </p>
   <p>
    Pevný nebol zlý človek; keď vypustil z mysle autoritu svojho stavu, vedel byť i milý,
            príjemný a — úprimný. Tak i tu rozohrial sa v rozhovore so svojím farárom, že počal byť
            otvorenejším.
   </p>
   <p>
    „Jedno nepáči sa mi v našom stave, a to je — oblátky. Nie pečenie samo, to konečne i
            baví, ale to prijímanie šestákov.“
   </p>
   <p>
    Pavel Jonatán hľadel dlho, veľmi dlho na učiteľa. Učiteľ sa pred tým pohľadom akosi
            hanbil. Ľutoval, že ukázal starému najcitlivejšie miesto, že uponížil sa pred ním.
   </p>
   <p>
    „Tak vám nepáči sa, že dostávate za oblátky peniaze.“
   </p>
   <p>
    „Áno. Nedvíha to dôstojnosť nášho stavu, keď musíme prijímať diškrécie. Každý ten
            šesták mi pripomína, že som vlastne sluha, sluha všetkých, že každý mi môže…“ Učiteľ
            zasekol sa. Všetka trpkosť, ktorú stačil nazbierať za krátky čas úradovania, vzbúrila sa
            znova; nevedel jej dať výrazu slovami.
   </p>
   <p>
    Starý kňaz hľadel skoro nežne na učiteľa, otcovská dobrota žiarila z jeho oka. Vstal,
            pristúpil k peci, pri ktorej stál učiteľ, a vložil mu dlaň na plece.
   </p>
   <p>
    „Ľutujem vás: tento stav nemali ste si vyvoliť, ale niektorý iný. City, ktoré teraz
            opanovali vás, tie vám otrávia každú minútu vášho života. Urobia vás nešťastným navždy.“
   </p>
   <p>
    „Sú vari tie city bezbožné?“ pýtal sa učiteľ, hotový k tuhému odporu.
   </p>
   <p>
    „Sú svetácke. Niet v nich pokory.“
   </p>
   <p>
    „Teda predsa — pokora, to sa vyžaduje!“
   </p>
   <p>
    A zahoreli mu oči zvláštnym leskom. ,Hľa, tu je šidlo,‘ pomyslel si. ,Predpovedali
            nám, čo sa bude od nás vyžadovať — znamenite predpovedali. Tak teda počujem už raz to
            slovo, pod ktorým úpieme: tu stojí predo mnou — pokora!‘
   </p>
   <p>
    „Áno, pokora, “ prisviedčal Pavel Jonatán. „Slovo, ktorému je ťažko privyknúť a
            porozumieť. Ale kto sa ho raz chytil, ten sa ho drží! V ňom je najväčšia sila! Pokora
            všetko premôže. Naučí ťa, že si ty ako ja — že ľudia sme rovní pred Bohom. To je naša
            najdokonalejšia rovnoprávnosť, ktorú svet zavrhuje. Prečo zavrhuje? Preto, že blúdi,
            zahodil kresťanskú pravdu a ženie sa za lžou. Áno, rovní sme si: a tá rovnosť leží v
            tom, aby sme slúžili jedni druhým. Rozdiely, ktoré diabol nasial medzi ľudí, pred Bohom
            nestoja. On zná takéto rozdiely, ako vyriekol Kristus: kto si najväčší, budiž ako
            najmenší; kto si vodcom, budiž ako služobník. Z tohoto stanoviska hľaďte na šestáky,
            ktoré vám cirkevníci za oblátky pošlú: nebudú vás tie šestáky tak na duši páliť. Cirkev
            spočíva na týchto zásadách a my, jej služobníci, máme povinnosť slúžiť. A to nám je
            obľahčené tým, že druhí nám tiež slúžia. Vy dnes pečiete oblátky, zajtra budú cirkevníci
            za vás orať, siať a žať. Teda služba je vzájomná.“
   </p>
   <p>
    „Keď slúžiť, slúžme teda darmo, bez viditeľnej odmeny.“
   </p>
   <p>
    „To je nemožno, kým sme v tomto tele, ktoré pýta jesť a šatiť sa. Písmo tiež vraví:
            hoden je delník mzdy svojej.“
   </p>
   <p>
    Učiteľ bol ohlušený, ale nie presvedčený. „Kde je tá rovnosť — slúžme jedni druhým!
            Nikde jej nevidím v živote. Mne neslúži nikto — tým spôsobom, ako ja slúžim dnes. Iste
            rovnosť bude táto: učiteľ, buď pokorný! Ale keď ty to samé žiadaš, tam rovnosť
            prestáva…“
   </p>
   <p>
    „Povedal som, v svete tieto náuky sú odkopnuté,“ riekol Pavel Jonatán pokojne. „Ale
            máme ich i my zato odhodiť? My, sluhovia cirkvi! Ja myslím, naša úloha je vznešenejšia,
            než pripodobňovať sa svetu tomuto… Radšej trpieť, než pravdu zaprieť. Lebo keď bude soľ
            zeme zmarená, čím bude potom zem osolená? A tak trpme, znášajme svorne i ďalej, čo nám
            naša služba ukladá.“
   </p>
   <p>
    Učiteľovo srdce týmto náukám vzpieralo sa. Ťažko mu padlo urážať tohto oduševneného
            starca, ale pravdu nechcel zamlčať. Pravdu, ktorá mu stála pred očima jasno ako slnce na
            oblohe. Totiž: že v tom utrpení je učiteľ akosi osirotený, nemá kto svorne s ním o
            utrpenie deliť sa. Ten druhý stav, ktorý by učiteľovi mal stáť v jeho utrpení verne pri
            boku, je často škodoradostným divákom. Tieto myšlienky vyjavil Pavlovi Jonatánovi: chcel
            sa už raz dakomu požalovať a doložil:
   </p>
   <p>
    „Len jediný výjav mi povedzte zo svojho úradovania, ktorý ponášal by sa na tie, aké
            onedlho zažijem, pri odberaní šestákov za oblátky.“
   </p>
   <p>
    „To vám vskutku môžem zdeliť,“ riekol Pavel Jonatán bez trpkosti. „Po Novom roku
            pôjdem s koledou. V každom dome dostanem šesták alebo dva. Ten šesták nemožno považovať
            za diškréciu — je to almužna. Môžem vám riecť úprimne, že ten šesták ma pálil práve tak
            ako vás, keď som bol vo vašich rokoch. Raz sa mi stalo, že odrastení predo mnou utiekli,
            a ja vstúpil do izby, kde boli deti. Tie mi oddali šesták… Vtedy som bojoval celú noc
            sám so sebou, ako kedysi patriarcha Jakob:
    <sup>
     [
     <a class="footnote" href="#ftn.id2507370" name="id2507370">
      16
     </a>
     ]
    </sup>
    nad ránom som premohol v sebe svetáka. Vzal na seba bremeno, hoci zdalo sa
            neznesiteľným. A hľa, vyvládal som až dodnes, a síl, chvalabohu neubudlo. Hotoví sme i
            ďalej do služby, do ktorej nás postavil Pán…“
   </p>
   <p>
    Na učiteľa nezostalo toto zdelenie bez účinku. Ukázal sa mu jeho stav zas v inom
            svetle. Osvietil mu ho Pavel Jonatán múdrosťou, ktorú čerpal z knihy kníh. Ba i skutkom:
            dal mu nazrieť do svojej minulosti a bojov, ktoré v službe Pánovej musel vybojovať.
   </p>
   <p>
    Obidvaja sa zamlčali. Mali na dnešok i toho dosť. Pavel Jonatán pobral sa domov, lebo
            už bol vonku mrak. Učiteľ ho vyprevádzal s lampášom. Tu mu padol do oka polozhnilý stĺp,
            ktorý držal operadlo pri podstene. Zastavil farára.
   </p>
   <p>
    „Prosím vás, toto treba opraviť — môže ten stĺp dakoho zabiť.“ Ale ledva to riekol,
            hneď spamätal sa, že obrátil sa na nepravú adresu. Treba to povedať kurátorovi, nie
            farárovi.
   </p>
   <p>
    „Dobre, poviem kurátorovi,“ odpovedal Pavel Jonatán a brodil sa snehom na ulicu.
            Učiteľ omnoho vrelejšie opakoval stisnutie ruky než pred chvíľou, keď farár prišiel k
            nemu.
   </p>
   <p>
    ,Čo som to urobil!‘ vytýkal si, keď bol osamote. ,Jemu naložím reparovať zhnilý stĺp!
            Dobre, že sa nenahneval. Keby on mne tak bol len včera rozkázal: prosím vás, toto a toto
            mi vykonajte u kurátora — čo by mu bol odpovedal?‘ Vojdúc do kuchyne, skončil rozjímanie
            vetou: ,— že som nie nikomu — mendíkom…‘
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523294" name="ftn.id2523294">
        14
       </a>
       ]
      </sup>
      <span class="emphasis">
       <em>
        kazár
       </em>
      </span>
      — prísny človek
     </p>
    </div>
    <div class="footnote">
     <p>
      <sup>
       [
       <a class="para" href="#id2523442" name="ftn.id2523442">
        15
       </a>
       ]
      </sup>
      <span class="emphasis">
       <em>
        fyzikus
       </em>
      </span>
      — (z gr.) mestský alebo okresný lekár
     </p>
    </div>
    <div class="footnote">
     <p>
      <sup>
       [
       <a class="para" href="#id2507370" name="ftn.id2507370">
        16
       </a>
       ]
      </sup>
      <span class="emphasis">
       <em>
        vtedy som bojoval sám so sebou ako kedysi patriarcha
                        Jakob
       </em>
      </span>
      — podľa Starého zákona Jakub zápasil celú noc s mužom,
                    ktorý mu na svitaní povedal, že sa už nebude volať Jakubom, ale Izraelom, lebo
                    zápasil s Bohom
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504842">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    V kuchyni rozliehal sa spev. Chlapci, keď pán farár odišiel, začali spievať: Čas
            radosti, veselosti… Jano Predaj zamiešal sa tiež do spevu a jeho bas medzi sopránmi
            chlapcov znel tak, ako keď pri piskote komárov začne bzučať tučný čmeliak.
   </p>
   <p>
    „Akože — darí sa?“ pýtal sa pán učiteľ.
   </p>
   <p>
    „Už rozrába do druhého hrnca. Prvý už ideme vypiecť.“
   </p>
   <p>
    Šuhaj-kuchár s vyhrnutými rukávmi stál nad nesmiernym hrncom a roztrepával cesto
            habarkou.
   </p>
   <p>
    „Koľko ich dnes napečieme?“
   </p>
   <p>
    „Keby sme mohli päťsto. Len prikladaj, chlapče, na ten oheň! Ľaľa, už by spal!“
   </p>
   <p>
    „Ó, ja nie,“ bránil sa pecúch.
   </p>
   <p>
    „Nuž to bys’ jedol!“
   </p>
   <p>
    „Hm,“ a šuhaj pohodil plecom, čo neznamenalo ani to, ani to. Snáď si pritom myslel:
            ,Jedlo by sa, keby bolo.‘
   </p>
   <p>
    Pán učiteľ zľakol sa. V tej tuhej dišpute s Pavlom Jonatánom zabudol, že robotníkov
            treba nakŕmiť. Ako, keď niet ženskej v dome? On varieval sebe obedy — ale či sa má tak
            uponížiť, aby varil i druhým? Zišla mu na um Kopytkuľa. „Treba by bolo Kopytkuľu
            zavolať,“ riekol Predajovi.
   </p>
   <p>
    „A načo nám je?“
   </p>
   <p>
    „Večeru by vám uvarila.“
   </p>
   <p>
    Predaj sa iba usmial, že pán učiteľ je taký neskúsený. „Ale nám? My si ju už varíme!“
            Otvoril trúbu, z nej vyvalila sa para poloupečenej švábky. „Toto je naša večera. Inej
            nám netreba.“
   </p>
   <p>
    Tak sňal Jano Predaj novú starosť z pliec učiteľových. Ba čo by sa robilo, keby nebolo
            jeho! Z každého skutku, každého pohybu bolo vidno, že Predaj je v svojom odbore
            nenahraditeľný. Učiteľ požehnával i tú hodinu, v ktorú mu znamenitá Kopytkuľa na oči
            prvý raz vstúpila.
   </p>
   <p>
    Oblátok pribúdalo pekne na hŕbu. Chlapci napukali sa pečenej švábky. Sám učiteľ si ich
            koľkosi olúpil. Počal sa tu dobre cítiť. Chlapci rozveselili sa, snáď večera tak
            pôsobila na nich; pozabudli, že za chrbtom im sedí kazár. Prišla deviata — chlapci
            počali ustávať. Po iné večery o tejto hodine už bývali v posteli. Oči ich počali rezať,
            akoby bolo v nich nasypané piesku. Utíchli. Niektorí utiahli sa pod ohnisko, iní do
            iných kútov a tam dumali. Jano Predaj ich nevyrušoval.
   </p>
   <p>
    Bumst! Buchlo kdesi nablízku nesmierne. Škola otriasla sa v základoch. Chlapci, čo
            dumali, vyskočili na ten buchot na rovné nohy.
   </p>
   <p>
    „Lucia, Lucia!“ volali chlapci od želiez.
   </p>
   <p>
    „To ženy z priadok šalejú sa,“ riekol Predaj.
   </p>
   <p>
    Učiteľ vyskočil, letel pitvorom, otvoril dvere. Zdiaľky zaznieval ženský chichot. Ale
            ulica bola prázdna.
   </p>
   <p>
    „Kto to ozaj vykonal?“ Učiteľ na palcoch kradol sa podstenou. Pod nohami mu čosi
            krušilo sa. Iste črepy z pohodeného hrnca. Zišiel do ulice, načúval. Znel mu zas smiech
            a šepot. Pred ním v hodnej diaľke, osvetlená svetlom padajúcim z obloka, mihla sa tlupa
            ženských. Zastali pred jedným domom, chvíľku šepotali, dve odtrhli sa od tlupy a
            vkrádali sa do dvora. Učiteľ stiahol čiapku na uši, vyhrnul golier a stál.
   </p>
   <p>
    Bumst! Rozľahlo sa zas tichou ulicou. Ženské zvýskli, dočkali obe kamarátky, čo
            hádzali hrniec, a tak v tlupe zaberali hore dedinou.
   </p>
   <p>
    „Fľandry!“ kričal mužský hlas z polootvoreného obloka. „Ak ta pôjdem, ale, ale…“ Oblok
            hneď prichlopil sa, iste veľmi fučala zima.
   </p>
   <p>
    Učiteľ zakrádal sa za nočnými výtržnicami. Sám nevedel, čo ho k nim vábi. Šiel za nimi
            hodnú chvíľu, až zrazu zastali. Zastal i on.
   </p>
   <p>
    „Ľaľa, žid!“ skríkla jedna, ukazujúc naňho.
   </p>
   <p>
    „Žide, chamrde — čert za tebou ide…“
   </p>
   <p>
    „Kde?“ volali druhé.
   </p>
   <p>
    Učiteľ, vidiac, že je vyzradený, uchýlil sa zo svetla, ktoré naň oblokom padalo. Bol
            neďaleko dvor, pred ním hŕba raždiny. Stal si k raždiu.
   </p>
   <p>
    „Aha, stratil sa! Už ho nevidno,“ divila sa prvá.
   </p>
   <p>
    „Počujete — alebo to bola striga!“ zvolala iná.
   </p>
   <p>
    „Striga bude v chlapských háboch!“ vysmievali ju iné.
   </p>
   <p>
    „Alebo černokňažník…“
   </p>
   <p>
    „Juj!“ skríkla ktorási a odskočila. Všetky sa splašili. „Haha, ale ste sa naľakali!“
            smiala sa im.
   </p>
   <p>
    A zas kráčali hore dedinou.
   </p>
   <p>
    Táto nočná túlka vábila nesmierne učiteľa. Nevidel dosiaľ, ako vyzerá dedina v noci.
            Jej nočné kúzlo uchvátilo mu dušu: cítil sa, akoby bol v kostole. Všade tajomná tichosť.
   </p>
   <p>
    Tlupa ženských doviedla ho k osvetlenému domu. Chvíľku čakal, kým vrhnú sa do izby;
            vstúpil do pootvorenej záhradky. Nazrel oblokom do izby. V nej rozostavené sú lavice a
            stolce, na nich sedia a pradú mladé stvorenia. Pomedzi ne tmolia sa alebo sedia
            mládenci; každý hrkúta okolo svojej, akoby tu boli sami…
   </p>
   <p>
    Zaujala ho tesklivosť. Medzi týmito stenami je tak veselo, tak milo — je to svet,
            ktorý sám sebe postačí. A krásny, blažený svet! I tá hviezda nad týmto domom akosi
            veselšie trblieta ako iné. Koľko tu šťastia nahrnutého na jednom mieste. Z kozuba sa
            rozlieva krotké svetlo a maľuje ružové tiene na stenách. Áno, i tu sú tiene, ale nie
            ťažké, len ružové — za nimi sa usmieva láska.
   </p>
   <p>
    A tu pod oblokom tak zima… Tak otupno von z toho raja… Vietor sa ženie ulicou a
            vrzgoce plechovou hálkou na dome. Ako by bolo dobre tam — dnu!
   </p>
   <p>
    Z blízkosti počuť tichý hovor. Utajil sa a skrčil k zemi. Hovor počuť, ale kroky sa
            neozývajú. Nikoho nevidno prichádzať.
   </p>
   <p>
    Vystúpil tíško zo záhradky, zastal si pri vrátach. Hovor bolo počuť z bezprostrednej
            blízkosti, a síce vychádzal zo dvora. Zdalo sa mu, že hovoriaci stoja z tamtej strany
            vrát.
   </p>
   <p>
    „Ty ma oklameš, ja ti neverím,“ hovoril ženský hlas. Fantázia učiteľova vykúzlila si k
            nemu postavu, akej ešte žiadno dievča nemalo na svete. „Žofe Komárovie si tiež sľuboval
            — tri roky — a teraz…“
   </p>
   <p>
    „Tej?“ znelo opovržlive spoza vrát z mužských úst. „A som ja vtedy vedel, aká bude,
            kým ja prídem z vojny? Načo tak ostarela? Ani zuba nemá! Nemusela čakať. Čidali by bola
            čakala, keby sa bol iný nadaril. Teraz povedá, že len mňa chce!“
   </p>
   <p>
    „Pravda, teba! Veď sa jej dosť triafalo.“
   </p>
   <p>
    „Mohla sa vydať. Obom by nám bolo lepšie. Ver mi, Evka, taká mi je protivná — pozrieť
            mi ťažko príde na ňu!“
   </p>
   <p>
    „Vidíš, aký si neverný! Vtedy by si bol hory-doly poznášal — a teraz…“
   </p>
   <p>
    „Či je to od Boha, či od sveta: ja neviem. Ale ja už nemôžem. Ešte by bol mohol, keby
            nie ty… Teba čo som videl, všetko sa vo mne prevrátilo. Ja len neviem, čo je to! Takto
            tri roky bola si taká malá — vieš, že som ťa ani raz nepojal, keď bol tanec. A tu teraz,
            takáto… Ej, Evka, kebys’ ty len vedela, aká si! Čo sa viac na teba dívam, to sa mi viac
            chce. V celom Krakove som takej nevidel. A vieš ty, čo? Čo by si ty popod samé nebo
            lietala, ty budeš moja, keď raz poviem. Minú sa Hody, prídu fašiangy, a my… Len, Pane
            Bože, ako to potom bude; ja sa var zošaliem od radosti!“
   </p>
   <p>
    „Juj!“ striaslo sa dievča.
   </p>
   <p>
    „Čo ti je?“
   </p>
   <p>
    „Zima je.“
   </p>
   <p>
    „Daj tie ruky, podúchnem ti na ne. Alebo počkaj — vlož ich sem, pod môj kožuštek.“
   </p>
   <p>
    „Ale!“
   </p>
   <p>
    „Čože sa bojíš — blázonko! Vidíš, však je tam teplo? A mňa tie tvoje ruky tak chladia
            — mne je horúce…“
   </p>
   <p>
    „Ako tam búcha!“
   </p>
   <p>
    „To moje srdce tak tuho bije — to pre teba. Keď si tak ľahnem a pomyslím si: Čože robí
            moja Evka — už začne búchať ako zvon. Ešte sa zblaznie, čo sa tak upriamilo na teba.
            Ach, Evka, budeže nám! Komora už vyriadená, len teba čaká…“
   </p>
   <p>
    „A ak ma oklameš? Ja som nie taká bohatá ako Žofa Komárovie.“
   </p>
   <p>
    „Ach, iď — blázon! Napľuj mi do očí, vyškriab mi oči, alebo… Aha — a ty máš prsteň! Ja
            som ho u teba ešte nevidel. Kde si ho vzala?“
   </p>
   <p>
    „To mi dal Ondráš…“
   </p>
   <p>
    „Ten Kováčovie? Daj ho sem — tak, ten už viac na tvojej ruke nebude.“
   </p>
   <p>
    „Kde si ho podel?“
   </p>
   <p>
    „Pokrkval — bol len z olova. Počkaj, ja ti kúpim strieborný, alebo zlatý…“
   </p>
   <p>
    „A Ondráš?“
   </p>
   <p>
    „Ondráš — to je papľuh! Príde do lôsov,
    <sup>
     [
     <a class="footnote" href="#ftn.id2505260" name="id2505260">
      17
     </a>
     ]
    </sup>
    odoberú ho. Bude tam tri roky ako ja. Chceš ho var čakať? ty never; vieš ako
            pochodila Žofa! Vojak nasľubuje, a keď zhodí tornister, spadne z neho i dievča, čo sa
            naň vešalo. Príde z vojny, vidí mladú, peknú ako ty teraz… Ty budeš v kúte nariekať, a
            on bude sa s druhou vodiť — druhú bozkávať, takto…“
   </p>
   <p>
    „Nerob, ty — joj!“
   </p>
   <p>
    „Veď budeme svoji!“
   </p>
   <p>
    „Mne je zima.“
   </p>
   <p>
    „Oj, nie. Veď ti líce len tak horí — aké je to líčko!“
   </p>
   <p>
    „Poďme!“
   </p>
   <p>
    „Počkaj — dám ti kožuštek. Obleč si ho — mne je i tak horúce…“
   </p>
   <p>
    „Ja idem!“
   </p>
   <p>
    „Počkaj ešte len akomak! Ej, veď ty máš na líci bradavičku! Aká drobulinká — hneď by
            ju odhryzol.“
   </p>
   <p>
    „Ale ty si taký! Pusť ma už!“
   </p>
   <p>
    „Ešte ťa raz bozkám — aspoň len raz…“
   </p>
   <p>
    Učiteľ čul, ako padajú bozky. Pršali ako príval. Každé cmuknutie ozývalo sa tisíc ráz
            v jeho duši.
   </p>
   <p>
    „No, už dosť!“
   </p>
   <p>
    „Čo ich je viac, — to sa viac žiada. Od teba sú nie sýte!“ Aj ozvalo sa také
            cmuknutie, že ak sa vyslúžilý vojak ani teraz nenasýti, tak mu už pomoci niet.
   </p>
   <p>
    „No, choď!“ Ale nie so mnou do izby — aby nevideli, že sme boli spolu,“ radila malá
            falošnica.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505260" name="ftn.id2505260">
        17
       </a>
       ]
      </sup>
      <span class="emphasis">
       <em>
        príde do lôsov
       </em>
      </span>
      — na odvody; podľa starého spôsobu
                    odoberali vojakov výberom, lósom
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505350">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Učiteľ viac nepočul ani slova. Uskočil od vrát a vyjdúc na ulicu, poberal sa domov.
   </p>
   <p>
    Zdalo sa mu, že pri vrátach stál nie minúty, ale roky. Vracal sa k svojmu mládeneckému
            domovu cele iný, než bol, keď pred chvíľou vyšiel. Nové city privalili sa mu na dušu.
            Naučil sa iným okom pozerať na svet. Sám určite nevedel, čo sa stalo, ale jedno mu bolo
            jasné úplne — že staré veci pominuli a prichádza čosi nového. A pod dojmom toho nového,
            duša mu plesala.
   </p>
   <p>
    Vkradol sa do izby ako zlodej, rozhliadal sa v nej ako cudzinec, ako hosť v cudzom
            svete. ,Ako je tu pusto, prázdno!‘ Dnes vari prvý raz to pozoroval. ,Ba či tu vždy takto
            bude?‘ Dosiaľ nikdy nepokladal svoj dnešný stav za dočasný. Myslel, že to, čo je tu,
            nepremení sa nikdy. Ale v tomto okamihu videl, že premeny veľké nastanú, že tu všetko
            zmení sa. ,Ako by to bolo, keby takto malo zostať, čo by to bol za život?‘ Premena
            videla sa mu nevyhnutnou: premena, ktorou jeho život dôjde jedine pravej ceny. Sadol na
            kanap, zavrel oči a sklonil hlavu, preplnenú myšlienkami. Premena mu stála jasne pred
            očima. Stojí pred ním: vysoká, s úsmevom na tvári. A divná vec, na líci má bradovičku,
            drobnú, na zjedenie. S tým zjavom súviseli všetky plány na premenu. Kde videl kedy túto
            postavu? Hľadal ju medzi známymi, nenašiel jej. Ale je predsa tu: veď ju drží za obe
            ruky, rozohrieva ich svojím dychom, kladie ich na svoje srdce, ktoré búcha na poplach!
            „Len ešte raz — ešte raz!“ zastenal premožený sladkými dojmami. Vyskočil. Stál v
            prázdnej izbe, vidina stratila sa.
   </p>
   <p>
    ,Takto nevydržím, čosi stane sa, musí sa čosi stať. Tento deň bude mi pamätný…‘ A
            umienil si, že na tento deň rozpamätá sa, keď sa to „čosi“ stane.
   </p>
   <p>
    V kuchyni medzitým nastali veľké zmeny. Chlapci sedeli na zemi, niektorí z nich i
            driemali, niektorí uchýlili sa spod očí do kutice. Pri železách nemali čo hľadať:
            prihrnuli sa totiž mládenci, ktorí zručnejšie vedeli s oblátkami zachádzať. V ich rukách
            železá akoby dupom namáhali sa. Učiteľ sadol si ku stolu a nerušil ich zábavu. Mal dosť
            obchodu s oblátkami a svojimi myšlienkami.
   </p>
   <p>
    Išla reč o strigách a mátohách.
   </p>
   <p>
    „Stríg na svete niet: iba poverčiví ľudia veria na strigy,“ hovorí Mišo, ktorý bol
            najstarší a najlepší zo žiakov. Po tomto výroku pozrel úkosom na svojho majstra, čo za
            dojem vyvolal uňho. Snáď ho chcel zapliesť do hádky s mládenci, ktorí boli opačného
            náhľadu.
   </p>
   <p>
    „Ako by neboli!“ zvolal mládenec, čo držal ťažké železo. „Ľudia by nič po nič
            nevraveli.“
   </p>
   <p>
    „Keď dakto opije sa, ľahko strigu vidí,“ odpovedal Mišo.
   </p>
   <p>
    Jano Predaj vytratil sa niekam na dvor. Možno, zažiadalo sa mu trocha chladu.
   </p>
   <p>
    „Môj otec nebol opitý, a videl ju,“ rozprával mládenec vážne. „Vyletela z jedného
            komína tu v dedine, keď išiel s jedenástou. Sedela na trlici, ako keď si chlap vysadne
            na koňa. A tri razy zvrtla sa nad svojím dvorom a potom hybaj — len tak fuňalo za ňou.
            Letela na Tokajský vrch.
    <sup>
     [
     <a class="footnote" href="#ftn.id2505492" name="id2505492">
      18
     </a>
     ]
    </sup>
    Dnes večer sú tam všetky, koľko ich len v krajine jest.“
   </p>
   <p>
    Na chlapcov to zdelenie urobilo hlboký dojem. Nemohli mu ubrániť sa. Mišo síce
            usmieval sa nedôverčive, ale jeho oči sliedili za mládencovým každým pohybom. Každé
            slovo vrývalo sa mu hlboko do pamäti.
   </p>
   <p>
    „A čo tam budú robiť?“
   </p>
   <p>
    „Tancovať a koláče piecť.“
   </p>
   <p>
    „Majú tam i múku?“
   </p>
   <p>
    „A načo by im bola? Striga nachriaka na lopatu, vsadí to do pece — a už je koláč.“
   </p>
   <p>
    „Fuj, to je mrzký koláč. A ako môže lietať, keď nemá krídel?“
   </p>
   <p>
    „Na čo sadne, to ju nesie: metla, trlica, omelo… A chvostom oháňa sa.“
   </p>
   <p>
    „Má veľký chvost?“
   </p>
   <p>
    „Ako mačka. A jazyk na pol rífa. I ucho si dočiahne.“
   </p>
   <p>
    „Juj, to je pľuhavô!“ zhrozil sa Miško a zahľadel sa do ohňa. „Keby tak vletela
            teraz!“ usmial sa veselo.
   </p>
   <p>
    „Raz vletela. Pálili desatoraké drevo — striga im kochom vletela do izby.“
   </p>
   <p>
    Chlapci počúvali pozorne zo svojich úkrytov. To sa im pozdalo, že oheň neblčí tak
            veselo, ale že počína zhasínať. Dym nevystupoval hore kochom na pôjd, ale krúžil nad
            plameňom a valil sa do kuchyne. Chlapci vykríkli splašení. Z kochu čosi nad ohňom
            viselo. Bolo to ako strapatá sukňa Cigánkina. Učiteľ sám bol vyrušený zo svojich
            myšlienok týmto divným zjavom. Zmocnil sa ho nepríjemný pocit.
   </p>
   <p>
    „Vidíš, ukázala sa ti, keď si neveril. No, poď, neboj sa. Už vyletela zas na pôjd. Pán
            Boh vie, kde je už.“
   </p>
   <p>
    Chlapci vyliezli zo svojich úkrytov. Nad ohňom, ktorý zas blčal, nebolo nič zvláštneho
            vidieť.
   </p>
   <p>
    „No, veru! Strýk Predajovie spustil babu dolu kochom — takú, čo sa koch zatkáva. I my
            máme takú babu,“ povedal Mišo, ktorý bol smelší, keď nič neprirodzeného nevidel.
   </p>
   <p>
    „A nevidel si, že toto bola sukňa, okolo spodku obrusaná, zacundraná… Oj, toto nebola
            baba! Ja som videl i chvostík, ako visel spod nej. Tak sa skrúcal, keď ho plamienok
            pripiekol…“
   </p>
   <p>
    „Ach, hej!“ smiali sa chlapci. „Lebo to len tak!“ Bolo im teraz veľmi smiešne, že sa
            prvej dali prestrašiť. Vedeli, že nik iný, iba Predaj bol všetkého pôvodcom. Vlani ich
            tiež takto strašieval, i zalanským. Veď práve pred chvíľou vytratil sa a ešte dosiaľ sa
            nevrátil.
   </p>
   <p>
    Hádka bola tuhá. Chlapci sľubovali, že už ničoho sa nezľaknú, a čo by to čo bolo.
            Mátoh i tak niet na svete… Dvere tíško odchýlili sa: medzi chlapcov vovalilo sa čosi
            hrozne chlpatého, mrmlalo im pri nohách ako medveď. Chlapci hodili sa do svojich skrýš.
   </p>
   <p>
    „Vidíš, že sa bojíš!“ smial sa Jano Predaj obracajúc kožúšok vlnou dnu. Chlapci ho
            obstali usmiati. Iba mladší, čo vlani pri oblátkach neboli, hľadeli dosiaľ zjašeno na
            strýka Predaja. Báli sa iste, že zas premení sa na dáku hroznú potvoru. „Ale som vám,
            chlapci, prebral driemoty! No, nie? Budete ešte kdekade po kútoch driemať?“
   </p>
   <p>
    Horký ich driemali. Oči mali bystré. Sotva príde sen na ne, keď uložia sa do postele.
   </p>
   <p>
    Predaj zaujal svoje miesto pri ohnisku. Pieklo sa pokojne ďalej. Chlapci pozerali do
            ohňa, ako iskry vyletujú dohora a klesajú zas nadol.
   </p>
   <p>
    „Eh, ale ma prehnalo, keď som bol teraz na dvore!“ začal Predaj. „Pod cieňou videl som
            mátohu. Bola celkom biela a vysoká — vyše strechy. Čo sa pohla, to za ňou hrkotalo,
            akoby niesla orechy. Sadla si tam na triesky. Videl som jej ústa: boli široké po samé
            uši. A zubiská v nich! Také zdĺžej,“ a ukázal svoj prst.
   </p>
   <p>
    „Ba ste nevideli…“
   </p>
   <p>
    „Ej, vera videl. Tam ešte sedí — oblokom ju vidíš. Pozri!“
   </p>
   <p>
    „Ja, to bude kostlivec,“ riekol mládenec od ťažšieho železa. „Iste z krypty utiekol.
            Náš strýk ho raz videli. Šiel z mesta; polnoc ho zastihla niže dediny pri vrbine. Iba tu
            keď vyšlo z nej tiež také vysoké čosi, tiež za ním hrkotalo. Strýk mu pozrel na nohy:
            mäsa nič, iba holé píšťale!“
   </p>
   <p>
    „Čo je to tam?“ ukázal Predaj do oblôčka, ktorý bol na kuchynských dverách.
   </p>
   <p>
    „To je on!“ zvolal mládenec. „Natiahol sem ruku — palce na nej ako hrable. Ľaľa, ešte
            ju vidno!“
   </p>
   <p>
    Chlapci nešli presvedčiť sa, či v oblôčku dačo vidno. Zažmúrili oči, aby sa im nič
            neukázalo.
   </p>
   <p>
    „Mišo, na si ty železo,“ volal mládenec. „Ja sa tu pri dverách bojím.“
   </p>
   <p>
    Mišo sa ani nehýbal zo svojho miesta…
   </p>
   <p>
    Oblátky piekli sa ďalej.
   </p>
   <p>
    Prišiel vietor, oprel sa do kuchynského obloka. Tabla nebola dobre zasadená v rámiku —
            zhrkotala.
   </p>
   <p>
    „Čo je to?“
   </p>
   <p>
    „To ten kostlivec trepe na oblok.“
   </p>
   <p>
    „Ach, nie,“ hovoril Predaj. „Moja mať rozprávala, že sedela v noci pri dieťati. Bolo
            choré, už umieralo: to bola moja najstaršia sestra Zuzka, nebožiatko. Zabúchalo čosi na
            oblok — mať videla, že je to holubica. Dobýjala sa oblokom do izby… A Zuzka hneď v tú
            noc umrela.“
   </p>
   <p>
    V kuchyni všetko čušalo. Akási smutná nálada zmocnila sa všetkých.
   </p>
   <p>
    „Ba ako pôjdeme domov, teraz o polnoci?“ ozval sa mládenec. „A ja mám popod cmiter.“
   </p>
   <p>
    „Zažmúriš oči a budeš rukami hmatať,“ radil mu Predaj.
   </p>
   <p>
    Chlapci boli zostrašení. Bol tu síce učiteľ, ktorý ich učil, že mátoh niet na svete.
            Oni mu prisviedčali, verili — a predsa báli sa. Nemohli odolať tajomstvám, ktoré Luciina
            noc ukrýva v svojom čiernom lone.
   </p>
   <p>
    „Chlapci, nemáte triesok!“ volal na nich Predaj. „Choďte, doneste po raze.“
   </p>
   <p>
    Uhľadel príhodný čas! Pred chvíľou tam bol, videl pod cieňou kostlivca: a teraz oni ta
            majú ísť. Vedeli, že kostlivca tam niet, ale predsa nehýbali sa.
   </p>
   <p>
    „No, idete?“
   </p>
   <p>
    „My sa bojíme,“ povedal Miško.
   </p>
   <p>
    „No, poďte, blázni,“ volal Predaj. „Ja pôjdem s vami a uvidíte, že tam nemáte
            kostlivca. Veď kdeže by boli teraz mátohy!“
   </p>
   <p>
    Šiel on a s ním všetkých šesť chlapcov. On si stal pod rebrík, ktorý viedol na šop.
            Pri rebríku stál omlatok žitnej slamy. Chlapci chytali triesky a ukladali do náruče.
   </p>
   <p>
    „Ľaľa, čože tu hľadá?“ prihovoril sa Predaj omlacku a kopol doňho.
   </p>
   <p>
    Chlapci čuli, že čosi zašuchorilo, poknísalo sa a padlo na zem: čosi vysokého, strašne
            vysokého. Predaj urobil skok ku školskému pitvoru: chlapci pohádzali triesky, čo mali v
            náručí, a hybaj v nohy.
   </p>
   <p>
    „No, no, čože sa blazniete?“ zastavil ich Predaj. „Veď to bol iba omlacok, — počkajte,
            hneď vám posvietim. Ó, nebojte sa, blázni!“ A vyniesol z kuchyne lampku, ktorá osvietila
            skoro celý neveľký dvorík. Chlapci nabrali triesok.
   </p>
   <p>
    A zas piekli a snovali ďalej povesti o kostlivcoch a mátohách. Bláznivé povesti,
            nezmyselné, ale duša ľudská predsa im neodolá.
   </p>
   <p>
    Po polnoci učiteľ podelil všetky ostrižky medzi chlapcov, dal im i čosi oblátok; ani
            mládencov nepustil naprázdno. Oblátky uložil do truhlice, poukladal ich jednu popri
            druhej ako karty.
   </p>
   <p>
    Keď ľahol do postele a zažmúril oči, predstúpila pred neho tvár mladá, usmiata, s
            bradavičkou. Tuším ani vo sne ho neopustila.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505492" name="ftn.id2505492">
        18
       </a>
       ]
      </sup>
      <span class="emphasis">
       <em>
        letela na Tokajský vrch
       </em>
      </span>
      — podľa ľudovej povery sa všetky
                    strigy schádzajú na Luciu na Tokajskom vrchu, kde sa zabávajú a tancujú s
                    diablami
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505879">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vianoce sú pod pecou, t. j. múka na vianočné koláče čaká pod pecou, len zarobiť. Bude
            to dnes večer, zajtra je už Štedrý deň.
   </p>
   <p>
    Učiteľ oddychuje. Oblátky dopiekol dávno, včera ich i rozposlal po gazdoch. Zostalo mu
            okolo dvesto vodových a cukrových veľmi mnoho: lenže zväčša pokrušené.
   </p>
   <p>
    Pečenie zanechalo v ňom nejeden priaznivý dojem. Pri tejto príležitosti poznal, že
            cirkevníci žiadali si oblátky nie preto, aby učiteľa darmo ustávali, ale zo zvyku, ktorý
            hlboko korenil v ich srdciach. Ženičky naznášali mlieka, masla, cukru, ako sa
            rozchýrilo, že začínajú sa piecť cukrové. Menovite mlieka bývalo vždy vo viac dbankách,
            ktorých Predaj celú armádu naznášal od susediek. Spotrebovať nemohlo sa všetko na cesto,
            muselo sa mútiť. A maslo zišlo sa veru do cesta. Podľa tej hojnosti mlieka by bol dakto
            myslel, že je máj, čas najtučnejšej paše, a nie december, keď kravy poprisychali.
   </p>
   <p>
    Ani sám nezbadal, len keď oblátky boli hotové. Pomoci mal vždy dostatok, dakedy i
            zbytok. Jano Predaj vytrval až do konca. I včera tu bol celý deň: pomáhal rozosielať
            oblátky. On vedel, koľko v ktorom dome duší, i koľko kde oblátok treba.
   </p>
   <p>
    Šestáky a dvojšestáky — dvojšestákov bolo väčšina — uložené sú v stolíku. Včera večer
            ich hneď spočítal, a bolo ich okolo osemnásť zlatých. Nemohol utajiť nepríjemný pocit,
            keď ich prijímal; ale cez noc ten pocit akosi stratil sa. Na tieto peniaze dnes hľadí
            ako na každé iné peniaze. Keby ich bolo o pár zlatých viac, tuším, by sa ani tak
            nehneval. Dnes alebo zajtra donesú mu čižmy, také do snehu — zaplatí ich z oblátok.
   </p>
   <p>
    „Áno, som sluha,“ vyznával sám pred sebou, a nehanbil sa pritom ako kedysi. „Som, ale
            čí! Ja som sluha všetkých, ako všetkých — a nie sluha jednotlivca. Tu je ten rozdiel!
            Moja služba náleží všetkým rovnako: proti prechmatom jednotlivca bránia ma všetci
            ostatní. Nik ma nemôže teda zneužívať, ale každý ma musí brániť. A služba je znesiteľná,
            svedomie proti nej nebrojí: ba svedomie k nej ma ponúka. Teda kto mi vlastne rozkazuje v
            mojej službe? Svedomie. To je môj jediný, neobmedzený pán.“
   </p>
   <p>
    Táto myšlienka ho veľmi potešila. ,Som ako iní ľudia — v službe svedomia. Kým tohto
            pána poslúcham, žiaden iný nemôže mať nado mnou moci.‘
   </p>
   <p>
    Z ďalších rozjímaní pretrhol ho príchod Miška a Ondreja, ktorých sme pri ohnisku boli
            videli. Prišli pre oblátky, ktoré mali ísť zaniesť pánu Melchiorovi a bohatému kupcovi
            do Zeman-Lehoty.
   </p>
   <p>
    Učiteľ im ich odčítal, zabalil a uložil do košíka, ktorý hneď vzal na ruku Miško.
   </p>
   <p>
    „Vinš viete poriadne?“ pýtal sa ich ešte raz.
   </p>
   <p>
    Miško začal bez úvodu:
   </p>
   <p>
    „Mnohovážni páni patronové…“
   </p>
   <p>
    „Dobre, dobre,“ pretrhol ho učiteľ. „Len sa nepomýľte!“ A tu ich podrobil prísnej
            skúške, ako treba na dvere zaklopať, ako pozdraviť domácich, ako zastať si pri
            vinšovaní, i ako sa zachovať, keď dostanú diškréciu a budú odchádzať. Prezrel im šaty,
            či sú teplé, či dostačia na takú ďalekú cestu: vonku poťahoval studený „poliak“, akoby
            klince do kože pral. Prikázal im, aby cestou nič nepili a menovite nesadali na zem, ak
            budú ustatí. Naložil im, aby sa ponáhľali, aby na mrkaní mohli byť už spiatky.
   </p>
   <p>
    Chlapci posľubovali všetko a v dobrej nálade odobrali sa do Zeman-Lehoty.
   </p>
   <p>
    Učiteľ sadol na kanapu. Bol rád, že oblátky úplne zariadil, ako bolo treba: a tu mihla
            mu dávno známa — tvár vysmiata, červená s bradavičkou…
   </p>
   <p>
    ,Ale že som jej v dedine dosiaľ nevidel! I v kostole díval som sa po dievčencoch… Hľa,
            ja už za dievčaty pozerám! Len kde sa ukrýva? Musí nechodievať do kostola… I tak ju
            vidím vo fašiangy, keď príde so svojím vojakom pre ohlášky. Bude to zábava! Ona nebude
            tušiť, že ja dávno viem všetko, prvej, než som ju videl.‘ A myšlienky vrátili sa k
            rozhovoru, ktorý počul pri vrátach. ,Čo na tom divného? Čo ma to tak dojalo? Veď
            podobných schôdzok je tisíc a tisíc každý večer. Náhodou začul som z nich tento jediný
            jeden. Ako som sa zmenil, čo som ho iba počul: čo by sa to robilo so mnou, keby ja bol
            býval v koži vojakovej…‘ Prechádzal sa po izbe, lebo srdce začalo nepokojne tĺcť. ,I na
            mňa príde rad, i na mňa. Ale kedy, kedy?‘
   </p>
   <p>
    Na túto otázku, takú pálčivú, naliehavú, nenachádzal nikde odpovede.
   </p>
   <p>
    ,Kedysi iste — len nevedieť, kedy. V preparandii sa myslelo, že hneď, ako bude vokátor
            v ruke. Oj, vtedy myslelo sa všeličo, čakalo mnoho zvláštneho, robili sa skvelé plány.
            Čakalo sa, že zmôžeme všetko, len vokátor do ruky! A ono tu je, vstúpili sme do života,
            žijeme v ňom a svet — ide svojím obvyklým chodom, ako šiel, kým nás tu nebolo. Kvapka
            padne do nádoby, nepreinačí nádobu — my sme tiež nepreinačili svet. A plány, nádeje, kde
            sú? Zlyhali. Zostalo po nich sklamanie, horkosť v duši. Lepšie by bolo bez nich
            vstupovať do života: alebo hneď zabudnúť na ne… Veru, najlepšie, začať od začiatku, tam,
            kde načim, nie stavať v povetrí. Kdeže sa deješ v Konopanoch! Do malých Konopian zmestia
            sa maličké nádeje a plániky. Tu treba robiť, pracovať v zátiší — nečakať, či pozerá na
            teba dakto a či nikto: pracovať, ako povinnosť káže.‘
   </p>
   <p>
    Do izby vstúpilo drobné dievčatko. V ruke nieslo tanier, uviazaný do šatky. Učiteľ
            poznal, že to nie jeho žiačka.
   </p>
   <p>
    „Keby nám predali oblátok!“ prosilo dievča.
   </p>
   <p>
    „A som vám ešte neposlal?“ divil sa učiteľ.
   </p>
   <p>
    „My sme nie z tejto dediny, ale z P.“
   </p>
   <p>
    „A ste nedostali oblátok?“
   </p>
   <p>
    „Pán učiteľ nás obišli: nuž ma mať poslala sem.“
   </p>
   <p>
    „Obišli? A prečo?“
   </p>
   <p>
    „Ja neviem. Mať povedá, že keď sme chudobní.“
   </p>
   <p>
    „Ach, ba, povedz materi, že preto nie. A ste si ich pýtali od vášho pána učiteľa?“
   </p>
   <p>
    „Bol otec pýtať, ale…“
   </p>
   <p>
    Dieťaťu vyrútili sa slzy. Učiteľ nemal úmyslu poslať cudziemu cirkevníkovi oblátky,
            kým nezvie, čo je vlastne vo veci. Podrobil dievča tuhému výsluchu a vyzvedel všetko.
   </p>
   <p>
    Dievča sa zle učilo, učiteľ ho ubil. Mať sa vybrala do školy a dľa dobrej starej
            obyčaje obliala učiteľa horúcou jazykovou polievkou. Učiteľ nechcel ustúpiť; myslel si,
            že on bude mať posledné slovo. Ale kdeže tvoj jazyk vystačí s jej jazykom! Premohla ho v
            tejto šarvátke — musel s hanbou ustúpiť na celej čiare. A zato sa jej teraz vyvŕšil.
   </p>
   <p>
    Pevný obdaril dieťa oblátkami. Dal mu ich viac než ktorémukoľvek gazdovi tu v dedine;
            peňazí neprijal.
   </p>
   <p>
    ,Hľa, čo musíš vyviesť!‘ hútal sám v sebe. ,Tak som ja zastal svojho kolegu: odsúdil
            som verejne jeho pokračovanie. Či som urobil dobre, či zle? Zle, lebo som odsúdil
            jedného; dobre, lebo som pre toho jedného nedal odsúdiť celý náš stav. Teda urobil som
            dobre…‘
   </p>
   <p>
    A tu mu predstúpila pred oči postava odsúdeného kolegu. ,Áno, nemal si sa púšťať do
            zvady — tam nezvíťazíš, lebo to je nie tvoje pole. Pohybuj sa na poli, kde sa vyznáš,
            kde si ty pánom!“ A tu mu napadla udalosť zo svojho krátkeho pôsobenia.
   </p>
   <p>
    Tiež ubil dieťa pre čosi. Prišiel mu rozpajedený chlap do školy a pred deťmi ho chcel
            znevážiť. Ale učiteľ zadržal rozvahu: chlapa poučil nie on sám, ale vlastný jeho
            chlapec, ako sa má poriadny človek v poriadnom dome držať. A rozpajedený chlap čo? Šiel
            skrotený a zahanbený domov. Iste viac už do školy nepôjde vadiť sa s učiteľom.
   </p>
   <p>
    „Tak treba učiť rodičov. Áno, i rodičov musíme učiť, ba vari najprv rodičov a potom
            len deti. Ťažké povolanie!…“
   </p>
   <p>
    Detí v škole nebolo, nemal nadnes zvláštnej práce. Zišiel mu na um farár, vybral sa k
            nemu.
   </p>
   <p>
    Pavel Jonatán bol touto neobyčajnou návštevou prekvapený. Jeho oko zažiarilo — teda
            prekvapenie milé.
   </p>
   <p>
    „Nuž sviatky sú už tu,“ začal veselo. „Práve robím kázne.“
   </p>
   <p>
    Učiteľ sa strhol.
   </p>
   <p>
    „A ja kázne ešte nemám! Zabudol som na ňu…“
   </p>
   <p>
    „Práve ju dopracúvam. Nechcel som i túto ťarchu uvaliť na vaše mladé plecia. Dosť sa i
            tak nakážete ešte!“
   </p>
   <p>
    „Ale kázať každý prvý sviatok na večierni patrí dľa vokátora učiteľovi. To je jeho
            povinnosť.“
   </p>
   <p>
    „Odmením vás ja. Vám by to bola ťarcha, a mne je to radosť. Vianočné kázne veľmi rád
            robievam. Sú vôbec Vianoce utešené sviatky! Vopred sa tešíš na ne, čakáš ich príchod.
            Mal mi prísť syn z univerzity. Chcel som aspoň jedno dieťa mať pri sebe, keď sa druhé už
            i tak rozpŕchli po svete. Tešil som sa mu — nepríde; nemôže, vraj, prísť.“ A tu sa
            trochu zamyslel, ale tvár sa mu hneď rozveselila. „Čo by ste, reku, povedali, keby vás
            pozval, keby ste zaujali aspoň cez sviatky jeho miesto pri našom stole? Prídete?“
   </p>
   <p>
    Učiteľ neraz si pomyslel, aký je opustený. Vlani bol ešte doma, u svojich rodičov.
            Toho roku mu prichodí prvý raz pocítiť, že má byť zakladateľom novej rodiny a prestáva
            byť členom starej. Vianoce stráviť v rodine, ktorej ešte niet, nesľubovalo mu veľkú
            radosť. A tu návrh farárov vyslobodzuje ho z nedokončených, polovičných pomerov — ponúka
            mu rodinu.
   </p>
   <p>
    Stisol mu ruku. Stisnutie to poučilo Pavla Jonatána, že našiel chodník k srdcu nového
            učiteľa.
   </p>
   <p>
    Farár bol veselý. Prechodil izbou, ktorá pyšno sa zvala kanceláriou, odfukujúc dym a
            mykajúc sem i ta čapicu na hlave. Oko mu nepokojne blúdi po izbe — vidno, že si na čomsi
            ťažkom hlavu láme.
   </p>
   <p>
    „Budete mlčať? Čosi by vám povedal,“ riekol konečne, sadnúc si k učiteľovi. Tvár mu
            bola plná akéhosi tajomstva, akoby chcel učiteľa zapliesť do dákeho sprisahania. „Chcem
            kohosi prekvapiť; viete, tá obyčaj s vianočnými darmi… Strežú ma ako raba; nohy
            nevytiahneš z domu, aby nezbadali…“ A zasmial sa na streženého raba dosť veselo. Učiteľ
            sa nemohol zdržať: vzdor svojim pevným zásadám sa tiež usmieval. „Viete, zvedavosť
            ženská koľko má očí — milión! Tak mňa strežú, tak!“ Učiteľ sám ešte neskúsil, len mnoho
            popočúval o tom milióne očí, ktorými disponuje ženská zvedavosť, a teda prisvedčil, „Oj,
            vy ešte neviete, ale len počkajte, veď skúsite!“ A vstanúc, prešiel sa po izbe, kým zas
            neprisadol. Bol veľmi rozčúlený. „V sklepe u Lustiga som videl narodenie Kristovo z
            gypsu. Oválny rámec a v ňom všetko, čo patrí. To by nedbal komusi darovať. Ale mlčte,
            prosím vás: nešli by ste ho kúpiť?“
   </p>
   <p>
    Učiteľ ochotne prisvedčil; boli časy, keď by sa bol zamračil, alebo dačo nemilého
            povedal farárovi… Ale dnes ako by mohol? Ba nesmierne sa radoval, že bude hrať taký
            dôležitý zástoj v rodine, s ktorou má spoločne stráviť Vianoce.
   </p>
   <p>
    „Kedy by ste šli?“
   </p>
   <p>
    „Zajtra ráno.“
   </p>
   <p>
    „Dobre, dám vám zapriahnuť. Aspoň sa presánkujete…“
   </p>
   <p>
    Čo sa to s ním stalo? Keď vyšiel na ulicu, zdalo sa mu, že je celkom zmenená. Dedina
            bola akási sviatočnejšia: vidno, že sa hotuje k sviatkom. ,Eh, čo, prejdem sa dedinou;
            ešte som jej i tak ako patrí nevidel.‘ A kráčal hore dedinou. Cesta bola zamrznutá, sneh
            sánkami uhladený, nohy sa po ňom kĺzali. ,Ľaľa, strnádky poletujú po ceste; toho roku
            som ich ešte nevidel.‘ A tu mu zišlo na um, ako sa tešieval, kým bol malý, keď strnádky
            vtiahli do mestečka. ,Budú Vianoce!‘ tak si hovorieval s malými kamarátmi. Rozpomienka
            na tie časy zahrievala mu dušu.
   </p>
   <p>
    ,Budem písať rodičom, že som predsa nebol taký samotný na Hody.‘ Cítil sa v akejsi
            bezpečnosti, istote, ako keď sa pred studeným vetrom uchýliš do zátišia. ,Áno, mám ku
            komu ísť — veď sú to dobrí ľudia.‘ Smial sa, keď si pomyslel, ako sa starý pred domácimi
            tají.
   </p>
   <p>
    V dedine ticho, hoci je robotný deň. Nečuť, ako obyčajne, cepy, aby mlátili. ,Už
            nebudú mlátiť, len po Novom roku. Dnes vejú a cúdia, čo sa nám namlátilo — zrno
            poznášajú do sypární.‘ Že sa nemláti, akosi mu veľmi lahodilo. Zdalo sa mu, akoby ľudia
            nemlátili preto, že jemu sa tak páči. Zato počuť z každého dvora, ako sa sečka reže. ,To
            statku hotujú na sviatky. Akú majú oň starosť! Ba či tu tiež dávajú v Štedrý večer
            statku cesnak s chlebom ako u nás?‘ Toto sa mu zdalo veľmi dôležitým. Umienil si, že sa
            starého opýta. ,Už ho volám len „starým“, a farárom nie,‘ divil sa svojej familiárnosti.
            ,Ale ako ho volať, keď je taký nesmierne starý a — ani otec!‘
   </p>
   <p>
    V jednom sade, ktorý ležal v strmej úboči, zazrel hromadu chlapcov bez odedze. Ale sa
            nekrčili; vzdor vetru im muselo byť teplo. Mali troje sánok. Stranou stáli menšie deti,
            ktoré sa ešte neopovážili sadnúť na sánky: len sa dívali. Učiteľ zastal a díval sa na
            svojich žiakov, čo vyčíňajú. Čelo sa mu nehúžvalo, že ich nachádza v takom šante. ,Ja
            som sa tiež sankúval. Raz mi nedali sánok — vzal ja otcovi kožuch a na ňom… Bol to
            výprask tým remeňom, ej bol!‘ A usmieval sa, akoby ho rozpomienka na otcov široký remeň
            blažila.
   </p>
   <p>
    Chlapci medzitým zočili učiteľa, poštuchali sa, a hybaj ponad ploty do záhrad a poza
            humná do medzierok! Po priestupníkoch zostali iba sánky a drobné deti, ktoré, nemohúc
            preskočiť plot, pustili sa do plaču. Báli sa toho „žida“, že ich palicou vyobháňa.
   </p>
   <p>
    Učiteľ sa zasmial a pomyslel:
   </p>
   <p>
    „Nepôjdem už ďalej — splašil by som všetku mládež. Nech sa teší!“
   </p>
   <p>
    Hvízdajúci sa vrátil domov.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578527">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Dnešný deň minul sa učiteľovi chytro a veselo. Súmrak padol na dedinu, keď precítil sa
            z akéhosi sladkého opojenia.
   </p>
   <p>
    ,Čo je to dnes so mnou? Prečo som taký vytešený? Čo sa vlastne dnes so mnou robí?‘
   </p>
   <p>
    Nenašiel na tie otázky odpovede.
   </p>
   <p>
    ,Čo si budem darmo hlavu lámať! Nech mi dostačí, že je tak, ako je. A keby takto i
            zostalo. Malo by, malo… Ale či to i možné: či to závisí odo mňa?‘
   </p>
   <p>
    Prechádzal sa izbou, akoby hľadal kúzlo, ktorým by dnešný stav navždy upútal. ,Ach,
            keby toto nikdy neminulo!‘ zatúžil úprimne. ,Aký som bol dosiaľ biedny, opustený,
            osirotený v tejto dedine! Aký nešťastný som bol! Dnes to všetko zmenilo sa, našiel som
            rodinu.‘ A dlho sa tešil, že nastala taká veľká utešená zmena.
   </p>
   <p>
    ,A kto je toho príčinou, tohto náhleho obratu?‘ Zadal si otázku, na ktorú nenašiel
            hneď odpovede. A cítil, že odpoveď tá by mala veľký dosah, mal by prostriedok v rukách,
            ktorým by si ľudí pričaroval. ,Prečo ma starý pozval? Á — už viem. Ja som šiel k nemu,
            ja som urobil prvý krok…‘
   </p>
   <p>
    ,Ľudí hľadať, nezatvárať sa pred nimi: to je kúzlo, ktoré som hľadal.‘
   </p>
   <p>
    A z tohto stanoviska hľadel na svoj dosavádny život v Konopanoch. Zhrozil sa, lebo mu
            prichádzal pustý a prázdny. ,Veď ja som ľudí obchádzal, vyhýbal sa im zďaleka. Videl som
            v nich len nepriateľov, záškodníkov. Prečo som sa ich tak bál? Že napadnú moju
            autoritu…‘
   </p>
   <p>
    Musel sa smiať nad svojím poblúdením. Hájiť autoritu tým, že sa osihotíme! Načo nám je
            autorita, keď sme sami?
   </p>
   <p>
    Pritom podobalo sa to slabosti, že si netrúfal autoritu pred ľuďmi uhájiť iba tak, keď
            sa od nich odlúči. Zišla mu na um rozprávka o Cigáňovi, ktorý sa vystatoval, že
            nekradol, kým — sedel v árešte. ,Ľahko byť čistým, kým do blata nejdeš,‘ pomyslel si.
            ,Ale ja medzi ľudí musím ísť — musím! A iba teraz nastáva starosť o autoritu: i byť
            medzi ľuďmi, i vydobyť si ju — to je úloha moja.‘
   </p>
   <p>
    Zišlo mu na um, že v Luciu večer zdalo sa mu, že čosi musí stať sa. To „čosi“ stálo
            dnes pred ním jasné, ohraničené. Treba sa vrátiť k ľuďom.
   </p>
   <p>
    Učiteľ dlho rozmýšľal nad svojím postavením. Stál pred novou, neznámou cestou. Musí sa
            na ňu pustiť, na tú osudnú cestu. Čo ho na nej očakáva?
   </p>
   <p>
    Medzitým rozložila sa vonku tma, vietor búchal oblokmi. Bolo dobre v teplej izbe,
            dívať sa na hru svetla, ktoré hádzala zakúrená pec na protejšiu stenu.
   </p>
   <p>
    ,A moji chlapci zo Zeman-Lehoty?‘ skočil na rovné nohy, pozrel na hodinky. Ukazovali
            na šiestu. ,Čo nechodia? Či sa im dačo nestalo!‘
   </p>
   <p>
    Dlho nerozmýšľal sa. Obliekol kabát a vyšiel na ulicu. Vietor schytával sneh z cesty a
            metal ho do očú. Cesta všade prázdna, ľudia utiahli sa k zakúreným peciam — chlapcov
            nevidno.
   </p>
   <p>
    ,Treba ísť proti nim, neslobodno ich takto opustiť!‘ Bol by hneď bežal smerom k
            Zeman-Lehote, len nevedel, či medzitým chlapci nebudú u svojich rodičov. Musel najprv
            ísť do ich domov sa vypýtať. Ale nevedel, kde bývajú.
   </p>
   <p>
    „Neviete, kde je to do Pleváňov?“ pýtal sa ženy, ktorá popri ňom prešla.
   </p>
   <p>
    „A čože tam máte?“ pýtala sa ho nedôverčive. I pristúpila k nemu a obzerala si ho
            zblízka.
   </p>
   <p>
    „Chlapca poslal som s oblátkami, ešte mi neprišiel. Bojím sa, že…“
   </p>
   <p>
    „Jaj, to sta… A ja, že to dáky…“ zajakala sa žena. „Nech sa len nehnevajú, že som ich
            tak…“
   </p>
   <p>
    „Či by ste ma ta nezaviedli?“
   </p>
   <p>
    „Oj, veru vďačne, prečo nie?“ A žena obrátila sa spiatočnou cestou. Ani nestačila za
            učiteľom. „Veď je toto, ľaľa, chujavica — psa nehodno vypustiť. Do rána budú záveje!“
   </p>
   <p>
    Učiteľ nepočúval, čo žena vraví. Čo je štvrť hodiny vonku, už mu zima došla na kosti.
            ,Čo si počnú deti, zle zaodeté, ustaté?‘
   </p>
   <p>
    U Pleváňov strhla sa pravá revolúcia. Jedno, že učiteľ prišiel v takýto čas; druhé, čo
            je s Mišom! Mať počala božekať, rukami lomiť, akoby jej už ležal na márach. Príchod
            učiteľov jej postavil osud Mišov do hrozného svetla: myslela si, že chlapec je už
            zamrznutý.
   </p>
   <p>
    Otec bol rozumnejší. Obliekol si kožuštek a bral halenu na seba. „Ja idem!“ oznamoval
            žene nakrátko.
   </p>
   <p>
    „Počkajte, idem i ja,“ ozval sa učiteľ.
   </p>
   <p>
    „Oni? A načo?“
   </p>
   <p>
    „Nemal by doma pokoja.“
   </p>
   <p>
    Sedliak pozrel na učiteľa. Nebol dosiaľ takto s ním na slove, len čo ho zďaleka videl.
            A nepočul o ňom nič dobrého. A tu naraz vidí, že to takýto človek!
   </p>
   <p>
    „Alebo zapriahnem,“ rozhodol gazda. „Kone sú nakŕmené, sánky hotové.“ A už bežal
            urobiť, čo povedal.
   </p>
   <p>
    Učiteľ vyšiel za ním. Zabudol úplne na autoritu: vlastnoručne kládol koňovi chomút.
            Kôň, preštudírovaná mršina, dvíhal hlavu vysoko, že nebolo možno chomút založiť na ňu.
            „Ja, to je múdre!“ poznamenal gazda a ťahal koňa za šticu.
   </p>
   <p>
    Do sánok zapriahli v okamžení. Učiteľ s takou istotou zakladal pobočky, že gazda i pri
            tej náhlivosti musel sa podiviť.
   </p>
   <p>
    „Veď som neraz zapriahal,“ pochválil sa učiteľ. Nebál sa, že príde o zbytok autority.
   </p>
   <p>
    Sadli do sánok. Učiteľ ohlásil sa ešte v škole, či chlapci snáď medzitým časom nedošli
            a nečakajú svojho majstra. Našiel v svojej izbe len samotného mendíka, strachom
            premoženého; o chlapcoch ani pamiatky. Naložil mendíkovi, aby si zaopatril spoločníka
            nadnes večer a čakal tu návrat svojho pána. Zahodil si bundu, ktorá síce kurucov
            pamätala, ale zato dobre hriala; stisol čiapku na uši a vyšiel von.
   </p>
   <p>
    Gazda pošibal vypočinuté kone, kone zadupotali, sánky leteli ako v oblakoch, smerom k
            mestu, vlastne Zeman-Lehote.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578834">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    Miško a Ondrej šli skutočne do Zeman-Lehoty, ako ich učiteľ vypravil. Niže dediny
            zastali, zložili košík s oblátkami na zem. Miško vyňal pekný kožušený meštek z pazuchy;
            mal ho zavesený na krku.
   </p>
   <p>
    „Joj, aký ty máš mešec!“ podivil sa Ondrej. „Takého som ešte nikdy nevidel.“
   </p>
   <p>
    Miško potriasol meštekom, ozvali sa medené a strieborné peniaze.
   </p>
   <p>
    „Máš ich moc?“ vyzvedal sa Ondrej. „Nože ukáž!“ a s nesmiernou zvedavosťou rozpúšťal
            šnúrku, ktorou bol mešec zavretý. Ukázal sa mu jeho obsah. „Dvagrošník si dostal u
            richtára, nie?“ pýtal sa, keď medzi drobnými zazrel tohto generála medených peňazí.
   </p>
   <p>
    „Ach, hej!“ usmial sa Miško s istým opovrhovaním. „Richtár, to je skuhroň: dal mi
            grajciar, ako v ktorom inom dome. Tento tu,“ ukázal na dvojgrošník „dal mi krstný otec.“
   </p>
   <p>
    „Ja som sa k nášmu tiež richtoval, ale pán učiteľ poslali ta žiačku…“
   </p>
   <p>
    „Aha!“ rozpamätúval sa Miško. „Maru Komárovie. Keby boli vedeli, že tam máš krstného
            otca, boli by teba poslali.“
   </p>
   <p>
    „Horký nevedeli! Dobre tí vedeli!“ sťažoval sa Ondrej.
   </p>
   <p>
    „Pravdaže nevedeli. Čo sme boli pri pečení, nás posielali do najlepších domov. Ale
            nemal im kto povedať, ktoré sú najlepšie.“
   </p>
   <p>
    „Nebolo tým treba povedať! Vedeli oni dobre; ale mňa neradi — chceli dopriať Mare…
            Vidíš, ja tu mám iba grajciare.“ Rozviazal uzlík na šatke a ukázal jeho obsah.
   </p>
   <p>
    Naozaj, iba samé grajciare. „Dvagrošníka mi nikde nedali!“
   </p>
   <p>
    Miško sa potajomky usmieval a prehrebal sa v mešci. Zabelel sa mu medzi grajciarmi
            šesták, i ukázal ho druhovi.
   </p>
   <p>
    „Kde ti ho dali?“ pýtal sa ho až závistive.
   </p>
   <p>
    „Vo fare.“
   </p>
   <p>
    „Vidíš, teba i do fary poslali, a mňa nie!“
   </p>
   <p>
    „No, len počkaj — v Lehote nám dajú po dva šestáky. Potom budeš mať. A ich nevytratíš
            z tej šatky? Vieš ty, čo: odčítaj svoje peniaze, a daj si ich sem — do mešteka.“
   </p>
   <p>
    „A kto ho ponesie?“
   </p>
   <p>
    „Nuž ja. Vidíš, že ho mám na hrdle obesený.“
   </p>
   <p>
    „Joj, aký je pekný! Celý z červenej kožky a švík žltý: a tieto pekné zúbky okolo
            kraja. Mišo, daj mi ho!“
   </p>
   <p>
    „Ej, ale si múdry!“ smial sa Miško. „Vsyp ty doň grajciare: veď ti ich ja nevezmem.“
   </p>
   <p>
    „Ach, hej! A potom nedať.“ A zaviazal ich rezko do uzlíka, aby mu nejako neuleteli.
            „Ale poďme, kázali sa nám ponáhľať.“
   </p>
   <p>
    Chlapci pustili sa v úteky. Ale zanedlho prestali bežať a šli krokom. Po dlhej chvíli
            pýtal sa Miško priateľa:
   </p>
   <p>
    „A koľko máš peňazí?“
   </p>
   <p>
    „Ja pätnásť grajciarov. A ty?“
   </p>
   <p>
    Ja v mešteku osemadvadsať: ale u matere mám toliar!“
   </p>
   <p>
    „Toliar! To je moc: kdes’ ich nabral toľko?“
   </p>
   <p>
    „Otec predal voly, kravu, dve jalovice — zakaždým dostal som rohového i šesták. Niesol
            som radostník, keď u Pekárov bolo veselie — dali mi šesták. Tak sa nazbieralo. A ešte si
            na Hody navinšujem — budem mať tri alebo štyri rýnske.“
   </p>
   <p>
    „A načo ti budú?“
   </p>
   <p>
    „Mať povedala, že mi kúpi kožuštek; vieš, taký s tulipány — budem ako otec!“ Miško
            niesol pyšno hlavu, takže mu Ondrej musel závidieť. „Toho roku už vychodím školu: mať
            povedala, že na rok budem mládenec. Strihať mu už viac nedá. Zapustí mi vlasy, čo sa
            budú začesávať ako otcovi.“
   </p>
   <p>
    „A ja na rok musím ísť ešte do školy!“ vzdychol si Ondrej.
   </p>
   <p>
    „A akože: ty si ešte malý. Mne na rok dajú spraviť kosisko — budem už kosiť!“
   </p>
   <p>
    „Ale či budeš vedieť, to nie je len tak, kosiť!“
   </p>
   <p>
    „Jedno ráno niesol som otcovi jesť, keď kosil lúku. Otec jedol, ja som vzal kosu — a
            vedel som. Povedal, že mi na rok kúpi kosu, keď tak viem. A mať povedá, že budem
            chodievať s otcom, keď pôjde na jarmoky voly kupovať.“
   </p>
   <p>
    Ondrej bol zničený. Zdôveril sa priateľovi, že jemu nič takého nesľúbili.
   </p>
   <p>
    „Ja, ty máš brata. Váš Jano je veľký, bude sa ženiť. Ten bude na jarmoky chodievať —
            ty musíš zostať doma a robiť. Ja nemám veľkého brata — mne nebude rozkazovať.“
   </p>
   <p>
    „Teba doma radi!“ závidel mu Ondrej.
   </p>
   <p>
    „Otec ma vyťal remeňom, keď som spiežovec rozštiepil. Ale na rok sa mu už nedám.“
   </p>
   <p>
    „Keby ten nebol mocnejší!“ usmial sa Ondrej.
   </p>
   <p>
    „Mať povedala, že ho metlou zabije, ak sa ma len raz dotkne.“
   </p>
   <p>
    Chlapci pobežkávali. Ondrej nad čímsi vážnym rozmýšľal. Obrátil sa konečne k
            priateľovi.
   </p>
   <p>
    „Ty, ja som mal osemnásť grajciarov, ale tri musel som dať otcovi na tabak. Včera ma
            na ceste čakal a pýtal si.“
   </p>
   <p>
    „A ti ich vráti?“ vyzvedal sa Miško.
   </p>
   <p>
    „Ja neviem. Raz som mu už požičal na tabak, a nevrátil mi. Povedal, že nemá.“
   </p>
   <p>
    „Vidíš, nedaj si! Daj si ich schovať materi — tá ich neprefajčí.“
   </p>
   <p>
    „Eh, ako chce,“ rozhodol Ondrej. „Ja mu požičiam. Keď pôjdem na remeslo, musí mi
            všetko povracať. Dá mi ušiť panské šaty a čižmy. Potom už nebudem nosiť krpce. A keď
            bude pršať, mňa neoprší, budem nosiť ambrelu.
    <sup>
     [
     <a class="footnote" href="#ftn.id2579106" name="id2579106">
      19
     </a>
     ]
    </sup>
    Budem sebe pán!“
   </p>
   <p>
    „Ej, ja by nešiel na remeslo — radšej na prístupky!“
   </p>
   <p>
    „A čo sú to prístupky?“
   </p>
   <p>
    „No, čo sú prístupky!“ smial sa Miško.
   </p>
   <p>
    „Vezmeš si takú, čo nemá ani brata, ani sestry. Ty budeš na jej grunte pán.“
   </p>
   <p>
    „To by nemusel nič robiť?“
   </p>
   <p>
    „Veru! Musíš gazdovať ako iní gazdovia. Ale nemusel bys’ z dediny ísť do sveta!“
   </p>
   <p>
    „Ale ja radšej budem pán.“
   </p>
   <p>
    „A ja gazda,“ odpovedal Miško. „Na štyroch voloch budem orať.“
   </p>
   <p>
    „Veď máte iba dva, a dva kone!“
   </p>
   <p>
    „Ale budeme mať štyri, keď sa ožením. Už i rád vidím — Katru Petrášovie.“
   </p>
   <p>
    Ondrej pustil sa do hlasitého smiechu.
   </p>
   <p>
    „A čo sa smeješ?“
   </p>
   <p>
    „Keď tá ešte ani do školy nechodí. Kým narastie!“ A po krátkom rozmýšľaní doložil: „A
            ako to treba rád vidieť?“
   </p>
   <p>
    „To je ľahko!“ chválil sa Miško. „Kúpim jej na Trojicu srdce — tu z týchto peňazí. A
            krstná mať Petrášovie povedala, že mi dá voly a kravu, ak si Katru vezmem.“
   </p>
   <p>
    Ondrej zamyslel sa, Miškove odhalenia veľmi ho mrzeli. O chvíľu riekol i on:
   </p>
   <p>
    „Ja si vezmem paniu — takú v krinolíne.“
   </p>
   <p>
    „Ale tá nebude mať volov!“
   </p>
   <p>
    „Keby kúpila, mala by ich plný dvor. Ona bude mať moc peňazí — silu!“
   </p>
   <p>
    „A prídeš potom do dediny?“
   </p>
   <p>
    „No! Budem mať nové čižmy… Jój, ja budem pán!“ začal znova, keď ho Miško počúval. „Tri
            týždne ma povezú k majstrovi. Uvidím mnoho dedín a všelijakých cudzích vidiekov. Mať mi
            napečie do tanistry kabáčov, dá plnú pušku bryndze, obarí veľký rezeň slaniny a päť
            klobás! Budem mať čo jesť. Otec mi dá päť rýnskych do vrecúška. I ja budem mať potom
            vrecúško. A keď budem veľký pán — potom sa nahľadíte!“
   </p>
   <p>
    „A potom sa mi pritrizníš, keď budeš bohatý?“
   </p>
   <p>
    „Čidali! Keď pôjdeš voly kupovať, musíš nocovať u nás. Napražia ti takej praženice —
            samá škvarka. Uvidíš!“
   </p>
   <p>
    Tak si skracovali chlapci cestu rozhovorom. Pred nimi na hradskej poletovali strnádky,
            akoby ich chceli prekárať: ,Nedohoníte nás!‘ Ako dochodili do mesta, ktoré bolo asi na
            polceste k Zeman-Lehote, začal sa Ondrej sťažovať.
   </p>
   <p>
    „Ty, mňa v tvár veľmi štípe. Slzy mi tečú.“
   </p>
   <p>
    Miško ho zastavil a skúmal mu tvár. „Aha, popukali sa ti gamby a líca od ohňa, keď sme
            boli pri oblátkach. Gamby ti navreli. A ťa veľmi štípe?“ pýtal sa so súcitom.
   </p>
   <p>
    „Jój, veľmi,“ horekoval Ondrej. „Keď vietor poduje, akoby mi šidlom bodol…“
   </p>
   <p>
    „Mne mať pomastila gamby lojom, i tvár. Tiež ma štípalo včera večer. Ale teraz ma už
            nebolia. Mohla i tebe tvoja.“
   </p>
   <p>
    Prešli za mesto, mestské hodiny ukazovali jedenástu. Chlapci v meste obzerali sa na
            všetky strany. Za mestom púšťala sa cesta dolu vrchom. Vrch nie strmý, ale veľmi
            rozložený. Z tamtej strany jeho leží Zeman-Lehota: cieľ cesty našich pútnikov.
   </p>
   <p>
    Dosiaľ bolo znamenite. Šlo sa najviac rovinou, niekde v dolinu. Tu nastáva zdĺhavá
            cesta do vrchu: Kam oko padne, zvlášť v tú stranu, kde leží Zeman-Lehota, všade samé
            ihličnaté hory a lesy. Z nich poťahuje studený vietor. Chlapci ukrývali pred ním uši pod
            čiapky a ruky pod halienky; ale čo to osoží, vietor nájde si všade cestu: šibe rovno do
            tváre.
   </p>
   <p>
    „Eh, ale je zima!“ hovoril Ondrej, utierajúc si oči, z ktorých tisla sa slza za slzou.
            „V ruky ma veľmi oziaba.“ Vytiahol ich spod halienky: boli očervenené ako rak; palce
            trčali každý osebe, akoby ich bol nasadil.
   </p>
   <p>
    „A nemáš na nich zápästky?“ pýtal sa ho Miško. Pozrel mu i do rukáva: videl holé
            predlaktie s nabehnutými zimomriavkami. „Pozri, mne dala mať zápästky, a tie ma poza
            päsť dobre hrejú. Daj, košík vezmem ja, a ty si vlož ruky ešte do pazuchy; veď sa ti ony
            rozohrejú.“
   </p>
   <p>
    Ondrej slúchol priateľa, ale chôdza bola ťažká, keď nemohol rukami veslovať. Prevracal
            sa zboka nabok ako vykŕmená hus. Ako tak ide, noha sa mu ušmykne — hybaj tvárou rovno do
            sypkého snehu.
   </p>
   <p>
    Miško priskočil k nemu, zodvihol ho a oprášil zo snehu. Ondrej mu zato nariekal.
            Natislo sa mu snehu kdekade; sneh sa topil a chladil premrznutého chlapca. Miškovi ho
            prišlo ľúto: stiahol svoje teplé, kožušené zápästky a podal ich nešťastnému Ondrejovi.
   </p>
   <p>
    „No, teraz mi už bude teplo,“ uspokojil sa Ondrej, hoci mu tvár bola pohúžvaná od
            zimy. „A ty čo budeš mať?“ rozpamätal sa i na priateľa, keď mu bolo tak dobre.
   </p>
   <p>
    „Počkaj, ja mám tuto šatku: mať mi ju dala, aby si ju na hlavu uviazal, ak by ma v uši
            oziabalo. Na ušiach je čiapka, v uši mi je teplo. Šatku si tu za päsťou obkrútim.“
            Ondrej sám mu ju obkrúcal a zaviazal skľavenými prstami. „Tak, jednu už mám; bude mi v
            ňu veľmi teplo. Nič ma neoziaba. Druhú budem držať v pazuche…“
   </p>
   <p>
    „Nie, ja ti dám moju šatku,“ núkal sa Ondrej. „Grajciare z nej presyp do mešteka…“
   </p>
   <p>
    Táto práca chlapcov veľmi pribavila. Ešte nedošli ani na sedlo, keď začuli z mesta
            hlas zvona. Bolo poludnie.
   </p>
   <p>
    Vietor každým krokom vzrastal. Často museli slepačky driapať sa, vietor im do očí
            sypal drobný sneh. Chytili sa za ruky a tak škriabali sa dohora. Škriabali, lebo krpce
            boli zamrznuté ako kremeň, podošvy ani zrkadlo. Nemohli sa na nich vzoprieť proti vetru.
   </p>
   <p>
    Vystúpili na sedlo. Vietor oprel sa do nich celou silou. Nemohli ho premôcť — zastali.
            Tu razom sa obráti, oprie sa im do chrbta, podchádza ich popod halienku — doráža do
            živého. Chlapci pustili sa do behu; boli radi, že ich vietor ženie.
   </p>
   <p>
    Ale čo sa nestalo! Miškovi uviazla sa noha — sadol na zem. Lakeť, na ktorom visel
            košík, zaboril sa do oblátok. Bolo počuť, ako schrapšťali pod ním. Chlapci vyjavení
            hľadeli na košík — neprehovorili slova. Zobrali sa, šli ďalej.
   </p>
   <p>
    „Ty, tie oblátky sa polámali,“ začal Ondrej.
   </p>
   <p>
    „Veru celých mnoho tam nebude. Cukrové sú krehké, z tých budú len omrvinky,“ odpovedal
            smutne Miško.
   </p>
   <p>
    Chlapci poradili sa, zastali na jednej zákrute, kde toľme nedulo, a prezreli oblátky.
            Mnoho ich bolo popukaných, pomrvených bolo menej, než mysleli. Keď zákrutou prešli,
            zjavila sa im veža a čisté biele domky, a niekde i kaštieľ medzi nimi. „Pán Melchior
            býva tiež v kaštieli; u toho som bol už vlani,“ pochválil sa Miško.
   </p>
   <p>
    „Daj, teraz ja ponesiem košík,“ ponúkol sa Ondrej.
   </p>
   <p>
    „A nespadneš?“
   </p>
   <p>
    „A načo?“
   </p>
   <p>
    Bežali veselo dolu do doliny. Vietor bol menší, z údolia ich ovievala akási teplota.
            Nad dedinou bol strmý vŕšok; ako šli dolu ním, Ondrej padol i s košíkom.
   </p>
   <p>
    „Teraz sú už doriadené!“ nariekal Miško. „Načo si len štuchol tým lakťom do nich!“
   </p>
   <p>
    Ondrej neudal príčinu svojho skutku. Nariekal nad košíkom ako Izrael nad zhoreným
            Jeruzalemom.
   </p>
   <p>
    Oblátky podrobili novej revízii. Revízia nebola príliš prísna, ale výsledok bol
            ohromný: z cukrových zostalo len koľkosi, ako na ukážku. Hŕbočky scvrkli sa na posmech.
            Chlapcom zdalo sa, že s týmto zbytkom nehodno ukázať sa v kaštieli.
   </p>
   <p>
    Ale čo robiť? Šli.
   </p>
   <p>
    Pána Melchiora báli sa väčšmi — šli najprv k starému kupcovi.
   </p>
   <p>
    Bol to vlastne bývalý kupec. Obchod oddal synovi, a on utiahol sa do domu nebohej
            ženy, do Zeman-Lehoty. Mal pekný, malý domček; z každého kútika ozývala sa čistota a
            blahobyt. Miško zakeroval rovno do kuchyne.
   </p>
   <p>
    „Ja, že už ani neprídete!“ privítala ich červená kuchárka. „Už boli tu zo všetkých
            okolitých dedín. A čo sa vám stalo? Popadali ste!“ A oprašovala Ondrejovi zasneženú
            halienku. „Nebožiatočká moje! Čieže ste mi? No, a teraz sadnite si sem do tepla,“
            zaviedla ich k ohňu.
   </p>
   <p>
    Chlapci zahrievali si skrehnuté ruky nad ohňom. Aj Ondrej pocítil, že ho prsty pália,
            akoby mu ohňa nasypal za nechty. Pustil sa do plaču a boľavé prsty vložil do úst.
   </p>
   <p>
    „Nebožiatko, za nechty mu zašlo! No, počkaj, my tým spomôžeme!“ Zaviedla ho k vode, čo
            stála pri dverách, a namočila mu do nej ruky.
   </p>
   <p>
    Nuž dobre bolo našim chlapcom u kupca a jeho dobrej kuchárky. Ohriali sa pri panskom
            ohni, i najedli pri panskom stole. Útrapy dlhej cesty sú im ako ťažký sen, ktorý
            chvalabohu, už pominul.
   </p>
   <p>
    Konečne vošli do svetlice.
   </p>
   <p>
    Čo tu Ondrej videl, to nevidel ešte nikto na tomto svete! Toľko tam bolo vecí, ktorým
            mena neznal, ani nikdy vari nebude znať; o ktorých netušil, načo sú. Na stene viselo
            čosi, ako hodiny — ale ktovie, či sú to hodiny! Visia z nich zlaté pondusy — zo samého,
            číreho zlata. Pri pondusoch nevidno dôvažkov žiadnych: ani zhrdzavenej konskej podkovy,
            ako videl na hodinách u kováča; ani mlatčeka, ako majú u žida. Tu sú pondusy bez
            dôvažkov a jagajú sa, jagajú — čo nedaj pane bože! A to všetko bolo za sklom v drevenom
            ráme, že doň mohol Ondrej bezpečne vojsť. Pri obloku zas bol taký stolíček, na ňom taká
            veľká, veľká fľaša, ale hore dnom obrátená, a to dno iste bolo odbité… Takej fľaše ešte
            na žiadnom krštení nevidel. A v tej fľaši bola alebo voda, alebo dáky trúnok, a tam
            behalo, či plávalo zlato! Ondrej z toho zázraku oka nespustil. A veru sú to rybky! A
            ľaľa, živé rybky, ale z čistého zlata… A ako tancujú, ako sa prevracajú a zívajú — a
            vždy len dookola, dookola…
   </p>
   <p>
    Ondrej zabudol, kde je, čo tu hľadá, kde je Miško, kto všetko je v izbe. Jaj, jaj —
            keby také v našom potoku plávali! Ale by mal otec na tabak…
   </p>
   <p>
    „Páčia sa ti tie rybky?“ čul pri sebe čísi hlas.
   </p>
   <p>
    Obzrel sa, pri ňom stál šedivý pán. Kabát mal až po zem. Ondrej takého kabáta nikdy
            nevidel. Boli na ňom tulipány, samý tulipán — a obšitý červeným súkenkom dookola. Okolo
            pása zas šnúra, červená, a na nej visia kystky ako kapustná hlava. Joj, to už bol hej,
            kabát!
   </p>
   <p>
    „A ty nevieš vinš?“ pýtal sa ho pán.
   </p>
   <p>
    Ondrej zabudol, že sú Vianoce tu a že vedel kedysi vinš. Zabudol, že zanedlho pôjde
            ďaleko, ďaleko na remeslo a že bude mať ambrelu. On videl kabát.
   </p>
   <p>
    „No, poď, šuhaj, ja ťa potraktujem!“ pojal ho starý pán k obloku. Tam stála klietka,
            tiež zlatá, a v nej vták prehadzoval sa a prekrúcal na drôtikoch a škrečal… Kupec sňal z
            takej armarie fľašku a malý poháriček, a odvrátil sa od Ondreja, aby ho nevidel, čo
            robí. Ondrej ani nehľadel naňho, obdivoval toho vtáka.
   </p>
   <p>
    „Poď, šuhaj, vypi!“ núkal ho kupec.
   </p>
   <p>
    Ondrej videl na stolíku fľašku a pri nej ten pohárik, plný až dovrchu. Iste to bude
            rozóliš, ten trúnok, lebo je červený a všetky iné trúnky nie sú červené. Okúňal sa veľmi
            chytiť pohárik, ale čo mal robiť, keď ho núkali! Miško sa pri peci uškieral.
   </p>
   <p>
    Podvihol pohárik pozorne, aby sa rozóliš nerozlial, priložil k ústam, nachýlil — nič
            netieklo z neho…
   </p>
   <p>
    Miško sa rozrehotal pri peci, a starý pán tiež kašľal od smiechu. Ondrej nemohol
            pochopiť, čo sa tí smejú. A pohárik je plný — a nechce pojaviť…
   </p>
   <p>
    „Tak pozdravte si pána učiteľa a že mu ďakujem,“ prepúšťal ich starý pán, keď sa na
            Ondrejových rozpakoch zabavil do chuti.
   </p>
   <p>
    Chlapci vyšli; Ondrej ledva potrafil ku dverám — bol by šiel rovno do zrkadla. Hlava
            mu bola prevrátená; ako ryba, keď sa gebuľou otroví.
   </p>
   <p>
    „Pozri, čo nám dali!“ ukázal Miško na dlani šestáky.
   </p>
   <p>
    „A komu to?“
   </p>
   <p>
    „To nám…“ a vložil ich do mešteka. „Šesť nám ich dali. Pán učiteľ majú tuto v lístku.“
            A kládol zapečatený lístok do pazuchy.
   </p>
   <p>
    „A za čo nám toľko dali?“
   </p>
   <p>
    „Keď si ty tak pil — za to! Ja som sa nechcel dať vlani oklamať… Ja som v meste videl
            také poháriky, čo v nich je za sklom rozóliš.“
   </p>
   <p>
    „A ten kabát… A nehrešil ťa, že boli polámané?“
   </p>
   <p>
    „Vyrozprával som mu všetko — veď si počul — ako sme popadali…“
   </p>
   <p>
    „Joj, tá kystka by bola nášmu Janovi na halenu…“
   </p>
   <p>
    „Tú ti len tak dá!“ vysmieval sa Miško. „Tá je viac hodna ako — všetko!“
   </p>
   <p>
    Došli ku topoľovej aleji, na konci ktorej bol most a rozsiahly dvor. Zastali na moste
            a obdivovali dvor. Ondrej takého ešte nevidel. Boli tam humná, v nich chlapi a ženy
            cúdili a odnášali zbožie. Videli stajne, ovčiarne, chlievy, komornícke domy, ciene,
            kôlne — a kto by to všetko spísal! Obrátili sa cestičkou rovno ku kaštieľu, pred ktorým
            boli zasadené červené smreky, teraz opršané. Z pitvora vyrútil sa na chlapcov velikánsky
            psisko.
   </p>
   <p>
    Ondrej skríkol, akoby ho na nože bral. Sám pes uľakol sa toho vresku a chvíľku sa
            zastavil.
   </p>
   <p>
    „Kubo, Kubo!“ ohlásil sa ktosi z humna. Pes rozbehol sa k humnu — nestál už viac o
            Ondreja.
   </p>
   <p>
    Z humna vyšiel vysoký pán a kráčal rovno k nim. Na nohách brnčali mu ostrohy. Práve
            takými krájava Ondrejova mať pirohy. Kubo skákal za ním a trhal bičík, ktorý pán niesol
            v ruke.
   </p>
   <p>
    Ondrej užasol, keď pána zblízka videl. Fúziská, akých nikdy nevidel! Centy by mohol na
            ne vešať. A tá čiapka na hlave so zlatou šnúrkou! A tie hviezdičky na golieri…
   </p>
   <p>
    Pán im neriekol nič, len im kývol rukou, aby za ním šli. Vošli do pitvora, zložili
            klobúky, a kráčali hore schodmi, akoby sa šlo na vežu: lenže toto sú schody zo skál — a
            keď vyšli na ten pôjd, nuž to nebol pôjd naozajstný, ale vošli pekne do svetlice.
   </p>
   <p>
    Ale akej svetlice! Taká ako kostol.
   </p>
   <p>
    Miško začal:
   </p>
   <p>
    „Mnohovážni páni patronové…“
   </p>
   <p>
    Tam stál nízky stolík, na stolíku bol kostolček s vežičkou. Z veže visela šnúra a
            chlapec, ktorý sedel za stolíkom, poťahoval tú šnúru. Miško vinšoval a páňatko pri
            stolíku zvonilo. Pán so zloženou čiapkou stál pred chlapci a nepúšťal oka z Miška.
   </p>
   <p>
    Vtom páňa pribehne k Ondrejovi, ktorý trímal košík s oblátkami. Nezvedel, iba keď bol
            košík u chlapca, ktorý zložiac si ho na stoličku, vybaľoval z neho oblátky. Vzal z nich
            dakoľko, uhrýzal si, rozkročený hľadiac na Ondreja. Miško medzitým skončil svoj vinš,
            pán zobral košík a zmizol s ním v bočnej izbe.
   </p>
   <p>
    Malý chlapec vytrhol Miškovi z ruky čiapku. Postavil si ju na hlavu, stlačil na uši.
            Naši chlapci sa usmiali pošepky a štuchali lakťami. Chlapec bežal do druhej izby za
            pánom a kričal: „Apa — pozri! Aha, aký som ja!“
   </p>
   <p>
    „To mu je otec?“ šepkal Ondrej Miškovi.
   </p>
   <p>
    „Starý otec.“
   </p>
   <p>
    „A ani mu nedvojí — juj, to je veľký hriech!“
   </p>
   <p>
    Chlapec medzitým vbehol spiatky. Chytil Ondreja za rukáv a ťahal ho k stolíku. Ondrej
            sa vzpieral.
   </p>
   <p>
    „A čo nejdeš?“
   </p>
   <p>
    „Tak,“ šepkal Ondrej.
   </p>
   <p>
    „Čo nehovoríš hlasno? Tu je nie kostol.“
   </p>
   <p>
    Ondrej sa zavrtel v nesnádzi.
   </p>
   <p>
    „Aha, aký mám kostol. I zvoní!“
   </p>
   <p>
    Veď Ondreja dosť omínal ten kostolík, ale bál sa pohnúť — ten fúzatý pán…
   </p>
   <p>
    „A čo je toto?“ spýtal sa chlapec, ukazujúc Miškovi na nohy.
   </p>
   <p>
    „Krpce,“ odpovedal Miško.
   </p>
   <p>
    „A načo sú?“
   </p>
   <p>
    „Nuž nosiť,“ smial sa Miško.
   </p>
   <p>
    „A odkiaľ si ty?“
   </p>
   <p>
    „Z Konopian.“
   </p>
   <p>
    „Čo tu chceš?“
   </p>
   <p>
    „Doniesol som oblátky.“
   </p>
   <p>
    „Budeš tu spať?“
   </p>
   <p>
    „Ja idem domov.“
   </p>
   <p>
    „A kde je to?“
   </p>
   <p>
    „Ďaleko, ďaleko — za tým vrchom.“
   </p>
   <p>
    „Tam je sneh?“
   </p>
   <p>
    „A vietor — malo nás uchytiť.“
   </p>
   <p>
    „Že ich malo uchytiť,“ oznamoval chlapec starému otcovi.
   </p>
   <p>
    „Koľko ráz ste padli? Ale pravdu povedať!“
   </p>
   <p>
    Pozrel pritom starý pán na Ondreja, že div ho zrádnik nezhodil.
   </p>
   <p>
    Miško všetko vyrozprával. On sa nebál pána. Ondrej sa nemohol vynadiviť svojmu
            priateľovi pre jeho nesmiernu smelosť.
   </p>
   <p>
    Pán položil dlaň Miškovi na hlavu.
   </p>
   <p>
    „A budeš vojakom?“
   </p>
   <p>
    „Mňa budú reklamovať. Mať povedala, že nebudem.“
   </p>
   <p>
    „A prečo reklamovať?“
   </p>
   <p>
    „Lebo máme gazdovstvo, a brata nemám…“
   </p>
   <p>
    „Hm,“ divil sa pán, „veď si ty už celý advokát! Nebolo vám zima?“
   </p>
   <p>
    „Ondrášovi tu za nechty zašlo,“ oznamoval Miško.
   </p>
   <p>
    „Bolelo ťa to?“
   </p>
   <p>
    „Ó, nie!“ Ondrej sa silil do úsmevu, ale nešiel mu od srdca.
   </p>
   <p>
    „Ponáhľajte sa domov — bude noc!“ prikazoval im pán…
   </p>
   <p>
    „Koľko nám dal?“ pýtal sa Ondrej, keď vychádzali z aleje na hradskú.
   </p>
   <p>
    Počítali šestáky — bolo ich osem!
   </p>
   <p>
    „Trala-trala-la!“ spievali si, uberajúc hore vrchom.
   </p>
   <p>
    Ale boli zaraz ustatí. Nohy ich tiež pobolievali.
   </p>
   <p>
    Prestali bežať, krok stal sa ťažším, zdĺhavejším. Vrch zdal sa nekonečným, jeho sedlo
            snáď dakde v oblakoch.
   </p>
   <p>
    A pokročiť ťažko. Cesta hladká, podošvy hladké, zamrznuté. Sprvoti rátali, koľko ráz
            padli: ale zunovalo sa im onedlho rátať — iba padať sa im nezunovalo.
   </p>
   <p>
    Úfali sa, že sa im dáky voz pritrafí. Stretli panské sánky, v nich kone s cengálkami —
            prebrnklo to popri nich ako luzný sen. Stretli tri vozy s fúrou soli, zamrznutý sneh
            vržďal pod kolesami, ako keď žuješ čerstvý syr. Všetko len stretávali — k mestu nevideli
            ísť ani sánok, ani voza, ani živej duše.
   </p>
   <p>
    V doline tma, okolo nich šero, len čo sneh svieti, a sedlo ďaleko!
   </p>
   <p>
    „U nás navarili,“ riekol Ondrej.
   </p>
   <p>
    „U nás tiež,“ odpovedal Miško. „Mať už prirába na koláče.“
   </p>
   <p>
    „Zajtra o takomto čase budeme sedať k stolu.“
   </p>
   <p>
    Chlapci sa zamysleli. Vystúpila im pred oči teplá izba, osvetlená vianočnou sviecou;
            prikrytý stôl, okolo neho zídená rodina odrieka vianočnú modlitbu.
   </p>
   <p>
    „Mne sa nohy šmýkajú,“ žaloval sa Ondrej. „I koleno ma bolí, čo som naň padol.“
   </p>
   <p>
    „Pozri, Ondráš, klaď nohy takto bokom. Tak sa skôr neušmykneš.“
   </p>
   <p>
    „Ty si, Mišo, šedivý. Celá čiapka ti obelela!“
   </p>
   <p>
    „To je srieň.“
   </p>
   <p>
    Mlčali chvíľku. Bolo počuť len, ako vrždí im sneh pod nohami.
   </p>
   <p>
    „Vieš, čo sa mne žiada?“ pýtal sa Ondrej.
   </p>
   <p>
    „A čo?“
   </p>
   <p>
    „Keby ma otec chytil a hodil do postele. Tak by bolo dobre pod perinou! Raz sme boli s
            otcom sami doma. To bol večer, mať šla na priadky. Otec by bol chcel kdesi ísť a mňa
            doma nechať. Ale ja som sa pustil do plaču, že sa ja sám bojím. Ubil ma a odišiel. Ja
            som do samej polnoci plakal, lebo som sa bál a zaspať mi nedalo. Ej, teraz by zaspal!“
   </p>
   <p>
    „Veď sme už hneď na vrchu. Dolu vrchom nás bude samo hnať, neboj sa nič. A koľko sme
            dostali peňazí! Budeže rada moja mať, keď jej ich toľko dám!“
   </p>
   <p>
    „Ja dám otcovi na tabak. Viem, že si zas bude zajtra pýtať.“ Zamyslel sa trochu nad
            čímsi. „Alebo vieš, čo by bolo dobre?“
   </p>
   <p>
    „Nuž?“
   </p>
   <p>
    „Keby ma tak dakto od chrbta potískal! Tak by sa dobre šlo. Alebo keby napred mňa šiel
            náš pejo a ja by mal pobočky okolo pása okrútené. Ťahal by ma za sebou do vrchu — ja by
            nohami drugal. Naši kamaráti sú doma: tým je dobre, idú spať.“
   </p>
   <p>
    „Ach, ešte nie, ešte je nie noc.“
   </p>
   <p>
    „Ty, ja už nevládzem. Oddýchnime si trochu.“ Ondrášov hlas sa už triasol.
   </p>
   <p>
    „No, len vyjdime na vrch. Počkaj, ja ťa budem od chrbta potískať.“
   </p>
   <p>
    Chlapcov to začas bavilo. Tak horko-ťažko, dostali sa na sedlo. Na ňom bol zasadený
            stĺp, ktorý niesol obraz sv. Trojice. Obraz bol v takom domčeku položený za sklom. Prvej
            ušiel tento divný rám Ondrejovej pozornosti, ale teraz prizrel sa domku.
   </p>
   <p>
    „Ale by nám bolo, keby sme mali taký domček! Zavreli by sme sa doň, nakládli si ohňa…“
   </p>
   <p>
    „Nože, kto bude prvý pri hentom stĺpe!“ prerušil Miško jeho rozjímanie.
   </p>
   <p>
    Chlapci pustili sa v dolinu, ale nohy sa im veľmi kĺzali. Padaniu nebolo konca-kraja.
            Košík musel byť celý dolámaný.
   </p>
   <p>
    „Mňa bolí popod kolená,“ žaloval sa Ondrej. „Keby ich nemusel zakaždým zohýnať!“
   </p>
   <p>
    „Aha, keď z hory vyjdeme, už zazrieme mesto.“
   </p>
   <p>
    „Ty, a kde nocúvajú strnádky?“
   </p>
   <p>
    „Vtiahnu sa dakde medzi snopky do strechy. Veď ono ich i mnoho pomrzne na takejto
            zime.“
   </p>
   <p>
    „Ja by im poradil! Do toho domčeka môžu si nanosiť sena a machu: tak by im tam bolo!“
   </p>
   <p>
    „Do ktorého?“
   </p>
   <p>
    „Čo je v ňom tá Trojica.“
   </p>
   <p>
    „Ja, tie budú radšej v dedine. Keď len nájde strechu, tam ju zima nedôjde.“
   </p>
   <p>
    Tak minuli horu, tu zdiaľky trblietali im drobné svetielka, akoby svätojánske mušky.
            To bolo mesto. Cesta zahýnala sa tu popri vysokej skale, ktorá bola podomletá. To miesto
            nebolo zasnežené, vietor pod skalu nevnikol.
   </p>
   <p>
    „A teraz si oddýchneme, tu pod touto skalou.“
   </p>
   <p>
    „Ja nejdem,“ bránil sa Miško.
   </p>
   <p>
    „A prečo?“
   </p>
   <p>
    „Pán učiteľ nám zakázali. Zamrzli by sme.“
   </p>
   <p>
    „Veď my nezaspíme.“
   </p>
   <p>
    „Sen by nás prevládal, keby sme si sadli.“
   </p>
   <p>
    „Ja si idem — len na otčenášik!“
   </p>
   <p>
    „A ja ti utečiem — budeš si tu sám. A v tejto hore vlani zastrelili medveďa.“
   </p>
   <p>
    „Nuž ten už nepríde, keď ho zastrelili.“
   </p>
   <p>
    „Ale druhý im utiekol. Ten vraj v tejto skale býva.“
   </p>
   <p>
    „A kde si oddýchneme?“ začal dorážať už s plačom ustatý Ondrej.
   </p>
   <p>
    „V meste. Ja viem jeden dom. Tam býva krajčír, čo šil materi servianku.
    <sup>
     [
     <a class="footnote" href="#ftn.id2580279" name="id2580279">
      20
     </a>
     ]
    </sup>
    Bol som uňho neraz. Raz mi dala majstrová kávy. Joj, to bolo — ako med! Ty
            si ešte kávy nepil?“
   </p>
   <p>
    „Nie, ale mať povedala, keď sa Jano bude ženiť, že budeme piť kávu.“
   </p>
   <p>
    „Vidíš, a majster ju píjava každý deň. Keď sme ráno šli popred obloky, videl nás.
            Mihol na mňa okom, či nepôjdeme k nemu. Ja som mu povedal, že hej…“
   </p>
   <p>
    „Sadneme si pod pec, ja sa vyvalím na lavicu a budem spať, spať.“
   </p>
   <p>
    „Pravdaže, on nás vďačne prenocuje. A máme mnoho peňazí!“
   </p>
   <p>
    Tak udržoval Miško život v svojom priateľovi. Cítil sám, že sila klesá, nohy ťažké ako
            centy. Ondrej už nešiel, iba sa socal ako opitý.
   </p>
   <p>
    V nočnej tme začul spiežovčeky konské. Kde znejú? Pred či za nimi? Načúval pozorne. O
            chvíľu ukázalo sa, že príležitosť ide zas proti nim.
   </p>
   <p>
    Miško tratil všetku úfnosť. Utrel si tajne slzu, ktorá mu vypadla nad sklamanou
            nádejou.
   </p>
   <p>
    Kone zadupotali, sánky leteli proti nim. Na sánkach bolo vidno dve temné postavy.
            Chlapci uhli sa do garádu, aby sánky prebehli. Ale tie zastali. Z nich ozval sa známy,
            známy hlas:
   </p>
   <p>
    „Mišo, to si ty?“
   </p>
   <p>
    „Ja!“ skričal šuhaj. „Kde idete, ňaňo? Vezmite nás — nevládzeme.“
   </p>
   <p>
    „Ale vás tu nechám, žaby!“ A Miško cítil, ako ho mocné ramená podvihli a vysadili
            hore. „Potvory, bolo vám to treba? Takto človeka prehnať!“ Otec hrešil síce, ale Mišo
            cítil, ako ho k sebe pritisol, keď ho vykladal na sánky. „Oziaba ťa v nohy?“ pýtal sa,
            zabaľujúc ho do veľkého pokrovca.
   </p>
   <p>
    „Ej, Ondráš už nevládal!“ žaloval sa Miško. „Nevedel som, či bude vládať do mesta!“
   </p>
   <p>
    Chlapci sa podivili, keď na zadnom sedisku videli učiteľa. Ten mlčal, iba roztvoril
            bundu a zavrel do nej Ondráša. Ondráš myslel, že sa mu to naplňuje tá žiadosť: že ho
            otec šmaril do teplej postele. O chvíľu už chrápal pod bundou. Kone leteli, ale už k
            mestu. Zrazu zastali.
   </p>
   <p>
    „Čo robíte, chlapci?“
   </p>
   <p>
    „Ja nič,“ odpovedal Miško.
   </p>
   <p>
    „A tento spí,“ oznamoval učiteľ.
   </p>
   <p>
    Gazda hmatal pri nohách učiteľa. „Zamrzne ten pačrev, nohy mu odpadnú. Ej, dobre, že
            sme dobehli! Bol by to býval pád zajtra ráno. Takáto zima! Počkaj, ja tvojim nohám
            zakúrim. Nohy najlepšie pochovať do sečky. Čo by všetko zamrzlo, v sečke im je ako v
            páperí. To som skúsil, kým som po furmankách chodieval.“
   </p>
   <p>
    Tým spôsobom stalo sa, že Ondráš, hoci celou cestou spal ako peň, doniesol nohy domov
            v úplnej celosti, čo by sa ináč sotva bolo stalo.
   </p>
   <p>
    Keď dobehli do mesta, učiteľovi zišiel na um Pavel Jonatán a Kristovo narodenie.
            Pleváň zastal pred Lustigovým sklepom; učiteľ zakrútil Ondreja do bundy, a vošiel dnu,
            zavolajúc Miška, aby mu von nebolo tak zima. Mišo už dnes všeličo videl, ale tá sláva,
            ktorá sa mu tu v sklepe ukázala, prevýšila všetky jeho dnešné skúsenosti.
   </p>
   <p>
    Celý sklep bol vlastne zatarasený stolmi a stolcami a všelijakými poprekladanými
            doskami. A na tých predmetoch boli rozložené veci od výmyslu sveta: nebolo kde
            špendlíkom bodnúť. Učiteľ hneď našiel, čo potreboval: zjednal a kúpil. Bolo mu ľúto, že
            nemá už čo kupovať. Kupec Lustig ho zahováral, všeličo mu ukazoval: tiež nechcel tak
            naprázdno prepustiť človeka z dediny.
   </p>
   <p>
    Ako sa učiteľ obzrel, kto to v sklepe hovorí, zazrel neďaleko dievča. Stálo pri
            Miškovi i zhováralo sa s ním, ale len pošepky. Bolo máločo vyššie od Miška, v tvári
            pekné; menovite oči, ani trnky. Nemohol sa zdržať, aby si ho ešte raz neobzrel. Očiam
            dobre padlo baviť sa takýmto milým predmetom.
   </p>
   <p>
    „Krajanka!“ usmial sa kupec, ukážuc dievčatko učiteľovi.
   </p>
   <p>
    „Tak si ty tiež z Konopian?“ prihovoril sa jej učiteľ, mile prekvapený.
   </p>
   <p>
    „Prišla som pre odmlad,“ odpovedalo dievča.
   </p>
   <p>
    „A ako sa voláš?“
   </p>
   <p>
    „Eva.“
   </p>
   <p>
    „Eva?“ podivil sa učiteľ. Bolo mu divno, že toto meno, ktoré pri vrátach na priadkach
            počul, nosí i druhá na tomto svete okrem tej jednej. Obzrel si dievča lepšie — pri
            kútiku úst zazrel bradavičku. Taká maličká — nesmierne pristala k tým usmievavým ústkam.
            Nuž na zjedenie, pravdu mal ten vojačisko!
   </p>
   <p>
    Učiteľovi bolo razom tak veselo. Tak ho bavilo, že dievča netuší, kto všetko zná jej
            históriu, a tak dopodrobna…
   </p>
   <p>
    „Kde ti je prsteň?“ pýtal sa so šelmovským úsmevom.
   </p>
   <p>
    „Ja nemám,“ odpovedalo dievča spokojne.
   </p>
   <p>
    „Ale pred Luciou si ho ešte mala, taký olovený — veď vieš…“
   </p>
   <p>
    Dievča zapálilo sa ako fakľa. Nevedelo, čo si o tomto človeku pomyslieť. Snáď je
            černokňažník; možno je so strigami v porozumení…
   </p>
   <p>
    Učiteľ rozhliadal sa po sklepe — zazrel na stolíku rozložené prstene z čínskeho
            striebra. Vybral z nich najkrajší, s veľkým červeným sklíčkom a odložil si ho.
   </p>
   <p>
    Tak vyšli všetci zo sklepa. Dievča muselo tiež ísť na sánky; učiteľ tak urobil, že
            nemalo inde miesta, len pri ňom. Krv sa mu začala búriť, rútila sa k hlave a strojila v
            nej roje divných myšlienok.
   </p>
   <p>
    Cítil, že osud tohoto dievčaťa súvisí s jeho osudom. Prvý raz zišiel sa s ňou, keď ju
            ani nevidel, ani neznal, a dva týždne zaoberal sa ňou. Veď vlastne ona bola predmetom
            jeho myšlienok a snov. A aké milé boli tie sny — hodno sa jej za ne odslúžiť.
   </p>
   <p>
    „Evka, ja ti toto dávam na pamiatku, že sme sa dnes spolu sánkovali.“
   </p>
   <p>
    Vtisol jej na prst kúpený prsteň. Rúčka bola tvrdá, vyrobená — ale strunistá a horúca,
            horúca! Prsty tenučké ešte a slabé, zachveli sa, keď sa ich dotkla ruka učiteľova.
   </p>
   <p>
    „Bude ti to na pamiatku — ale aby ti ho dakto nesňal!“
   </p>
   <p>
    „A kto?“ pýtala sa malá falošnica, akoby ani netušila, o čom sa hovorí.
   </p>
   <p>
    „Ten, čo z vojny prišiel…“
   </p>
   <p>
    „Ja neviem, ktorý…“ Hlas sa jej pritom triasol, bárs sa chcela celou silou opanovať.
   </p>
   <p>
    „Ten, čo zahodil prsteň — Ondrejov…“
   </p>
   <p>
    Dievča trhlo sa slabučko — ovesilo hlavu a mlčalo, mlčalo…
   </p>
   <p>
    Tak došli domov.
   </p>
   <p>
    Treba doložiť ešte: Kristovo narodenie, čo učiteľ kúpil Pavlovi Jonatánovi, dostal v
            Štedrý večer — sám učiteľ. Ste prekvapení? Učiteľ bol tiež.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579106" name="ftn.id2579106">
        19
       </a>
       ]
      </sup>
      <span class="emphasis">
       <em>
        ambrela
       </em>
      </span>
      — (z franc.) dáždnik
     </p>
    </div>
    <div class="footnote">
     <p>
      <sup>
       [
       <a class="para" href="#id2580279" name="ftn.id2580279">
        20
       </a>
       ]
      </sup>
      <span class="emphasis">
       <em>
        servianka
       </em>
      </span>
      — (náreč.) krátky kabátik
     </p>
    </div>
   </div>
  </div>
 </body>
</html>
