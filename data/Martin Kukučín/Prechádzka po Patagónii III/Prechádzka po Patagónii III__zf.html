<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504429">
       </a>
       1
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Nová osoba na javisku. Jej zásady a diela. Ako sa my zapletieme do
            nich. Výlet do silospytu, plavectva a na druhú stranu
     </strong>
    </span>
   </p>
   <p>
   </p>
   <p>
    Stalo sa v tých dňoch, že sme mali prvý raz príležitosť vidieť na týchto stranách nového
         hosťa, ktorého sme tu predtým nevídali. Keď prišiel na pleso, býval takto v Calafatoch, ale
         rád chodil z miesta na miesto, čo toľko znamená, že navštevoval podniky. Vedelo sa len
         neurčite, kto bol, čo bol; čo tu robí, už nikto nevedel povedať. Iba čo hádali: tu, že
         prišiel na pleso zo zdravotných príčin, bárs nik by nebol vedel povedať, čo je na ňom za
         choroba. Po zovňajšku, ako vyzeral, bolo by sa mohlo skôr predpokladať, že mu zdravie dušu
         honilo. Iní mu hádali, že má akési druhé veci za lubom. Uznávali napospol, že je to
         osobnosť hodná úcty a pováženia.
   </p>
   <p>
    Strávil tak temer celé to leto: cestujúc po plese, prezerajúc podniky, tu zas
         ponevierajúc sa v dobrom hostinci Calafatov. Keď sa z neho kde vybral, navštívil daktorý
         podnik na deň, na dva, šiel na druhý alebo sa vrátil do hostinca.
   </p>
   <p>
    Čo hľadal, čo mal za diela pokonávať po podnikoch, predával, či kupoval niečo, nikto
         nevedel povedať naisto, ani azda sám pán hostinský Calafatov. Ostatne ten, ak čo i vedel,
         alebo azda šípil, držal jazyk za zubmi ako vždy, ak vec nebola zrelá, aby sa roztrúbila.
         On, ako sa môže zatvárať zo všetkého, nikomu sa nezdôveril, čo ho sem priťahuje; svet tuná
         nevedel o ňom iba to, čo sa o ňom vedelo vo všeobecnosti. Že pochodí z mesta, kde má dobrý,
         kvetúci obchod, že má čosi zgazdované a odložené, ale sa zas nevedelo, koľko, či je to na
         banke a či na úpisoch, alebo práve na bezpečných hypotékach, alebo snáď v cenných
         papieroch. Nie je ľahko nazrieť komu do kešene alebo práve do šuplíka. Také záležitosti
         každý najradšej drží pre seba a nejde ich dávať napríklad na bubon na námestí alebo na
         ulici.
   </p>
   <p>
    Jeho príchod na pleso vzdor tomu nedal pokoja mnohým, menovite pohnútka toho príchodu a
         takej dlhej návštevy. Veď i ozaj nebolo sa čo diviť takým pochybnostiam. Po kampe ho
         predtým nebolo vídať; piloval do týchto čias okolo svojho obchodu v meste, ako svedomitý a
         rozšafný obchodník; držal sa doma, ako sa patrí na mešťana vážneho, dobre usadlého.
   </p>
   <p>
    No svet pomaly privykol na jeho zjav, prestal si hlavu lámať a kutať, čo tu hľadá. Jeho
         oblek začal sa tiež prispôsobovať obyčajám a požiadavkám kampa. Nohavice sa nahúžvali,
         urobiac svoje záhyby na obvyklých miestach. Povoje pod koleny začali lepšie priliehať,
         tkanivo sa im roztiahlo, netvorilo ferce na spodnom kraji povoja, a tiež sa neodúvalo na
         ňom ako za nova len preto, že noha pod kolenom netvorí valec, ale má tvar kužeľovitý. Pri
         mocnejších chlapoch má pod zákolením istú neskromnú vysadlinu svaloviny, kdežto je zas hneď
         nad členky prištíhla; povoj práve na tom priechode na tenkú čiastku sa odúva na spodnom
         kraji, lebo ho tam zvyšuje a na vyšnom ho práve toľko chybí, čo je prirodzené, lebo priemer
         je hore iný než dolu. Taký povoj za nova stíska nohu jedným krajom priveľmi, druhým od nej
         odstáva, alebo sa i nafercuje. No keď sa látka trochu porozťahuje pri dlhšom užívaní, i
         povoj sa poddá, ako každá hába, a začne priliehať lepšie.
   </p>
   <p>
    Tak sa stalo i s povojami nášho hosťa, že počali časom lepšie priliehať, nekričali
         naďaleko, že sú nové; ich majiteľ sa tiež ošúchal a začal pristávať k novému okoliu; vžil
         sa do pomerov, začal sa pohybovať nenútenejšie. Jeho zjav prestával ľuďom byť nový a
         nápadný, akosi záhadný a výnimočný, ako sa im bol zdal spočiatku. Majitelia, ba i sami
         robotníci počali ho považovať trochu ako človeka patriaceho do cechu, za človeka kampa,
         ktorý, hoc i nenie gauč, je predsa trochu človek, ktorý sa obtrel v kampe. Vôbec sa
         neusmievajú odpoly s poľutovaním a odpoly s podceňovaním, keď sa mu pridá nadhodiť slovo,
         ba práve vysloviť mienku o daktorej veci, čo sa týka kampa alebo bežných prác na podniku.
         On sám začína nadobúdať vedomie, že má isté domové právo, i to právo, že sa veľadí a
         zakoreňuje lepšie a lepšie zo dňa na deň. Zamieša sa častejšie do rozhovorov o prácach,
         vyslovuje svoju mienku určitejšie a sebavedome.
   </p>
   <p>
    Príležitostí býva mnoho vystupovať so svojimi náhľadmi a mienkami, ustavične idú
         rozhovory o prácach; každý môže povedať, čo myslí, ak je oprávnený a rozumie sa do veci.
         Pri takých rozhovoroch sa neraz ohlásil i on. Raz napríklad sme ho počúvali, keď
         vysvetľoval:
   </p>
   <p>
    „Koncom apríla zamiešať barany je nebezpečné, berúc do ohľadu všestranne povahu kraja a
         zvlášte panujúce tu podnebie. Liahnutie by mohlo padnúť na koniec zimy, a kto môže ručiť,
         či nebudú sloty a najhoršie odmäky práve v dni, keď je liahnutie v behu. Nech sa to stane,
         prírast by mohol vyjsť navnivoč.“
   </p>
   <p>
    „No ani v tejto otázke nedá sa rozhodovať prenáhlene; má tá otázka i druhé zuby. Zato i
         on uznáva, že v niektorých pádoch môže zle vypadnúť, ak sa barany zamiešajú pripozde,
         dakedy v máji. Tie dni, o ktoré sa liahnutie opozdilo, mohli by byť náhodou na liahnutie
         priaznivejšie, než ktoré sme si vybrali ako výhodnejšie. Každá vec má dve strany, má svoje
         prednosti a nevýhody; nikdy nevieš, keď ideš hodiť, či vyjde koruna alebo nápis. Tá istá
         vec môže vypadnúť veľmi výhodne i veľmi záhubne: ako vypadne, o tom rozhoduje počasie, a
         počasie, drahý pane, je otázka náhody, čírej náhody, a nie predvídavosti a múdrosti. Vieme,
         že sa mení nie dňami, ale hodinami.“
   </p>
   <p>
    Pri druhej takej príležitosti ho počúvali mnohí, keď zas vysvetľoval:
   </p>
   <p>
    „Ak ti prichodí kupovať ovce z druhých podnikov kvôli tomu, aby sa popravilo stádo,
         zjemnila sa akosť napríklad, nevyplatí sa ti nikdy kupovať ich bez zubov. Stará ovca, keď
         ju presadíš na inú kerenciu, clivie, ostane ti na čiare a hľadá, či by sa nemohla dostať na
         starú kerenciu. Ak ti už neostane, ako kupovať druhé ovce, skôr sa ti vyplatí nehľadieť na
         ten šeling, ba pridaj i dva i tri a kúp matere mladé. Ostatne ja myslím, že akosť statku sa
         popraví snadno, nech je ovca akákoľvek, len nech bude v mäse, mocná a zdravá, teda mladá a
         nech má mnoho paše. Nad polepšením akosti rozhodujú vlastne barany a nie ovce. Neľutuj
         nikdy nákladkov, keď ideš kupovať barany, zadováž si ich najlepšej krvi.“
   </p>
   <p>
    Dakedy sa i zdôveril so svojimi dojmami a skúsenosťami, čo si ich nadobudol behom svojho
         pozorovania na plese; no robil to opatrne a len v najdôvernejších kruhoch.
   </p>
   <p>
    „Ja som pozoroval, že každý desiaty rok, berúc tú vec, pravda, vo všeobecnosti, býva
         zlý. Alebo príde zima tuhá, alebo leto veľmi suché, ak nenadíde druhá dáka pohroma. A,
         drahý priateľu, majiteľ, ak má obchodného ducha a zrelosti, začne tú okolnosť brať do
         povahy; hľadá odpomoc prv, než je pozde. Má svoje knihy a v ich vedení sleduje tie isté
         cesty, ako i dobré peňažné ústavy alebo i ktorýkoľvek opatrný obchodník: hľadí docieliť,
         aby sa odložilo každého roku toľko a toľko po sto z čistého osohu do rezervnej základiny. V
         našom páde by to malo byť najmenej po sto a istejšie, keby sme vzali toľko, ako na úroky
         zákonné: celých dvanásť po sto. Keby majiteľ tak pokračoval, bolo by mu už potom nežiaľ
         vzdorovať akejkoľvek nehode a náhode a predísť väčším škodám.“
   </p>
   <p>
    Nuž rozsýpal on zlaté zrnká v tých rozhovoroch; zrná užitočných naučení a dobrej
         skúsenosti v odbore pestovania a dochovávania statku. Ľudia mu len mohli prisviedčať a
         uznávať ho v tomto odbore za osobu smerodajnú, ktorá už môže pozdvihnúť hlas v týchto
         pálčivých otázkach.
   </p>
   <p>
    Nikto sa teda nepozastavil a tým menej opovážil čo nadhodiť, čo podotknúť, alebo azda
         považovať za vec zvláštnu, snáď nepríjemnú, keď sa zrazu rozniesol chýr, že ten hosť, taký
         vážený od všetkých, stal sa takrečeno susedom na plese, alebo, ak chceme riecť doprosta, že
         zakúpil na plese podnik, že vstúpil do radu majiteľov.
   </p>
   <p>
    „Len škoda, že bude na druhej strane, tak ho tu stratíme. A škoda, osoba tak vážna a
         rozumná,“ ľutovali na tejto strane plesa, keď sa k nim dostal ten chýr.
   </p>
   <p>
    „Čo sa týka roboty,“ uznávali druhí, „v tej sa on už vyzná: má o statku vedomosti
         dôkladné; zná všetko od koreňa. Poznalo sa zaraz, že ten človek má veľké skúsenosti v tejto
         robote. Od neho sa budeme ešte učiť všetci, keď sa vytasí so všetkým, čo vie.“
   </p>
   <p>
    Vyplnilo sa všetko, čo mu predpovedali, ale sa nevyplnilo, chvalabohu, že by sme ho boli
         stratili na tejto strane. Po zakúpení podniku, ako po druhé roky, najradšej on trávil svoj
         čas na tejto strane. Neraz i z prinútenosti; vieme, že nie ľahko sa dostať na druhú stranu.
         Riadnej premávky nieto, parníky nemajú ustálené lehoty pre svoju plavbu, ani zaviazanosti
         dostaviť sa na túto stranu v určitý deň a snáď i hodinu. Nemajú rozvrhov ciest, ani
         poplatky a ich výšku tiež neustálili. V týchto veciach, ako i pri liahnutí, rozhoduje, milý
         priateľu, aby sme užili výrazu váženého suseda, číra-čistá náhoda; povetrnosť na plese je
         náhoda a poslúcha náhodu. V prvé časy musel sa i on pokoriť týmto mnohým náhodám, kým si
         nezariadi plavbu sám, nekúpi si totiž loď, ktorá už potom musí poslúchať jeho. No na také
         zariadenie sa vyhľadáva okrem nákladkov i času. Nemôžeme mať všetko odrazu; ani pán boh
         nestvoril tento svet v jeden deň.
   </p>
   <p>
    Prešli neraz týždne, že sa neukázal parník na tejto strane pre vetry a časté búrky na
         plese. Ak prišiel, urobil to dľa obyčaje ukradomky: naložil sa, čím sa mal naložiť, alebo
         vylodil, ak čo sem doniesol, a poberal sa zas ukradomky na svoju kerenciu, aby ho zlé
         počasie nezastihlo a nezadržalo snáď za celé dni na tejto strane, kým sa totiž nevyberie.
   </p>
   <p>
    Okrem toho na tejto strane predsa je len veselšie. Pošta dochodí, aspoň v lete, veľmi
         riadne, každých štrnásť dní; prichádza vždy dosť cestujúcich, čo sa sem unúvajú v
         obchodných záležitostiach. Od nich sa ľahko dozvieš, a dopodrobna, čo sa robí v meste, v
         kampe, vôbec v Patagónii, ba i v Európe, lebo boli, kde tri hrachy vreli, všetko vedia a o
         všetkom vedia hovoriť príjemne a zábavne. No i vzdor tým mnohým ťažkostiam, bárs ho naša
         strana väčšmi pútala, urobil on každý rok svoj výlet na druhú stranu, na svoj podnik.
         Bývali to všetko cesty krátke, trvali toľko, koľko sa vyhľadávalo, aby mohol svoje
         záležitosti priviesť do poriadku.
   </p>
   <p>
    Hneď v to leto po zakúpení podniku urobil prvú takú cestu; zaviedol na podniku rozsiahle
         premeny, dal mu iný smer, druhé zariadenie, čo pozdejšie on sám vysvetlil a odôvodnil
         priateľom, keď sa vrátil na túto stranu.
   </p>
   <p>
    „Táto návšteva bola veľmi potrebná: urobí koniec mnohým nezrovnalostiam. Nemôžem nijako
         pochopiť zásady, ktorých sa držal môj predchodca, ešte menej ich odobriť. Keď som poslal
         svojho správcu na druhú stranu prevziať podnik, zarazilo ma, keď mi zdelil po prvej
         prehliadke, že stádo pozostáva temer zo samých škopcov. Oviec sa našlo veľmi málo, asi
         okolo tridsať po sto. Kde tu bol aký zveľaďok alebo pokrok? Od škopcov sa nedá očakávať
         prírast. Treba síce uznať, vlny dávajú viac než ovce, vlna zapchá mnohú špáru, ale
         nenahradí prírastu, a na ňom predsa podnik stojí alebo padá. On je podmienka a nástroj na
         výhodné využívanie tohto dôležitého a výnosného obchodu.“
   </p>
   <p>
    Prisviedčal mu jeden každý a prvá mu bola starosť, aby odpomohol tomuto prevrátenému
         hospodáreniu. Bol to omyl alebo nedopatrenie; bolo treba vrátiť veci do dobrej koľaje. A
         odpomoc bola tak naporúdzi! Vylúčil škopce, ktorých bolo už mnoho vo veku dosť pokročilom;
         rebierka z nich, bárs dobre vypečené, nemohli byť veľmi mäkké. Ale zato boli vraj sťa
         teľatá, vlny dávali mnoho, ale to je malá objedza, keď nedávajú jahniat. A čo sa týka
         rebár, tie budú ohrýzať najskôr dakde v prístave. Tie majú zuby dobré, v akosti mäsa nie sú
         nikdy tak prieberčivé ako svet, čo sa rozmaznal v kampe na dobrej pečienke. Mäsiarom
         stačilo vidieť veľké tučné kusy, čo prisporia na váhe; konečne oni predávajú mäso na váhu,
         a nie dľa jemnosti alebo mäkkosti rebár. A skutočne, vyplatili slušnú cenu za tento
         urastený, pekný statok; matričných výťahov od neho oni nevystíhali.
   </p>
   <p>
    Črieda škopcov mala byť dodaná na určitom mieste mäsiarom. Keď urobila dva dni cesty,
         idúcky na patričné miesto, musela sa zastaviť. Bola ochorela temer celá, dakoľko kusov i
         ostalo prestretých, a bolo ich mnoho, čo sa do tej istej roboty priberali. Škopcom vraj
         opuchlo pod hrdlom, hrvole sa im naduli, že ledva zdýmali. Môžete si ľahko predstaviť, že v
         takom stave sa nedá pokračovať v ceste. Bolo zas háklivé, že tak, ako boli, nedali sa hnať
         na kerenciu; boli by ostali všetky v ceste, nech ich začnú hnať. Šťastie bolo, že majiteľ
         podniku, kde bol ten ochorelý statok, bol sused najbližší, človek veľmi dobrý; nekrátil
         pohostinstvo tejto nemocnici bez ošetrovateľov, ktorá nevedela, kde sa podieť. Tak sa
         statok zotavil aspoň natoľko, že sa o týždeň a či dva mohol vrátiť, odkiaľ bol vyšiel, a
         nevykapal do nohy, ako boli zaprorokovali niektorí znalci. No ani takto sa nezaobišlo bez
         škody; ostalo ich hodne kusov prestretých, zaplatili životom túto pomerne krátku
         prechádzku.
   </p>
   <p>
    Čo bolo na vine takému nezdaru? Všeličo spomínali znalci. Prvé, pre čo žehrali, bolo, že
         sa preháňal statok v najväčšie horúčavy. Je pravda, keď je horúčava, škopce sa zohrejú,
         menovite keď sú vytučené ako tieto. Hodia sa na bársakú vodu, na ktorú natrafia, najtiaž sa
         k nej dostať, a slopú bez poriadku. Hovädo nevie, čo robí; pije, kým sa nenaduje, lebo
         zbytok nie je ani v jednej veci dobrý. Ani keď piješ vodu. Iní vytýkali, že paša, na ktorú
         v ceste natrafili, je veľmi rozdielna od tej, čo do tých čias mali. Neboli na ňu
         privyknuté, prejedli sa nebodaj, paša im zaškodila prirodzene, keď sa na nej ochvátili. Iní
         zas vynašli, že na príčine bola iba cesta. Na statok vraj, čo je v ceste, prichádzajú rady
         všakové choroby. Stratí obyčaje, premení spôsob života a celý rozvrh hodín, čo kedy robiť,
         kedy sa kŕmiť a zas odpočívať; a premena je nebezpečná.
   </p>
   <p>
    Nuž všeličo sa vytýkalo a spomínalo; hlavné je vedieť, že v jeseni, keď sa bolo riadne
         schladilo, podarilo sa i túto čriedu prehnať, keď ju mäsiari čakali. Už čo ako, treba
         uznať: tučný statok ide ľahšie po chládku. S tým prestali i spory a lámanie hlavy nad touto
         udalosťou na plese, ba i ďalej, kde zašiel chýr o tejto príhode.
   </p>
   <p>
    Pán majiteľ bol medzitým zakúpil asi toľko oviec, koľko bolo tých škopcov, a či čosi
         viac; oviec, to sa vie, mladých a tučných. Poznáme už jeho náhľady a zásady v tejto veci;
         môžeme vedieť, že nehľadel na šeling ani na dva, len aby bol statok ako svedčí; neutkvel na
         čiare, banujúc za kerenciou, z ktorej ho vytiahli. On sám bol tam, keď ich vyberali, čítali
         a odovzdávali jeho pánu správcovi. Ešte mu pridali, ako je už dobrá obyčaj pri týchto
         robotách, dvadsať-tridsať hláv na dôdavok, i to okrem tých, ktorým sa pridalo prebrnknúť
         pri tom čítaní. Čítanie sa týkalo pomerne malej čriedy, tak okolo tisíc, a že bolo medzi
         susedmi, odbavovalo sa nakrátko; nepatrný omyl, ak sa stane je v takých pádoch skoro
         dobročinnosť, keď ide v prospech nového, snaživého majiteľa. Išlo to čítanie len jednoducho
         na bráne korrala, bez tesnej uličky. Tu sa už mýlka ľahšie prihodí; ovce sa hádžu obyčajne
         v hrčiach, keď majú ísť z korrala. Hádzali by sa ešte horšie, keby ich nehľadel držať v
         reze ovčiar a nezastavoval, aby išli jedna za druhou, ako na prti napríklad, a nie v hrči,
         postaviac sa neďaleko tej brány. Taký prídavok je vec slušná a spravodlivá; videli sme, že
         preháňanie statku z jedného kraja do druhého je vždy spojené so škodou a nehodami, menovite
         ak je cesta dlhšia a obťažnejšia. Ak by sa zaobišlo bez škody, prídavok ostane ako podložka
         k dobrému počiatku nového podniku.
   </p>
   <p>
    Sám pán majiteľ pomohol odviesť tento statok svojmu pánovi správcovi po čiaru, do samej
         Angostury. V hostinci na Centinele čakal už pána správcu a jeho kŕdeľ človek, čo mu ho
         pomôže odohnať na podnik, na druhú stranu plesa; cesta iste nie nepatrná pre statok, čo je
         určený na chovanie, vlastne na popravenie stáda na novom podniku.
   </p>
   <p>
    Vieme, aké mal zásady v tomto ohľade; nebudeme sa pozastavovať nad tým, že zakúpil i
         barany, mladé a najlepšieho druhu, čo sa mohli nájsť napochytre na plese, dobré čo do vlny
         i čo do mäsa.
   </p>
   <p>
    „Treba sa obhadzovať,“ hútal nový majiteľ. „Kto chce žať, najprv musí siať; ak chceš
         ťahať úžitok, najprv musíš nakladať.“ A tých nákladkov nechybovalo. Odpredaj škopcov
         nezaokryl vcelku výdavok za ovce. Ku kúpnej cene treba priraziť trovy, nie nepatrné, ktoré
         sú spojené s dlhou cestou na druhú stranu. Taká cesta sa robí pomaly, krokom slimačím
         takrečeno, aby sa vyhlo škode, ktorú by statok utrpel, keby si ho hnal sileným pochodom o
         hlade a o smäde. Ľudia, čo sú s ním, nocujú vonku, znášajú útrapy; keď prídu na hostinec,
         musia sa i občerstviť. V ceste sú rieky, prídu výdavky nie nepatrné za prievoz; robota to
         veľmi babravá, zdĺhavá; treba ju potískať pečami argentínskeho čísla, ba i zlatými funtmi a
         striebornými šelingy.
    <sup>
     [
     <a class="footnote" href="#ftn.id2523340" name="id2523340">
      1
     </a>
     ]
    </sup>
   </p>
   <p>
    „Je zvláštne, ale, žiaľ, pravdivé, i veľmi pravdivé,“ zhrnul dovedna svoje dojmy
         novopečený majiteľ po týchto dvoch výkonoch: odpredaji škopcov a kúpe oviec, dôležitých a
         prvých, čo vykonal na svojom podniku. „Výkony sú protiva jeden druhému; pri jednom sa
         prijíma, pri druhom sa vydáva, ale zakaždým len odpadne po jabĺčku zo stromu osohu, pri
         jednom ako pri druhom. A strom je vždy ten istý, čo majiteľ zasadil a pestuje horko-ťažko.
         Áno, je pozoruhodné, že nech sa robí jedno alebo druhé, nikdy nevychodí na osoh majiteľovi,
         vždy len jeho zabolí.“ Ako pri ovciach, tie isté trovy ho zaboleli i pri preháňaní škopcov.
         „Ale nič preto,“ našiel zas útechu na tieto úvahy. „Úštipky sa vradia a vnesú do rubriky
         strát, alebo ešte správnejšie do rubriky všeobecných trov. Všetko bude inakšie, najtiaž si
         urobiť dobrý rezervný kapitál hneď zahorúca.“
   </p>
   <p>
    Medzitým bolo vynaložiť tiež čo-to na ohradenie. Ono bolo (veď vieme, ako býva, keď sa
         podniky prevezmú, čo boli dosť dlho na predaj), nuž bolo na miestach na spadnutí, na
         druhých bolo založené, nuž bolo viac kvôli tomu, aby bolo, než kvôli tomu, aby plnilo svoju
         povinnosť.
   </p>
   <p>
    „Čo osoží kupovať statok lepšej srsti, keď ohradenie nedrží,“ tíšil v sebe vnútorného
         človeka, ktorý sa búril, keď bolo treba odčítať peče na materiál a robotu. „Prebudil by si
         sa jedného pekného rána a našiel kamp prázdny. A možno i dupkom plný, ale nie tvojho
         statku, čo by ťa vyjedol do špiku.“
   </p>
   <p>
    Tak už mohol čakať trpezlive a plný dôvery na výsledky týchto múdrych opatrení. Zima
         toho roku bola veľmi mierna, uňho bolo snehu dosť hodne i priťahovalo. Vcelku nebolo sa čo
         veľmi chváliť, ani žalovať. Bolo čosi i kožiek, bolo ich. Ale ukáž mi zimu, v ktorú by ich
         nebolo, tých, čo sa odrú statku, čo padol od hladu alebo druhých škodlivostí, ktorých
         donesie zima vždy pekný výber v svojej tanistre; delí ich medzi majiteľov po kampe, jednému
         štedro, druhému menej, už ako jej príde na um.
   </p>
   <p>
    Tak prišlo i značenie, tak akosi koncom októbra, keď je už jar dobre v behu. Pán správca
         mu dal na známosť výsledok značenia verne, ako sa patrí na správcu. Vysvitlo, že sa
         nesplnili celé očakávania. Značilo sa vcelku asi toľko, ako po iné roky, keď nebolo tých
         tisíc pekných mladých oviec a zásielky baranov jemnejšej srsti.
   </p>
   <p>
    „Ale je hodne oviec na susednom podniku,“ píše mu pán správca na vysvetlenie toho
         sklamania. „Tam ešte nepočali značiť. Postarám sa, aby ich doviedol i s prírastom.“
   </p>
   <p>
    „To je už iná vec,“ uspokojil sa pán majiteľ. „Ako by sa ináč i mohla vysvetliť taká
         divná nezrovnalosť?“
   </p>
   <p>
    Veľká objedza nebola ani z toho značenia na druhých podnikoch; nenašlo sa tých oviec
         mnoho. Jeden z podnikov ani neznačil toho roku pre kamp veľmi roztrhaný a sprehádzaný a
         druhé ťažkosti, a v ňom práve mohlo byť tých zbehnutých oviec najviac. „I v kampe sa
         ukazuje jahniat hodne neznačených. Príčina je, že sa oneskorilo liahnutie. Ale sa poznačia
         pri strižení,“ dodáva pán správca.
   </p>
   <p>
    Pri strižení sa naozaj našlo čosi nepoznačených, ale tiež ich nebolo mnoho. Toľko asi,
         ako sa nachádza priemerne i na druhých podnikoch, kde sa tiež nájdu, čo sa vyliahli po
         značení. I na podnikoch dobre zariadených a vedených nájde sa istá čiastka oviec, ktoré sa
         oneskoria. Majitelia neradi, keď je prírast nejednaký; snažiac sa, aby ľaženie bolo
         odbavené v krátkom čase, ale nie je ľahko dosiahnuť tento výsledok. Prírast bude i na
         najlepších podnikoch trochu na rebríček, ako píšťaly na organe; môžu sa vidieť jahňatá
         staršie, i veľmi mladé ešte.
   </p>
   <p>
    „Mnoho ich ostalo jalových,“ musel sa priznať pán správca v druhom liste, čo už napísal
         po strižení. „Barany prišli neskoro a neboli v dobrom stave,“ žaloval sa pán správca.
         Majiteľ skoro podskočil od divu, keď to čítal. Aký zlý stav, do čerta, keď ich dal previesť
         na lodi, vlastne v bárke, aby nemuseli konať dlhú cestu pešky; platil za ich prievoz dosť
         pekný poplatok, sťa za nejakých významných cestovateľov. „Ovca sa nešikuje hneď prvý rok na
         novej kerencii,“ dodal pán správca na nové vysvetlenie. „Kým neprivykne, nemôžeme sa od nej
         veľmi úfať ani pomladku ani vlne.“ Tento dôvod už uznal i sám pán majiteľ, sám on
         pozoroval, ako sa vracajú ovce na čiaru a vyzerajú, kadiaľ sa ide na starú kerenciu.
   </p>
   <p>
    Čo do vlny, tej vyšlo dľa váhy asi toľko, ako roku predošlého, skôr čosi menej. Darmo
         je, urasteného škopa, čo sa týče vlny, nedohoní ani najlepšia ovca.
   </p>
   <p>
    „Vlna bola vlani ťažšia. Všade sa žalujú, že vlna toho roku neváži. Rozdiel je skoro
         funt na ovcu; príčina: suchota, čo zavládla toho roku,“ zvestoval pán správca v jednej
         svojej zpráve.
   </p>
   <p>
    Dôchodok toho roku nevzrástol, ako ho bol vyrátal pán majiteľ. Prírast a vlna vynáša
         temer ako vlani. A výdavky sa otvárajú a otvárajú.
   </p>
   <p>
    „Čiary nič nestoja. Deň a noc treba sa vláčiť po nich a zavracať statok,“ vyhútal v
         jednom liste pán správca. „Kolíky stoja ako na vode, štebliny dávno prehnili a odpadli,
         drôty ostali naprázdno. Staré poprávať, ale i nové bude treba ťahať. Nemáme potrera pre
         barany, treba ho urobiť zaraz. Zle je, že nieto kúpeľa ako sa svedčí. Kúpať na ruku je
         robota nákladná a nikdy nevyváži dobrý kúpeľ. Šťastie, že nám je stádo čisté, prašivých
         nevídať. Dom počal sa rúcať, pod stenou je diera; cez ňu podliezol vietor tamtoho týždňa;
         šťastie, že nám dom neporúcal a krov neodniesol. Do zimy azda vydrží, hoc horko-ťažko, ale
         tej zimy neviem, ako si poradiť.“
   </p>
   <p>
    Toho roku pán majiteľ išiel včaššie na svoj podnik, ostal na ňom dlhšie než obyčajne.
         Keď sa vrátil na túto stranu, bol čosi zdržanlivý; novín nedoniesol toľko ako predošlého
         roku. Na tvári mu sedela akoby tôňa; nie azda žiaľu, ale zamyslenosti. Mal rozhovory so
         správcami tunajších podnikov, jedného z nich i gazdu odviedol i na druhú stranu. O dva-tri
         dni sa vrátila výprava, ale nikto netušil, čo tam mala za pokonávanie. Majiteľ po tej
         výprave akosi hneď zmizol z plesa, snáď ho diela volali do mesta alebo na inú stranu.
   </p>
   <p>
    I toho roku pridalo sa mi zájsť dakoľko ráz do prístavu na Punta Bandera. Videl som
         naukladané vreciská s vlnou z jeho podniku. Neboli to baly lisované a späté železnými
         obrúčkami, ako tie, čo sa zhotovili napríklad na tunajších podnikoch; sú to baly ohromné
         vlny natlačenej, ale vždy ešte mäkké, bárs pri zošívaní boli posťahované čím tuhšie.
         Nevýhody takého pakovania sú všelijaké. Bal zaberá mnoho miesta na karrete a menej váži,
         lebo vlny sa doň nesprace nikdy toľko, ako keď je prešovaný. Vlny naoko je dva razy toľko a
         na váhu iba asi polovica. Nešťastie je najväčšie, že sa vlna predáva na váhu, a nie dľa
         objemu. Prevoz tejto vlny vypadne asi o polovicu drahšie, než poriadne prešovanej. Preto
         majitelia dávajú radšej odmeny tým, čo pracujú okolo balov, aby vlnu čím tuhšie stisli, aby
         zabrala čím menej priestoru.
   </p>
   <p>
    Z toho spôsobu pri pakovaní môže si vybrať každý, že nový podnik nemá prešu, spravy,
         ktorá by práve nemala chybovať, lebo znamená veľkú úsporu na prevoze. A ten je dvojnásobný:
         loďou najprv a potom karretami. Nemala by chýbať kvôli trochu krajšiemu vystanoveniu. Vlna,
         či tlačená alebo lisovaná, má vždy tú istú cenu, ale je zrejmé, že nelisovaný bal
         prezradzuje po svete, od plesa totiž až po prístav, zaostalosť a či skôr istú chudobu
         podniku, skadiaľ ho taký vypravili celou pampou, a pravda najprv plesom, až do samého
         prístavu. Ale i vzdor chudobopanskému vystanoveniu na každom je nápis v čiernej farbe,
         pekne vyvedený na bliaške, po ktorej sa maže štetôčkou, až vyjde poloblúk hore a poloblúk
         dolu. Na oblúku hornom stojí: „Estancia Las Matas“,
    <sup>
     [
     <a class="footnote" href="#ftn.id2506452" name="id2506452">
      2
     </a>
     ]
    </sup>
    na poloblúku spodnom je: „Lago Argentino“,
    <sup>
     [
     <a class="footnote" href="#ftn.id2506465" name="id2506465">
      3
     </a>
     ]
    </sup>
    vprostriedku dve písmená pekne vyvedené: začiatočné písmená mena a priezviska
         majiteľovho. Pod pečaťou tohto istého znenia a temer tej istej podoby vydáva pán správca
         čeky, ktoré kolujú po obchodoch práve ako čeky najbohatších podnikov. Vyplácané sú na
         banke, na ktorú znejú, ako ktorékoľvek druhé, nájduc otvorené dvere o dvoch bľachoch na jej
         pokladnici, odkedy sa začali vydávať pod tou pečaťou až do dnešného dňa. Možno tú dôveru
         zväčšuje náhoda, že v susednom kraji Patagónie jestvuje a rozkladá sa podnik o
         šesťdesiatich, možno i osemdesiatich tisícoch oviec, ktorý tiež sa menuje „Las Matas“.
         Spomínajúc túto náhodu, nik nechce upodozrievať, že sa tu hádam nadužíva meno, ktoré má
         veľký úver v obchodnom svete; veď podpis pána majiteľa týchto Las Matas je na čeku hoden
         práve toľko, ako podpis najlepší. Sama banka ho vypláca tak ochotne, ako ček toho veľkého
         majiteľa. Jeho funty majú tú istú farbu a cvengot, už či páchnu jednou alebo druhou matou
         alebo už kriakom (lebo „mata“ znamená kriak), na ktoré musia byť bohaté oba podniky, keď si
         vzali meno od nich. Veru sa i kotúľajú na ten istý spôsob po peňažných trhoch, už či
         pochodia z malej kešene, alebo veľkej železnej škrine na tri závory.
   </p>
   <p>
    Či bolo tých balov mnoho alebo málo, rád by vedieť ktorý čitateľ, čo považuje nápis a
         obálku za vedľajšiu vec, či je meno rozhlásené alebo neznáme. Počet balov berie za
         rozhodujúceho činiteľa. Nuž i číslo by sa mohlo nájsť v lajstroch podniku Las Matas; aj na
         baloch je vymaľované bežné číslo. Ale ja som iba pozorovateľ náhodilý, zdeľujem viac dojmy,
         čo som kde videl a skúsil; nie som zpravodajca peňažných ústavov, aby dával vývody o
         peňažnej sile toho alebo iného známeho alebo práve priateľa. Môžem len toľko povedať, že
         ich, bohužiaľ, nebolo toľko ako na tých druhých Las Matas, a sotva toľko, ako si ich náš
         priateľ, pán majiteľ, narátal, keď zakupoval podnik a zavádzal na ňom také dôležité a
         ďalekosiahle zmeny a poprávky.
   </p>
   <p>
    Že sa skutočne sklamal vo výpočtoch, svedčí o tom jeho zdelenie, s ktorým bol vyrukoval
         pred dôverným priateľom, keď sa s nimi zišiel v prístave už hodne podjeseň. Pri tej
         príležitosti sa bol skončil hospodársky rok; robia sa účty, prijímajú sa peniaze, čo
         vyniesla vlna a kožky, a vyplácajú sa závislosti po obchodoch a peňažných ústavoch. Bola to
         chvíľa, keď majiteľ najlepšie oceňuje svoj stav a má najlepší pochop o tom, na čom je a v
         čom je. Sedeli sami dvaja za stolom najvychytenejšieho vtedy hostinca, vlastne reštaurantu,
         čo mal čosi z jockey-clubu. Srdce trochu obmäklo a vzalo prevahu nad inými ohľady,
         prezradiac, čím prekypuje v tej chvíli.
   </p>
   <p>
    „Dochovávanie a pestovanie statku, priateľu, už či oviec, či rožného, v tých krajoch sa
         nevypláca, ak sa koná vo veľkých rozmeroch. Nákladky sú veľké. Riadne výdavky sú veľké,
         základné trovy a výdavky ešte väčšie. Veľký počet statku ľahšie ich unesie, než malý, lebo
         sa rozdelia medzi mnohých. Tak majiteľ tých druhých Las Matas zatvoril svoje účty toho roku
         s druhým, cele druhým výsledkom než ja. Keď urobíte pod účtami tú čiaru, čo ide kosom a čo
         vyzerá tak trochu ako most medzi príjmom a výdavkom, iba že most nie je veľmi dobre
         zamyslený a vyvedený, lebo nejde vodorovne, ale hodne kosom, keďže jedna rubrika vypadla
         pridlhá a druhá prikrátka, ktoré on spája: prídete k tomu záverku, že tie isté trovy,
         myslím totiž „všeobecné“, pri dvoch tisícoch oviec sú, tie isté, akoby boli, keby oviec
         bolo dvadsaťtisíc. Malým majiteľom nepozostáva, ako utiahnuť sa alebo prestať s
         vykorisťovaním na tomto tak neistom poli, ak sa im nemôže podariť vstúpiť do radu veľkých
         majiteľov. Druhej cesty ja nevidím, ak sa chcete vyhnúť škode a strate. Nuž veru tak. Náš
         priemysel, akže sa tak môže menovať, naša robota má svoje skvelé stránky a ohromné zárobky,
         keď sa naň dívame z diaľky; ale opletačky, ťažkosti a nebezpečné úskalia, keď sa mu
         prizrieme lepšie a povážime všetky okolnosti. Nateraz len toľko, drahý priateľu, aby vám
         bolo na poučenie a výstrahu,“ doložil to už vážne, skoro hrozive. Hľadel zadržať
         nepredpojatosť, ale nemohlo sa nezbadať, že ho čosi omína. „Strata nemôže sa považovať za
         stratu a za škodu, keď slúži iným na poučenie a výstrahu.“
   </p>
   <p>
    Keď nasledujúceho leta prišiel na pleso, bol zase spokojný ako obyčajne. Ale zvestoval
         priateľom:
   </p>
   <p>
    „Ja som usporiadal svoje diela. Podnik som predal, ako som mohol. Tohto leta ho mám
         odovzdať kupovateľovi.“
   </p>
   <p>
    Zdelil i podmienky predaja. Boli veľmi slušné a výhodné, môže sa povedať, pre obe
         stránky. Bolo by vari zbytočné rozberať tu všetky dopodrobna.
   </p>
   <p>
    „Našiel som kupca,“ vysvetľoval nám cele spokojne, „a vyznám, teší ma, že sme sa
         napravili. Jemu kúpa ide na ruku, je môj sused bezprostredný. Môže podniky spojiť a
         spravovať dovedna; tým vstúpi do počtu majiteľov stredných a obľahčí svoje výdavky. Krem
         toho kampy oboch podnikov sa dopĺňajú v istom ohľade, tvoriac akoby prirodzený, zaokrúhlený
         celok. Mne zas predaj nevypadne na škodu, lebo trovy mi začínali byť čosi nepohodlné.“
   </p>
   <p>
    Priatelia mu vyslovili radosť nad takým priaznivým obratom. Mne sa zdalo, že z neho
         žiari radosť, keď mu ruku podávali pri tom blahoželaní. Ostatne všetci odobrovali jeho
         krok, súhlasili s jeho pochopovaním vecí; radovali sa, že predal výhodne a novému
         majiteľovi že pristane kúpa, ako keď na porisko nasadíš dobrú sekeru, s ktorou by si
         nemohol rúče narábať bez tej dôležitej súčiastky, bárs je len drevená a vystane z
         akéhokoľvek drúka. Zriedka v živote sa pridá natrafiť na tak šťastné rozuzlenie diela, kde
         nieto oškodených, ale obe stránky sú spokojné so svojím dielom.
   </p>
   <p>
    Ostatne zdelenie malo i druhé pohnútky, nie iba zdeľovať svoju radosť a spokojnosť
         druhým a dať im na nej akoby jeden podiel. Pohnútky ani nízke a tým menej podlé, ale
         podšité dobrým futrom dôvtipu a dômyslu. Pozval všetkých, čo tam boli, byť jeho hosťami a
         svedkami toho deja, na ktorý budú pozvaní i susedia z tamtej strany. Znamenalo to, že kto
         príde, nebude sa len dívať, ale, ako sa vraví, priloží kamienček zo svojej strany na
         šťastné ukončenie diela.
   </p>
   <p>
    Čo tam boli, všetci sa sľúbili. Zaujalo ich oduševnenie; začalo sa hovoriť o hromadnom
         výlete na pleso, o prenajatom parníku, ktorý odvezie celú spoločnosť na druhú stranu,
         nielen chlapov, ale i panie. Neviem, aké pohnútky mali ostatní, keď sa sľubovali, či ísť a
         zabávať sa, alebo i osožiť tomu, komu sa sľúbili. Ja som sa sľúbil tiež trochu zo sebectva,
         lebo mal som rád cesty plesom na druhú stranu. Plavba plesom je veľmi pútavá, keď je
         počasie obstojné, a to sa dá vždy uhľadieť, ak si dávaš trochu pozor a dáš si na tom
         záležať.
   </p>
   <p>
    Bolo ku koncu februára, keď sme dostali konečne heslo z druhej strany, kedy to má byť.
         Bolo by sa nám hýbať hneď v pondelok, ak sme chceli prísť, keď je hlavná robota. Ako mnohé
         predsavzatia, i tento hromadný výlet scvrkol sa na rozmery veľmi skromné. Oduševnenie
         okamihu vyšumelo, každého čosi zašlo znezrady, že nemohol splniť sľub. Z parníka nebolo
         ničoho. Priateľ z tamtej strany nám ho neposlal a vlna bola už dávno všetka na tejto
         strane, aspoň z tých závažných podnikov, ktoré majú svoje lode. Na parník nebolo sa čo
         držať, že nám azda podbehne, keď sme ho zabudli alebo zameškali objednať. Bola by to
         náhoda, ktorá sa stáva zriedka. Poniektorí z nás majú také šťastie, že keby loď potrebovali
         najväčšmi i v období jej plavieb, ona sa najväčšmi rozmýšľa prísť. My, čo sme neboli
         upriamení toľme na pohodlie, urobili sme si poriadky, že ak náhodou nepríde parník medzi
         tým časom, vyberieme sa po suchu, na koni totiž. Je to cesta dosť zdĺhavá, temer okolo
         celého plesa, aspoň okolo jeho veľkej čiastky.
   </p>
   <p>
    Boli sme traja spoločníci na túto cestu; gazda, pán správca jedného podniku, čo drieme
         pod veľkým bralom hneď za hostincom Calafatov, a ja. Pán správca mal držať hotové kone a
         čakať nás na určitom mieste v určitý deň. Gazda nemal zvláštneho záujmu ísť na druhú
         stranu. Skoro som si namýšľal, že ide viac z kamarátstva ku mne, než kvôli tej robote, čo
         sa mala tam robiť. Pán správca sa k nám pripojil z priateľstva, aby nám bolo veselšie. On,
         znamenitý robotník, mohol byť veľmi vítaný hosť na druhej strane.
   </p>
   <p>
    Tieto veci stali sa v rokoch pozdejších. Vtedy už bola v móde i na plese, možno i väčšmi
         než kde inde, autová premávka. I sama pošta, vlastne podujímateľ bol dávno speňažil svoj
         zložitý, ťažkopádny inventár, čo ho bol mal pre túto službu: koče a tropillu koní, a
         zadovážil si veľkolepé auto Studebacker na šesť cylindrov. Starosvetské koče, sulky a
         bričky divného slohu a zloženia, ťahané polodivými koňmi, prestali sa ukazovať po cestách
         kampa, miesto nich frčali stroje, hnané naftou. Aká je premávka živá a ruch po kampe pod
         vlivom tejto veľkej novoty, toho zjavné dôkazy vidno všade po kampe popri cestách, kde boli
         v tie časy rozhádzané bľachové nádoby, dôkladne letované, ale už s malými dierami na dvoch
         protivných póloch. Cez ne autisti vyťahali naftu z bľachovníc, ako keď sa vyfúka takými
         dvoma dierkami napríklad pštrosie vajce. Prázdne nádoby pohodili. Pohodené nádoby mohli sa
         vziať ako pomôcka štatistiky: koľko sa míňa nafty po kampe v Patagónii. Dnes by už neboli
         tie dáta také presné: tie ukazovadlá sa zbierajú a upotrebujú na všelijaký spôsob. Tu ako
         nádoby v domácnosti, keď sa im tá jedna diera zaleje olovom, tu zas miesto zinku na stavby.
         Kisne, v ktorých prídu tie nádoby naložené, tiež sa povaľujú po cestách s vyboreným dnom.
         No tie zbierajú zas pilne karreteri, keď nastanú ich roboty; odnášajú ich sebou; sú veľmi
         súce na robenie triesočiek na rozloženie ohňa. Ostatne tento zbierací záchvat prišiel akosi
         znenazdania na ľudí a vyzerá skoro ako vyvolaný viac módou než skutočným duchom sporivosti.
         Čo by naostatok mala hľadať v týchto kampoch sporivosť? Podnik ovládne toľko, že sa môže
         zaobísť i bez nej.
   </p>
   <p>
    Tej móde sme podľahli i my. Vytiahli sme náš ford, naložili doň sedlá a ostatné riady,
         čo sú na koňa; vložili sme i nevyhnutnú batožinu, tú, čo sa môže nosiť priviazaná o sedlo.
         Boli by sme mohli naložiť i psov; pýtali sa veľmi s nami, lebo už i psi na týchto stranách
         neraz cestovali v autách — no gazda ich nevzal, neviem sám prečo.
   </p>
   <p>
    Pohli sme sa po druhých raňajkách; bola to dobrá pečienka, vajcia a druhé podobné jedlá.
         V Patagónii sa je s chuťou a i hojnejšie než kde inde. Ak je kúsok šťastia v tom, že máš čo
         do úst vložiť, keď ťa hlad nadíde, v Patagónii by mal byť všetok svet šťastný. Keď máš
         cestu pred sebou, nehľadí sa pri jedení, koľko je hodín, alebo či sú prvé a či druhé
         raňajky. Držať sa meravo prijatých na to hodín a druhých pravidiel nebolo by tiež na osoh,
         lebo by si ľahko mohol ostať s prázdnym žalúdkom.
   </p>
   <p>
    Na forde sme prebrnkli v hodinách diaľky, na ktoré kedysi bolo zmárniť dni, keď sa
         cestovalo za krčaha kráľa, v taligách ešte. Do Calafatov nám trvala cesta asi dve hodiny,
         ani toľko vari; je tam hostinec vždy ešte v svojom kvete. Žiaľbohu, náš priateľ, ktorý nás
         tu indy obsluhoval dobre a ochotne, odsťahoval sa z neho. No kuchyňu neodniesol, tá ostala
         ako prvej v svojom dobrom chýre. Ani sme sa tuším nestavili na tom hostinci; poberali sme
         sa napred tou istou cestou, ktorou sme šli prvý raz na pleso, lenže teraz ideme v smere
         obratnom. Bralá nám padajú na pravú ruku. Cez veľkú rozsadlinu, čo je v bralách na potôčku
         Calafatov, vidno kus zvlnenej vysokej pampy. Zelenie sa nežne zamatove, trochu na žltkavo;
         po tieto dni bolo dobre spŕchlo, ale iba tamhore, osviežilo pampu. Tudolu panuje ešte vždy
         suchota leta.
   </p>
   <p>
    O krátky čas sme išli popod podnik, ktorý drieme tam nad cestou pod vysokým bralom, z
         ktorého pán správca už iste nás čaká na mieste, ktoré sme mu udali. Keď sme prešli Rio
         Perro, ktorý ešte vždy nenie rio, ba ani jarok, ale iba riečište suché a v ňom miestami
         mláky, onedlho sme sa odrazili od cesty, ktorej sme sa dosiaľ držali a ktorá sa osvedčila,
         lebo nás bola doviedla na pleso spoľahlive, odrazili sme sa od tejto cesty, nedbajúc na
         starú dobrú zásadu, ktorá hlása, že nehodno sa spúšťať starej cesty kvôli novej, hodili sme
         sa naľavo, nechajúc tú cestu, ktorou by sa šlo na Bajadu, napravo a či skôr za chrbtom.
   </p>
   <p>
    Táto naša cesta sa dáva naľavo; ako sa skrútila, poznať najľahšie na brale, ktoré nám
         ostáva cele za chrbtom. Pred nami sú neveľké briežky a údolia, ale sú veľmi plytké. Ozaj
         patagónska je táto pampa, údolia a briežky trochu jednaké. Nelámu si hlavu vyvádzaním
         nových a nových útvarov. No i nového niečo sa tu nachodí: vídať piesku viacej, než kde
         inde. Jesto ho čosi i okolo Calafatov, menovite na miestach, kde sú údolia, ale tu ho je
         viacej a rozšírený je na dosť veľké plochy. Náš ford na takých miestach začne cestu
         zošívať, mykať sa a hádzať sem a tam; inde sa kolesá krútia, ale nejdú, šmýkajúc sa sťa po
         ľade. Bohvie, kam by skeroval, nech ho gazda nedrží tuho na uzde, vlastne za kolo
         kormidlové, skrúcajúc ho tak bystro, ako sa predné kolesá obracajú, ale smerom protivným.
         Natíska sa ti tu dojem, že si na akýchsi Dolniakoch. Je tu teplo, výhľad širší, nieto
         vysokých štítov, ktoré by ho mohli zahrádzať, ako tamhore okolo podnikov, čo sú väčšmi
         dnuka.
   </p>
   <p>
    O poludní alebo skôr už po ňom začala sa i pampa akosi spínať, sťa kôň sa odhadzuje, keď
         sa mu zunuje dlhá jednotvárna jazda. Počali nám podbehovať pod kolesá už väčšie brehy a
         údolia tesnejšie. A tu zrazu, spúšťajúc sa dolu strmším brehom, začneme vťahovať svieži
         zádych vody: pred nami sa ukázala rieka, na ktorú sa spúšťa naša cesta temer v pravom uhle.
         Vľavo leží neveľká skupina domov, ktoré tvoria hostinec.
   </p>
   <p>
    Prišli sme na prievoz rieky Santa Cruz (Sv. Kríž).
   </p>
   <p>
    Tu nás čaká i tropilla. Pán správca nám sem dohnal kone, každému po jednom; sú
         priviazané o dlhú priečku zábradlia, čo je pod hostincom, len ich sedlať.
   </p>
   <p>
    V hostinci práve sadali za stôl; my sme sa im tiež pripojili, vzdor obsažným raňajkám,
         kvôli dobrej polievke a znamenitej baranine. Pampa je veľmi zdravá, žalúdok tu nerád
         zaháľa.
   </p>
   <p>
    Keď majster odpratal riad zo stola, lebo on je kuchár i obsluhovač v jednej osobe, dal
         nám nakrátko heslo on sám: „Hybajme!“ On sa pustil popredku dolu briežkom, čo vedie k vode.
         Vytiahli sme kľúč z forda a vzali ho sebou; nech si naše auto tu odpočinie a aby nám
         medzičasom neodstrečkovalo niekam. Je to ten kľúčik, ktorým sa zatvoria do stroja všetky
         sily, čo z neho kypia a tečú. On ich núti tam driemať a čakať, kým nebude od nich potreba.
         Vyňali sme sedlá a druhé riady, osedlali kone len tak, aby bolo, popriväzovali o sedlá
         neveľkú batožinu, čo máme sebou. Spustili sme sa i my za majstrom, pravda, my s koňmi, na
         tú rieku.
   </p>
   <p>
    Pri samom brehu leňoší, vyvalená čosi nabok, ako sa chlapci povaľujú, podoprúc sa o
         lakeť a hlavu o ruku, keď pasú voly podjeseň po strniskách, leňoší sama archa Noáchova,
         alebo, ak by sa nám ťažilo zabŕdnuť tak ďaleko do minulosti, nuž tá loď, na ktorej Pavel
         apoštol bol konal cestu do Ríma, keď sa musel uchýliť pre veľké búrky na Krétu, kde sa mu
         obyvateľstvo veľmi nezvidelo,
    <sup>
     [
     <a class="footnote" href="#ftn.id2507002" name="id2507002">
      4
     </a>
     ]
    </sup>
    takže sa vyslovil o ňom nie bárs pochvalne. Ibaže táto nemá na nose sochu boha
         morského, ani ktorého jeho sluhu, akoby sa svedčilo takej lodi, takže bude lepšie, keď ju
         prirovnáme k tej ohromnej drevenej črievici, čo v daktorých krajoch nosia, keď sú veľké
         blatá, aby sa obuv nezablatila, alebo so strmeňom čílskeho pôvodu, ale urobenom na veľkú
         nohu, iba že tento tu nemá podobu svinského ryla vyrezanú, alebo už ktorej druhej hlavy na
         nose.
   </p>
   <p>
    Nazadku, kadiaľ by sa mala tá noha vstrčiť, ľahko by sa vpratala čo aká veľká noha, keby
         tam neboli dvere na dve krídla, ktoré sú teraz zatvorené.
   </p>
   <p>
    Táto archa by sa vari najradšej pustila dolu vodou, lebo by jej bolo v dolinu, keby
         nevisela na svorke, ktorá svorka je železná, spletená z mnohých motúzov alebo už drôtov, a
         čo je hlavné: je vypätá nad vodou z tejto strany na druhú. Vypäli ju tak vysoko, že by sa
         na ňu nedostal ani ten chlapík, čo má obyčaj vyštverať sa kamarátovi na hlavu, keď sa chce
         preukázať, na aké výšky on môže dosiahnuť. Aby sa mohla vypäť tak vysoko, naľahla na kolík,
         ako ten, čo ženy podstavia, keď vyťahujú tú vôdzku vo dvore, čo sa na ňu vešajú mokré háby.
         No keď sa prizrieme lepšie, uvidíme, že je to nie kolík, ale skôr dúži klát, vsadený do
         zeme, i to kosom, stojac akoby sklonený. Sťa chlapisko, čo by sa prihol, keď mu idú zavaliť
         na plece hodnú nošu žita. A ako neukľakne ten klát pod veľkou ťarchou, keď je raz nahnutý?
         Ja myslím, neukľakne on tak ľahko. Má on kamaráta, čo tiež tak kosom stojí a podopiera ho
         tuho pod samou bradou. Také dva bučky dovedna nedajú sa už nijakovsky prihnúť.
   </p>
   <p>
    Svorka z toho stĺpa, aby sa nevykĺzla a nevyvliekla, ide do zeme, má na konci slučku
         alebo ako babku a tá babka sa zapne na háčik; ibaže ten háčik je zas taký klát, čo je dobre
         pochovaný do zeme, a to priekom.
   </p>
   <p>
    Nemajte za bánosť, že som vás toľko domŕzal rozprávkou o tej svorke, ktorá by sa ináč
         mohla bez preháňania pomenovať povraz, a to hrubý povraz lebo je naozaj hrubá. Svorke tej
         vlastne máme zveriť naše kone, našu batožinu, ba i naše osoby. Nebudete sa pozastavovať, že
         každý, prv než vsadne napríklad do voza, poprezerá si dobre, či sú kolesá dobré, lôniky na
         mieste a svorene v dobrom poriadku.
   </p>
   <p>
    Lebo majster otvoril tie zadné dvere, my sme predišli dobrým príkladom a vstúpili do
         lode, držiac každý svojho tátoša za ohlávku. Koník poňuchal, prestupoval rozčúlene nohami:
         čo robiť, nedôverujúc takejto sprave, lebo si ju zabudol dobre poprezerať, ako my prvej, na
         čom visí a aká je. Ale voľky-nevoľky musel sa už len odhodlať: za ním plieskajú tuho
         korbáčom a sáru a či podkolenné kože. Vskočili temer hupkom do loďky, nevšimnúc si ani
         môstka, čo bol podstavený. Zdá sa im krehký a klátivý trochu. A už sú s nami v arche,
         stojac na neistých nohách. I rozkročili sa trochu, aby boli istejšie, kým majster zavrel za
         nimi tie zadné dvere, zastrčil na ne mocnú závoru.
   </p>
   <p>
    A majster sa premenil odrazu v námorníka a kapitána. Vyštveral sa lodi na zábradlie,
         čosi popustil, čosi pritiahol a naša loď začala sa pomaly najprv trochu hojdať a potom i
         hýbať. Pláva ona pod tým povrazom, iba čosi ponižšie, koľko jej námorník popustil uzdu. Ako
         sa ona hýbe, tak ide po železnej svorke kladka; vrtí sa jej koliesko i kĺže po železnom
         povraze. Cez vidličku má prevlečenú svorku. Druhá taká kladka je i nazadku, tiež cez jej
         vidličku ide povraz, čo sa viaže a neraz i okrúca, aby tuhšie držal okolo akýchsi rohov, čo
         sú na zábradlí po jednom napredku a nazadku lodi, takže tie povrazy držia loď priviazanú
         tuho o kladky, čo sa kĺžu po železnom povraze.
   </p>
   <p>
    Keď sme sa my trochu odtisli od brehu, rezký prúd vody vzal našu loď tuho do výrobku.
         Neviem, čo by nebola urobila, nech ju náš námorník tak dokonale nepopriväzuje.
   </p>
   <p>
    Povraz, čo ide od prvej kladky na nos lode, zdržiava ju sťa uzda; ten, čo ide nazad,
         pôsobí zas sťa liace: kôň musí slúchať a ťahať, kam chce ten, čo sedí na zábradlí pohodlne,
         načúva, či sa to koliesko v klade krúti, či povraz dakde nezadrhuje, aby sa kôň nepotkol
         alebo aby sa nezačal zvŕtať a harcovať, keď budeme v najhoršom. Ale, ako sa ukazuje, všetko
         ide v najlepšom poriadku: loď sa kĺže po rieke, pekne priekom, sťaby loď na plachty.
   </p>
   <p>
    Naostatok loď jedna ako druhá. Ostala by tam, kde je, ako voz, keď je vypriahnutý, keby
         ju niečo nehnalo. Plachtovú ženie vietor, čo sa opiera do plachát, túto našu ženie sama
         voda. Plachtová má kormidlo, čo dáva smer lodi, tu sú kladky, vlastne vôdzky, čo cez ne idú
         k nosu a nazadok lodi a sú okrútené okolo tých rohov.
   </p>
   <p>
    Prúd vody je ohromná sila; tá by schytila našu archu jednoducho a odniesla ta dakde dolu
         vodou. Ale tu je železný povraz, a ten je tiež sila, ktorá sa nedá prevládať. Drží on loď
         pevne, aby ju voda neodniesla. On ju poťahuje hore vodou, ako ju voda ťahá nadol. Tie dve
         sily pasujú sa jedna s druhou, každá ťahá v inú stranu, práve v protivnú. Prúd sa veru
         nedá, on pracuje vždy jednako, a povraz sa tiež nedá, kým je súci a kým ho mocne držia tí
         jeho paholci, čo je na nich pretiahnutý z jedného brehu na druhý. Tie dve sily sú jednaké;
         nemôže jedna pomknúť druhú, iba čo sa márnia nadarmo v týchto pasoch. Myslím, urobili by tú
         istú robotu, bol by z nich čajsi ten istý osoh, keby ich nebolo. Loď by visela na vode, iba
         čo by sa mykala sem a tam, ako keď visia a mykajú sa kože vo Váhu, kde ich koželuh močí,
         priviazané tiež na poriadnej vôdzke.
   </p>
   <p>
    A predsa my vidíme, že je pohyb veľmi rýchly, čo vyvádza naša loď. Kolieska v kladkách
         len tak frnia, loď sa potrháva, sťaby v nej sedela tajná sila, ktorá ju ženie, dávajúc jej,
         mŕtvej hmote, ako bola pred chvíľou, tuhé prejavy života.
   </p>
   <p>
    Prečo nie, treba uznať, v lodi je sila, tajná, neodolateľná, čo ju ženie na druhý breh,
         sila, čo ukradli prúdu a trochu i železnému káblu. Tá sila, čo ženie loď na druhú stranu
         mocne a neodolateľne, je rozum o dôvtip námorníka, čo tam sedí pohodlne na zábradlí. Jeho
         umelosť narába tými dvoma silami, núti ich, aby poslúchali, ťahali a socali loď, kam on
         chce. On ukradol sily, koľko sa mu páčilo, káblu a zas vode, zapriahol ich do lode, sťa
         gazda, keď zapriahne svoje voly do pluhu, a loď sa musí kĺzať na druhú stranu, rozrážajúc
         prúd, bárs by najradšej išla dolu vodou.
   </p>
   <p>
    Videli sme, ako poprevliekal vôdzky, čo idú od kladiek na zadok lode. Tie vôdzky ju
         držia kosom, aby prúd nemohol obrátiť zadok lode jednoducho dolu vodou. Silu ukradol z
         kábla a dal ju tej vôdzke, čo pôsobí na loď sťa uzda a liaca. Táto vôdzka dáva iný smer
         silám, čo hliveli v kábli. Nie sú iba na protiveň prúdu, ale ich obracajú kosom, takže
         smerujú proti prúdu, ale nie cele, lebo čosi poťahujú ta na druhú stranu. Tieto dve sily
         nepôsobia v protivnom smere, ale šikmo jedna na druhú; tak ich napravil kuchár a či
         námorník. Z nich pochodí tá sila-výslednica, čo ženie loď dosť rýchle na druhú stranu.
   </p>
   <p>
    Majster sa vlastne nejde pasovať so silami; sedí cele pokojne, pozerá, ako sa koná
         robota. Horký si on ide lámať hlavu nad kálaním a či štiepaním síl, nad vyrábaním výsledníc
         a druhých takých vecí, čo vlastne nepatria na prievoz dobre zariadený, držaný v pravom
         poriadku. On urobil jednoducho svoju povinnosť. Popriväzoval vôdzky, čo prechodia cez
         kladky, každú na jej miesto, a dôkladne, aby sa nerozviazali. Pravdaže, on obrátil koráb
         bokom, lebo tak popriväzoval vôdzky, aby ho bokom držali. Keby nie do boku, voda by nemala
         do čoho biť, nemohla by potískať koráb napred. Koráb by bol nosom proti prúdu, voda by bila
         o nos a vôbec, kde je koráb ako ostrý, nemala by sa o čo opierať a jej sila by tiekla dolu
         vodou. On obrátil trochu bok korábu, aby voda mala čo tisnúť, aby ho hnala, ako plachtová
         loď rozkladá a rozvešia svoje plachty, aby sa vietor mal o čo opierať a hnať ju napred.
   </p>
   <p>
    On si nenárokuje iné právo, ako vykonať robotu v poriadku; nejde sa miešať, do čoho ho
         nič. A predsa je len on vlastne všetkého pôvodca a vina: a on povrazmi rozkladá a zase
         spriaha sily; on vôbec plnou rukou siahol do fyziky, robí pokusy so silami, nadstrkuje ich,
         ako sa jemu páči. Vôbec netuší, akou silou narába, čo môže vyviesť ňou dobrého a užitočného
         alebo zlého. Dieťa tiež netuší, keď má v ruke nabitú pušku a hrá sa s ňou, že je v nej
         ukrytá miera sily, ktorá upotrebená zle ničí, zabíja, upotrebená na svojom mieste tvorí a
         seje nový život.
   </p>
   <p>
    Kone nadstavili uši, vytiahli hrdlo, pozerajú ponad zábradlie na vodu, ktorá tečie
         bystro, bije tuho o ľavý bok lode, ženie ju na druhú stranu. Nerozumejú, čo sa to tu
         vlastne robí, čo za sila nás to nesie a ženie. Iba hádam tušia, že všetci, čo sme tuná, sme
         hračka v ruke rozdielnych síl, ktoré ten, čo sedí na zábradlí, napráva a zapriaha, ale i
         náhod, nad ktorými už nemá moci. Keby sa roztrhol železný povraz? Nuž neroztrhne sa on
         ľahko, je veľmi mocný a keby sa zlomila vidlička na kladke? Tá by sa už mohla zlomiť
         ľahšie. Ale najľahšie by sa zlomila ôska toho kolieska, čo tuho frní. Tá je už veľmi tenká.
         Zlomí sa hrubá, mocná os na karrete, prečo by sa nemohla zlomiť i táto tenká na malom
         koliesku? Rozkazujeme silám, ale náhode nerozkazujeme, sme v jej rukách: najmenší nezdar,
         nech sa čo najmenšieho pokazí, a my ostaneme tu visieť o železný povraz v samom prostriedku
         rieky, sťa tá viazanica kožiek, čo sa močia vo Váhu, alebo pôjdeme i s veľkou archou dolu
         vodou, ako ide poleno, čo ho rubači hodia do Hrona a pošlú dolu vodou na bystrické hrable.
   </p>
   <p>
    Poniektorí vravia, že pleso leží skoro na hladine mora. Táto rieka má dobrý spád, tu na
         prievoze tečie rýchlosťou ôsmich míľ. Nech jej je koryto hlbšie, pleso by sa mohlo sčapovať
         odrazu, prelialo by sa jednoducho do Atlantického oceánu, sťa pretečie víno zo suda, čo je
         na podstavci, do bočky, čo je pod ním, keď majú medzi sebou cievku. No pleso má riečište
         urobené dôkladne. Ono púšťa cezeň iba tú vodu, čo zvyšuje, čo by bola obyvateľstvu tohoto
         kraja na obtiaž, ba na škodu a skazu, keby sa neodpratala niekam, kde má viac miesta. Je
         pleso dobrý hospodár, nepechorí sa na viac, než môže. Výdavok si vymeralo opatrne dľa
         príjmov; drží rovnováhu v gazdovstve, nevydávajúc nikdy viac, než by prislúchalo, nekopiac
         na svojom sklade viac, než vládze udržať. Tak sa mu sklady nikdy nevyprázdnia, nemôže ostať
         nasucho, ale zas nemôže sa vydvihnúť zo svojich brehov a zaliať pampu naokolo.
   </p>
   <p>
    Krásna je to rieka, Santa Cruz, chlúba a ozdoba kraja, tiež jeho požehnanie. Je tepna,
         ktorou vlieva kraju, ktorým tečie, životnú šťavu a donáša mu nesmierne bohatstvo síl a
         vlahy. Mohla by byť i čímsi viac, keby sa obyvateľom zachcelo: cesta široká, pohodlná a
         krátka, ktorou by premávka mohla byť veľmi lacná a styk tohto kraja snadný, čo teraz leží
         trochu obďaleč od ciest a skrytý pod Cordillerou. Styk s morom, vlastne hneď s oceánom, čo
         by znamenalo bezprostredný styk s celým svetom. Jej brehy tu na prievoze sú vysoké, dobre
         opevnené, voda sa nebude ponad ne prelievať. Jej hĺbka a šírka bude na každý pád ako Váhu
         niekde okolo Trenčína.
   </p>
   <p>
    Prešli sme, kde je prúd najbystrejší, blížime sa k druhému brehu. Námorník má zase
         robotu. Tam popustí, inde pritiahne, premení povrazy, čo idú od kladiek, okrúti ich na
         druhé rohy. Ťažkopádny bačkor sa zastaví, ostane visieť o tú uzdu dolu prúdom, kým sa
         nezačne obracať nemotorne a neobráti sa, prepytujem, zadkom k brehu. Tak sa obracia matka
         včiel v svojom úli, keď má vsádzať vajíčka do buniek po plášťoch. Drgnutie, a loď vysadla
         na breh. Námorník vyskočil na breh, položil mostík, otvoril dvere nazadku archy dokorán.
         Kone sa spamätali z akýchsi driemot a či omámenia, čo ich napopáckalo v tom prevážaní,
         bodro a vďačne skočia na breh, kde sa striasajú tuho, až riad sa ometá okolo nich so
         strmeňmi. I my vystupujeme, jedni pred koňmi, kvôli príkladu, druhí za nimi kvôli tomu
         plieskaniu o podkolenné sáry.
   </p>
   <p>
    A sme na druhej strane rieky Santa Cruz. Archa bez nás, iba s námorníkom vracia sa akosi
         netrpezlive na tamtú stranu, sťaby hľadela prísť i ona čím skorej na svoju kerenciu.
   </p>
   <p>
    Ešte pohľad na divnú spravu, ktorá je zase v pohybe nad vodou, čo hádže penu, kde tlčie
         o bok lode. Na zábradlí sedí kuchár osamelý, ruky zložené do lona, hľadí kamsi v diaľku
         trochu nahrbený, celembajúc nohami, prevesenými zvonku.
   </p>
   <p>
    Trochu nedorozumenia a pochybnosti v nás: prečo hneď loď na taký jednoduchý výkon? Mohla
         by si tu dať rady snáď omnoho snadnejšie dobrá kampa so stožiarmi a dobrým, pevným
         zábradlím. Bolo by ju nežiaľ zhlobiť kdekoľvek, kde sa nájde dobrého dreva, ako ho je všade
         v horách okolo plesa, na Avellanede a inde. Tak by sme sa boli mohli previezť na kompe, ako
         pri Púchove napríklad. Tam kompa má ten istý prastarý tvar, ako tá, čo je na rieke Cetinji
         pri Omiši v Dalmácii, sťaby ich obe bol skresal ten istý majster. Ostatne Omišania,
         vychýrení námorníci v starých časoch a trochu i morskí zbojníci, pred ktorými sa triasli
         benátski kramári a ich koráby, prv než prišli do Dalmácie, bývali v tom istom hniezde, kde
         Púchovci; mohli ľahko odniesť sebou i spôsob, ako sa stavajú kompy.
   </p>
   <p>
    Tento bačkor zhotovili majstri, morskí tesári v prístave. Stadiaľ ho museli doredikať
         majitelia prievozu na pleso. Urobili podeň osi a kolesá a tak ho teperili mnohými pármi
         volov sem na prievoz. Robota to nebola snadná; ešte šťastie, že cestou nebolo nikde
         prekážok tejto podivnej fúre, ktorá potrebovala toľko miesta, že inou cestou, kde sú tesné
         ulice, krehké, úzke mosty, nebola by nijako prešla.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523340" name="ftn.id2523340">
        1
       </a>
       ]
      </sup>
      <span class="emphasis">
       <em>
        peča… funt… šeling
       </em>
      </span>
      — peča (pesos) bola základnou jednotkou
               argentínskej meny. Obsahovala 100 centavov. Funt a šeling (Pound šterling —
               sterlling) sú jednotky anglickej meny.
     </p>
    </div>
    <div class="footnote">
     <p>
      <sup>
       [
       <a class="para" href="#id2506452" name="ftn.id2506452">
        2
       </a>
       ]
      </sup>
      <span class="emphasis">
       <em>
        Estancia Las Matas
       </em>
      </span>
      (špan.) — Farma, statok Las Matas
               (mata-krovie)
     </p>
    </div>
    <div class="footnote">
     <p>
      <sup>
       [
       <a class="para" href="#id2506465" name="ftn.id2506465">
        3
       </a>
       ]
      </sup>
      <span class="emphasis">
       <em>
        Lago Argentino
       </em>
      </span>
      — Argentínske jazero
     </p>
    </div>
    <div class="footnote">
     <p>
      <sup>
       [
       <a class="para" href="#id2507002" name="ftn.id2507002">
        4
       </a>
       ]
      </sup>
      <span class="emphasis">
       <em>
        leňoší sama archa Noáchova… tá loď, na ktorej Pavel apoštol bol konal
                  cestu do Ríma, keď sa musel uchýliť pre veľké búrky na Krétu, kde sa mu
                  obyvateľstvo veľmi nezvidelo…
       </em>
      </span>
      — Autor prirovnáva loď k Noemovmu korábu
               a k Pavlovej lodi. Podľa Starého zákona Noe — spravodlivý človek si postavil koráb,
               na ktorom sa so svojou rodinou zachránil pred potopou. Podľa Nového zákona apoštola
               Pavla, uväzneného Rimanmi, viezli loďou do Itálie. V nepriaznivom počasí loď
               stroskotala, ale väzni sa zachránili.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504957">
       </a>
       2
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Nový kraj. Posol z krásnych krajov. Noc na Leone. Pohľady na druhú
            stranu. Podnik pri studničke. U priateľov v Trieste. Cesta popod bralá. Príchod, kde nás
            čakali. Noc na podniku a smiešne sny
     </strong>
    </span>
   </p>
   <p>
   </p>
   <p>
    Sme na brehoch rieky, ktoré sú dosť vysoké z tamtej strany; vyzerajú ako moderné
         opevnenia, ktoré sa kryjú pod zem sťa krtove chodby. Brehy nad hostincom sú tiež strmé a
         dosť vysoké, ale pod ním sa znižujú a ulíhajú, prechodiac v pampu. Medzi brehmi tečie táto
         pekná rieka bystro, ale veľmi pokojne a hladko. Vábi námorníka, volá ho, aby sa jej zveril
         bez strachu, že mu bude na pomoci, ako ktorákoľvek iná rieka. Keby tu kde bola Likavka,
         pilní Likavci by sotva odolali takému volaniu. Zhlobili by oni v horách okolo plesa
         poriadne plte, spustili by sa dolu riekou bez strachu až k moru. Doviezli by oni odrazu na
         more celú tú fúru, ktorú musia prevážať úbohé voly horko-ťažko a pomaly. I tu by sa našlo
         Strečno i Margita, ale skúsení pltníci minú i také miesta. Na konci plavby by im ostali
         plte, z ktorých by trámy dobre predali, ako ich kedysi predávali v Komárne, ba až hen v
         Bulharsku, a vrátili by sa zas peší, skadiaľ prišli.
   </p>
   <p>
    Ale už nezvyšuje mnoho času mrhať ho daromnými rozhľadmi. Lepšie bude bedliť trochu
         okolo koní, popriťahovať im remene, aby sa nám bezpečnejšie sedelo. Je už čas rušať, nechať
         prievoz v pokoji. Pôjdeme my našou cestou, kde nás volá robota a sľub priateľovi, prievoz
         nech tu čaká; dočká sa snáď i on svojho Věšína.
    <sup>
     [
     <a class="footnote" href="#ftn.id2505032" name="id2505032">
      5
     </a>
     ]
    </sup>
    Ale by potreboval takého, čo kreslí šedým na šedo. Pampa je veľmi gazdovlivá vo
         farbách, neplytvá nimi ako naši, čo maľovali na Slovensku.
   </p>
   <p>
    Boli sme traja; cesta je vždy príjemnejšia v spoločnosti, než keď si sám, ako musia
         cestovať iní, čo majú menej šťastia než my.
   </p>
   <p>
    Tu na druhej strane, kde, hľa, sme už a kam máme ešte ísť, cesty vlastne nieto; tá, čo
         je, netrvá dlho a ani ten kus, čo je, nie je pod ford. Je tu na všetky strany mnoho piesku.
         Raz som bol túto cestu konal v talige, ale bola to cesta veľmi obťažná a nepohodlná. Kone
         sa cele vyčerpali, ledva sa dokývali na miesto. Na koni sa ide cele inakšie. Vezme sa pampa
         priekom, najkratšou cestou, temer vo vzdušnej čiare. Jazdec v týchto poliach nenatrafí
         nikde na prekážky.
   </p>
   <p>
    Sú to kampy strednej akosti, ale sú akosi smutné. Trávy by bolo, vôd sa vidí už menej.
         Zato je tu mnoho piesku, miestami sú ho celé hŕby; sťahujú sa sem a tam, ako sa vetru páči.
         Ovca na tejto paši zoderie chytro zuby, ostarie pred časom. Vetry jej nasypú do kožucha
         piesku, ktorý tam už ostane, lebo sa nedá vymyť. Vlna váži síce viac, majúc taký prídavok;
         niekto si pomyslí: ,Tým lepšie pre majiteľa, keď je ťažšia, veď sa predáva na váhu.‘ Nuž
         nebolo by to najhoršie, keby na skladoch vlny nebolo roztrieďovačov, znalcov takých, čo ju
         prezerajú, skúšajú, rozpárajú každý bal na strane, rozprestrú i tie gule a prezerajú rúna,
         ba vraj i vlasy vedia kálať. Tí vynájdu navlas, koľko je vo vlne piesku a odrátajú ho od
         váhy. Ešte i tej spravodlivej vlne strhnú čosi z ceny, akoby za pokutu, že nebola čistá.
         Majiteľovi takej vlny ostane samoklam, že mal mnoho centov vlny, ale dajú mu za ňu, akoby
         ich bol mal málo. Ostanú mu vytupené nožnice, ktorých sa viac zoderie, než na iných
         podnikoch; útrovy za dovoz piesku do prístavu, hoci ho tam nepotrebujú, lebo ho sami majú
         dosť. Nie sú utisnutí, aby im ho dovážali ešte z kampa za drahé peniaze. Ostane mu ovca bez
         zubov, ktorá u statkára stratí kúzlo. Mäsiari tiež sa odhrýzajú a šomrú, keď ju vyšetrujú
         po ľadviech; isté jamky, ktoré by mali byť vyplnené lojom, pod ich znaleckými prstami
         ukazujú sa prázdne.
   </p>
   <p>
    Kamp tento mal by byť dobrý pre kajkeny. Tie, ako i husi a kury, hľadajú piesok i kúpu
         sa v ňom. Väčšie zrnká prežierajú pre lepšie trávenie. Tu sa im netreba ďaleko unúvať za
         týmto liekom; majú ho hneď s pašou ako zdravý prídavok. No kajkeny sa sem veľmi neťahajú,
         radšej sa držia vôd a tŕstia na vegách, kde je paša mäkšia. Piesok si vyhľadajú kdekoľvek,
         ak ich chuť naň potiahne.
   </p>
   <p>
    Okolie je tu akosi smutné, bez zvláštnej príťažlivosti. No tam ďalej napravo je zase
         bralo, tiahne sa i ono v nepretržitej reťazi, strmé ako na tamtej strane, hádam i čosi
         vyššie. Na ňom, tušíš, rozkladá sa vysoká pampa, kde budú polia šťavnaté a bujné, krásne
         vegy a kaňadúny plné tučného statku, čo tam letuje, nechajúc túto Paflagóniu
    <sup>
     [
     <a class="footnote" href="#ftn.id2505139" name="id2505139">
      6
     </a>
     ]
    </sup>
    odpočinúť si do zimy; v zime je i ona dobrá. Má mnoho krovia, čo sneh
         nepokryje; pôdu pieskovitú, ktorá vpíja vodu baživo a snehu netrpí dlho. Ovce tu zimujú
         dobre, ostriac si zuby na mäkkú trávu letných pašienkov, ktorá im medzitým rastie.
   </p>
   <p>
    Bolo už po západe slnca, keď sme vystúpili na návršie. Z neho sa nám otvoril cele iný
         pohľad. Roveň široká, zelená, čo sa tiahne na pravej strane dohora, nevedieť ani kam; bralá
         z oboch strán rovne zatvárajú výhľad, pomknúc sa jedno k druhému, aby nedali nazerať, čo
         robia tam u susedov. Čo bolo hneď spomenúť, lebo je najhlavnejšie: po tej vege tečie rieka,
         krásna a veľká, tvoriac mnohé zákruty po tuhozelenej lúke.
   </p>
   <p>
    Ostal som na tom návrší, dnes ako iné razy, keď mi prišiel tento obraz pred oči.
         Pôsobila zakaždým mocne protiva medzi touto bujnosťou a suchopárom kampa, čo sme ho prvej
         premerali. Nie, mater Patagónia tiež nechce byť cele smutná. Má i ona svoje kúty veselé,
         ale zatutlé medzi vrchy a bralá, aby sa mnoho nevystatovali a nedali si pozotierať svoju
         krásu.
   </p>
   <p>
    Prvej nám skrsla neurčitá predtucha, že za braly a kopcami mal by byť iný svet, veselší,
         bujnejší. Nuž spoza tých brál prichádza táto krásna rieka, rozčesnúc ich a nájduc si
         priechod medzi nimi. Nosí nám pozdrav krás, ktoré sa tam skrývajú a nemohli sa prísť
         ukázať.
   </p>
   <p>
    Pod stráňou na druhej strane pri stromovom sade stoja domy, tiež šedé. Pod našimi temer
         nohami tečie rieka; tiež je cez ňu vypätý železný povraz. Na tamtom brehu, temer proti nám,
         kolembá sa loď, ale nie taká veľká, ako tá na Rio Santa Cruz. Táto tu je stará, tá na Santa
         Cruz bola nová. Ak má byť matkou ktorá z nich, tak bude táto tu matka: nepatrná, skromná,
         zaškretá, a tá tam dcéra, urastená a vyparádená. Beztoho vídať v živote také pády, že matky
         ustupujú do úzadia v svojej skromnosti pred krásou a sebavedomím krásnych dcér.
   </p>
   <p>
    Nemali sme veľmi kedy tu meškať, času nezvyšovalo. Začali sme volať na druhú stranu na
         prievozníka, hvízdali, že pritiahneme jeho pozornosť. Bez lode alebo aspoň člna bolo by
         ťažko prejsť na druhú stranu; rieka je to už väčšia.
   </p>
   <p>
    Domky len stoja tiché ako prvej, osamelé, ani psa nevidno okolo nich. Vystrelili sme
         dakoľko ráz z revolvera, naostatok zapálili sme kriak dosť hodný, ktorých i tu bolo dosť
         všade naokolo. Ten tuho zadymil, ale cez hustý dym šľahol plameň, začal šprihať víťazne nad
         stĺpom hustého dymu. Do záhybov brál, čo sú niečo hlbšie, začalo sa vkrádať večerné šero;
         deň je kratší, veď jeseň je neďaleko. Plameň, čo vyšľahol, hodil na okolitú pampu dosť
         mocnú červenú žiaru. Okolo domov tiež sa začalo čosi hýbať; neveľký človiečik vyšiel na
         dvor, s ním malý psík, čo veselo obskakoval okolo neho. Nemôže sa povedať, či je človek a
         pes taký malý naozaj a či nás azda len diaľka klame. Prešli cez vegu a priblížili sa k
         rieke. Človek už nebol tak cele malý. Začal sa hneď mať okolo lode; čosi na nej naprával a
         prekladal z miesta na miesto. Pes, tiež sa ukázalo, nie je cele malý, ale obyčajný
         ovčiarsky pes; ten si šiel ľahnúť na baly vlny, ktoré tam boli rozhádzané.
   </p>
   <p>
    Ostatne i na tomto brehu ich jesto čosi, i čo sú obručami stiahnuté i bez nich, len
         natlačené. Je i karreta pri tých baloch, iste čaká, kedy ju naložia. Nie je to už naša
         obyčajná karreta, nemotorná, o dvoch ohromných kolesách, ale dôkladný voz, hoc niečo snáď
         prikrátky, o štyroch kolesách, ktoré budú pevné, ale zas nevyzerajú tak ťažké, ako sú v
         karretách. Je to voz drabinový, neželeli naň železa vynaložiť. Je vo všetkých čiastkach
         veľmi dobre okovaný.
   </p>
   <p>
    Ako vidno, je tu dosť dôležitý premávkový bod, snáď i uzol, najskôr pre tento prievoz,
         celého tohoto kraja z jednej i druhej strany Leony. Leona sa volá táto rieka. Vyteká z
         plesa Viedma, ktoré bude jedno päť hodín cesty odtiaľto. Vyteká z neho, ako Santa Cruz z
         nášho; odvádza zvyšok vody, s ktorým by si nebolo vedelo poradiť, posielajúc ho susedovi,
         čo býva poniže a musí bez šomrania prijímať také dary. Ako by ich prijal váš sused, čo je
         niže vás, keď by ste mu v povodeň narazili vodu, čo vám zaplavila dvor a hrozí sa vám
         vlámať sa do domu, alebo ho snáď i odniesť, rozhádžuc plot alebo zrub, čo je medzi vaším a
         jeho dvorom. Naše pleso, ako sme videli, poradilo si ľahko s týmto prídavkom, nedajúc sa mu
         ani zohriať u seba. Posiela ho jednoducho o dom ďalej, pampe. Tá sa nenahnevá preto;
         vidíme, ako je smädná neprestajne.
   </p>
   <p>
    Viedma je pleso tak veľké ako naše, ba vravia, že väčšie. Má ľadové rieky i nebotyčné
         štíty naokolo a či iba z jednej strany. Ďalej od neho na sever je zas pleso San Martin, za
         ním idú druhé plesá: všetko články reťaze, alebo ako drahocenné kamene krásnych paterníc,
         ktoré si čudná krásavica, Cordillera, zavesila okolo hrdla. Medzi tými perlami, hľa, ako
         drahocenná stuha, je rieka Leona, ktorú máme pred očima.
   </p>
   <p>
    Naša loď pristúpila medzitým k brehu, obrátiac sa nám nemotorne a trochu i neúctive,
         tiež zadkom, vysadnúc takrečeno na samý breh. Prievozník doniesol povrazy do poriadku, aby
         loď pevne stála, otvoril dvere, vyhodil môstok, čo bude priechod medzi loďou a brehom. Ten
         je tu čosi podomletý. Vošli sme a vtiahli kone na túto pôdu trochu klátivú. Rozkročili sa
         ešte väčšmi, než na predošlej lodi, natiahli šiju, sťaby načúvali skadiaľsi na výstrahu.
   </p>
   <p>
    Len čo sme si našli miesto a dvere sa zatvorili, loď sa zaraz začala hýbať. O krátky čas
         vhrnula do tuhého prúdu, ktorý je oveľa mocnejší, než bol tam na druhej rieke. Loď sa
         rediká chytro, voda jej tuho čľapoce o bok; miestami sa loď chveje, tuho šklbe, sťaby
         chcela roztrhať povrazy, sťa zdurený kôň, keď potrháva uzdu, aby sa vytrhol gazdovi a rútil
         sa po pampe. Ale jej je márne; povrazy ešte držia pevne, drmanie je malomocné; iba kone čo
         strihajú zdesene ušima.
   </p>
   <p>
    Leona je máločo menšia od tej druhej; ale na tomto mieste je prudkejšia. Bez najmenšej
         nehody prešli sme na druhú stranu. Pes obskakuje veselo okolo nás, vítajúc nás sťa čakaných
         hostí.
   </p>
   <p>
    Pri domoch sme rozsedlali kone, pustili ich rovno na tučnú vegu. Pozdravili ju tichým
         zarehtaním. Kôň vyjadruje na ten spôsob svoju radosť a uspokojenie. Ostali jeden pri druhom
         sťa dobrí kamaráti, vzďaľujú sa od domov pomaly a popásajú sa.
   </p>
   <p>
    My, pravda, nemali sme sa tu čomu úfať. Vpadli sme na cudzí podnik neskoro, dávno po
         večeri. Domáci sa už boli zberali tuším na nocľah. V kampe sa líha zavčasu a vstáva sa tiež
         nie veľmi zavčasu. No nič neškodí, že je neskoro; hoc nieto hostinca naporúdzi,
         pohostinstva tu nechybí. Ono nahrádza iné nedostatky; hľadí, aby cestovateľ zabudol na
         nepohodlia a trampoty. Nielen že nahradí hostince, i skvelé hotely: dá cestovateľovi na
         prídavok milé slovo a ochotu. I tu sme dostali každý dobrú posteľ; pravda, na nej iba
         kožky, ale v hojnosti, a dali nám i večeru. Táto večera v kuchyni tohoto milého domu
         chutila nám znamenite: patagónsky guláš z baraniny so zemiakmi, repou a tuším i rizkašou.
         Po jazde smädí tuho: mate nám padlo veľmi dobre po večeri.
   </p>
   <p>
    Dobre sa nám spalo na brehoch rieky Leony. Ale na svitaní sa už rozškrečali kajkeny,
         rozbrechali psi. Hučanie vody dolieha až k nám v posteliach, vystlaných kožkami, na ktorých
         sa dobre spí v guanakových pokrývadlách. Keď sme vstali, naši hostitelia už boli v robote:
         námorník miesil na chlieb, jeho druh podkladal do pece, vystavenej z váľkov, pravda,
         hlinených. Mal roboty dostatok pri tom podkladaní; raždie suchých kriakov, trochu smolnaté,
         blčalo s ohromným praskotom. Človek s rozhorúčenou tvárou pred tou pecou ledva stačil
         podkladať svoje snopky. Pec táto je veľká, dobre stavaná. Domy tiež sú vystavené z takých
         váľkov; tu je, ako vidno, ľahko o ne; hliny je dosť na všetky strany, slnce ich chytro
         vypečie. Malty sa tiež neužíva pri týchto stavbách, ale hlina rozmiesená dobre a na mäkšie.
         Keď taká stavba vyschne, začne pukať. Puklina môže siahať i hlbšie do steny a prst do nej
         sa vmestiť. Hlina sa tiež zbehne pri sušení. Keď sa zjavia také pukliny na dome, netreba sa
         zľaknúť: namiesi sa zas hlinenej kaše, pukliny sa natlačia, dobre poupchávajú a zarovnajú:
         nikto by neriekol, že tam boli. Len by bolo zalepiť trhliny, čo sa udávajú i na druhých
         stavbách, čo vyvádza dômysel ľudský.
   </p>
   <p>
    Kým dohnali kone, šiel som sa poprechádzať po vege. Kŕdle a kŕdle kajken; tie, ako
         vidno, majú tu celý rok svoj jarmok. Čajok sa tu hmýri, ako som ešte nikde nevidel. Teraz
         sa vysvetlilo, prečo sme včera temer celé odpoludnie nenatrafili takrečeno na vtáčka.
         Všetko, čo môže, zletelo sa sem sťa hostia na svadbu, aby zasadli za stoly hotové a pokryté
         bohate. I tu trvá hostina od roka do roka a veľký rákoš. Tráva vegy je celá zdepčená.
   </p>
   <p>
    Náš prievozník dávno vyrozumel, čo za škoda je pre podnik toto ustavičné snemovanie
         vtáctva na tejto krásnej lúke. Ale čo si počneš; všetko na svete domáha sa života a
         blahobytu; hľadí zabrať z neho čo väčší kúsok, nevšímajúc si, či majiteľovi bude z toho
         škoda alebo osoh. I toho vtáctva sa tu naliahlo trochu viac, ako patrí; vedie si tu, treba
         uznať, neskromne: nie ako trpený hosť, ale akoby mu všetko tu patrilo. On háji záujmy
         majiteľa, ako môže. Len tejto jari zozbieral okolo päťtisíc vajec na tejto vege. Zo
         skromnosti som sa ho nespytoval, čo urobil s nimi. Viem, že je premávka trochu nesnadná, z
         jari temer pretrhnutá. Do Krakova ich neposlali; nosiť na koni alebo v košíkoch tiež sa
         nedá takýto tovar. Bola to teda praženica, a musela byť poriadna z toľkých vajec, z ktorých
         z každého vystane aspoň po dvoje slepačích.
   </p>
   <p>
    Stadiaľto nás zas viedla cesta pampou, tiež tak rozsiahlou, ale bujnejšou než včera
         popoludní. Na tejto pampe som videl viac rodín pštrosích, sú to rodiny zdravé a veľké.
         Mladých po desatoro i pätnástoro, poniektoré už i veslovali krídlami, hoc trochu kyptavými
         ešte. Ako vidno, v týchto rodinách nebolo toho roku detských nemocí.
   </p>
   <p>
    Asi po dvoch hodinách takej peknej jazdy pampa nás vysúdila zo svojho lona skoro na samý
         breh plesa. Bralá, čo boli ďaleko od nás napravo, sa k nemu priblížili, na mnohých miestach
         nám nežičili ani miesta na trávniku. Neostávalo nám, ako uchýliť sa na samé nábrežie, neraz
         sa nám prichodilo čliapkať v samej vode; inde zapadať po členky do piesku a štrku, ktorého
         je mnoho po nábreží. Kone sa netešili mnoho, najmä štrku, ktorý nepodkovaného koňa báda,
         ako, neprimeriavajúc nás, keď sme bosí. Miestami sme išli samým bralom, bolo treba sa
         štverať dohora, spúšťať sa zasa nadol príkrymi chodníkmi sťa po krove.
   </p>
   <p>
    Keď sme sa dostali náhodou na taký vŕštek alebo bralo, tu sme sa mohli rozhliadať do
         sýtosti naokolo. Vidiek sa ukazuje stadiaľto veľmi pekný. Zakaždým sa nám rozprestrelo
         pleso, na miestach tak zreteľne sťa dobre otvorená kniha, že netreba iba v nej čítať a
         vyrozumieť všetky tajnosti. Vidí sa nadol, temer do samého ústia rieky, vlastne kde pleso
         prestáva a oddáva, bez čoho sa môže zaobísť, rieke. Bralá druhej strany, musí sa im dať,
         vynímajú sa statne, sú to už vlastne vrchy. Veľkú rozsadlinu kalafatov sme dobre minuli.
         Ona padá sa temer oproti Leone, no braliská, čo sú z oboch strán tej hroznej brány, na
         brehoch nepatrného jarku vyzerajú veľkolepe. Cerro Frias rozložil sa pohodlne vprostred
         kotliny, sťa moriak, keď sa zduje od pýchy, rozčeperí krídla, rafe nimi po zemi a opustí
         mosúr. Jagá sa až sem zo svojho kúta biela rieka ľadová, utúlená v rámci temných vrchov.
         Tento kút je snáď najkrajší, čím sa už ozaj môže honosiť a na čom si môže zakladať druhá
         strana. Kde je pampa? Tej ani nevidno. Pleso sa vyvŕšilo na nej: rozlialo sa víťazoslávne,
         dobre naširoko, nedá sa jej ani ukázať. Briežky, vyvýšeniny, čo sú v pampe, uľahli sa, že
         ich ani nevidno. Iné sú tam prilepené o bralo, dodávajúc mu zaujímavosti, sťaby mu boli
         súčiastkou. Pampa sa kamsi podela, skryla sa, zapadla pred samou záclonou brala.
   </p>
   <p>
    Ale sme tu zase pred podnikom. Jeho stavby sú v úbočí pod samým bralom. Padá nám trochu
         strán cesty; treba sa odraziť z nášho chodníka, ak ho chceme navštíviť; urobili sme i ten
         obchod veľmi vďačne, lebo sme ho nesmeli obísť.
   </p>
   <p>
    Sám domáci pán, majiteľ tohto krásneho podniku, nás prijal, dneska ako vždy, veľmi
         srdečne, možno i šípil čosi, že máme prejsť; vedel, čo máme za pokonávanie pred sebou,
         prečo a začo sa unúvame na túto stranu. Pohostil nás, ako iné razy, veľmi dobre. Slnce tuho
         pripeká, horúčava je veľká v tomto úbočí, kde sa slnce oprelo a bije tuho. Je sparno tu pod
         bralom, ale ani dolu na brehu samého plesa nie je najchladnejšie, bárs by malo aspoň trochu
         chladiť od toľkej vody.
   </p>
   <p>
    Smädilo nás veľmi, lebo od jazdy veľmi smädí; úbohé kone snáď väčšmi ešte, bárs sa
         napájali zakaždým, keď v plese brodili. Tu pri samom dome vyviera spod brala mocný prameň,
         voda mu je studená a čistá ani krištáľ. Tu sme sa hostili my cestovatelia i náš statok na
         tejto dobrej vode. Ona sama zaslúži, aby si sa unúval nie sem, ale i ďalej. Okrem vody
         tento podnik oplýva i mliekom, väčšmi, než ktorý iný; majú mlieka vždy mnoho. Netreba
         spomínať, že bralo, čo je pod nami, zakrýva vlastne, čo je najkrajšieho. Za ním sú krásne
         pašienky, bujné vegy, na ktorých sa darí lichva a tučnie; jesto kráv na výber, pekných,
         zdravých a krotkých, čo majú mlieka nielen pre teliatko, ale i pre osmädnutých pocestných,
         mlieka dobrého, tučného, ako je mlieko len v Patagónii.
   </p>
   <p>
    Je toto podnik zo starších v tomto kraji, je veľmi pekný v každom ohľade. Dobre
         založený, lebo vyrástol z ničoho; sám zo seba totiž a zmohutnel. Nežiaľ sa v ňom zastaviť
         pocestnému. Rád to urobí kvôli majiteľom, ktorí sú temer vždy doma, prijímajú hostí veľmi
         srdečne. Kvôli výhľadu na pleso, ktoré je tu rozložené naširoko, od úpätia tejto úboče až
         na druhú stranu. Kvôli výhľadu na druhú stranu, ktorá stadiaľto vyzerá veľkolepe, ako
         zmálokadiaľ. Konečne kvôli tej studnici, v ktorej je voda taká čistá a chutná ako málokde.
   </p>
   <p>
    Obedovali sme v tomto poctivom príbytku, vzdor tomu, že ešte nebolo poludnie. Pán
         majiteľ sa tiež zberal sám na tú istú cestu, kde my. On ide byť tiež len z priateľstva
         svedkom, čo sa má stať, keď ta prídeme. Taká je obyčaj medzi priateľmi a susedmi. Ide tým
         radšej, že táto cesta padá akosi na čas, keď práce na podnikoch odpočívajú.
   </p>
   <p>
    Jazdil pred nami na peknom vrancovi. Nádhernou postavou, hrdým držaním a srsťou sotva by
         sa zahanbil v Palerme Buenos Aires. Na tomto podniku všetky kone sú také; štíhle, vysoké,
         nohy tenké, strunisté, kopytá malé, chôdza ľahká a elegantná. Hlava prezradzuje, že sú
         lepšieho pôvodu; je pomerne malá, má profil trochu na oblúk, akoby vypuklinu, čo ide sponad
         nozdier trochu oblúkovite temer až po oči. Pohľad im je živý, ale nie divoký. Uši
         neprestajne hrajú a svedčia o vnútornom nepokoji.
   </p>
   <p>
    Pekne sa vyníma dobrý jazdec, ako je náš priateľ, na takom peknom koni. Môj sivý koník,
         chlpatejší, než by snáď vyžadovala letná čiastka roku, s neskromnou štetinastou štetkou, čo
         je v jamke za kopytom, za kopytom, ktoré tiež nie je cele malé, s hlavou čosi väčšou, než
         by dopúšťala súmernosť a elegantnosť postavy, vyzerá môj sivko pri tom švihákovi ako
         skromný mešťan, dobre ustálených zásad a osvedčených obyčají pri vetroplachovi,
         vystupujúcom všade elegantne. Zato i on má svoju hodnotu. Je veľmi poslušný a ochotný; cval
         má ľahký, elastický; sily, vytrvalosti má, koľko mu treba. Keď sa dá do cvalu, dýše voľne,
         nefučí, nepotí sa a je krotký ako jahniatko. Na prievozoch sa držal cele rozumne, sťaby bol
         každý deň v lodi. Na pohľad neoslňuje krásami, ale je koník spoľahlivý, dobrej, patagónskej
         krvi, bez primiešania ktorej druhej. Vzdor skromnému zovňajšku páčil sa mi veľmi; ja som si
         ho vážil, ani čo by bol najkrajší kôň na svete.
   </p>
   <p>
    Cesta sa vydvihla na miestach dosť vysoko. Neraz sme podišli vysoko do grúňa brál, ktoré
         sa tu pomkli už k samému plesu. Na jednom mieste bol úplaz veľmi strmý, nad ktorým ide náš
         chodník; pod nami bolo pleso v značnej hĺbke. Kde ono tvorí čosi nábrežia pod strmým grúňom
         a na ňom neveľká rovinka: na nej sú domce podniku, akoby skryté v pazuche grúňov. Temer by
         sa bol nazdával, že som na brehoch Jadranu, niekde na tej ceste, čo sa spúšťa z vysočiny
         Brača na chýrečné vínonosné pláže Bola, vinice to rozložené na samom brehu mora, obrátené k
         slncu, na ktorých sa rodí povestné víno, ohnivé a hladké dľa chuti, ktoré ľahko oklame
         každého, kto ho nezná a nedá si s ním pozor.
   </p>
   <p>
    Vo vzdušnej čiare sme tu asi proti cerro Comissión. Vyzerá stadiaľto sťa otlak na nohe
         veľkého brala, čo sa rozkálalo, utvoriac tú trhlinu, čo ide z plesa dohora, skadiaľ pozerá
         na pleso vrch „Teta de la china“,
    <sup>
     [
     <a class="footnote" href="#ftn.id2505758" name="id2505758">
      7
     </a>
     ]
    </sup>
    vrch trochu okrúhly, hoci sa nepodobá toľme prsníku, ako by poukazovalo meno,
         ktoré mu gauč vymyslel. Stojí z jednej strany tej trhliny, akoby na stráži. Tou trhlinou
         tečie Centinela; vyviera kdesi pod sedlom a vteká do plesa neďaleko Jelenieho prístavu.
         Touto dolinou, už spomenutou toľko ráz, vyjde sa ľahko na sedlo, a keď sa prevalíš na druhú
         stranu, už si v Chiliach. Tento Príslop má veľký hospodársky význam pre tento kraj. Preženú
         sa cezeň každý rok čriedy, čo idú na predaj. Je to dolina krásna; má pekný potok, všade
         dosť vody; má bujné pašienky až dohora. Na čílskej strane sa cesta spúšťa tiež peknými
         kampami. Statok, čo sa poberá z plesa na jatky, má cestu krásnu a veselú, čo oplýva dobrou
         pašou; dáva statku všetkého, čo si môže zažiadať. Na konci tejto veselej cesty čaká úbohého
         škopca alebo baranca mäsiar s nožom naostreným. I odsúdeným na smrť, keď je rozsudok
         hotový, hľadia tak uhovieť vo všetkom; vyplňujú im žiadosti ba i vrtochy, len aby im
         ukázali, že umrieť je pekná vec, ale i žiť že sa ešte vyplatí.
   </p>
   <p>
    Keď sme sa mali vyrovnať s cerro Frias, cesta sa spustila z brál do nížiny a už sa
         nepustila úpätia brala. Našli sme zase pampu, najprv len pás dosť úzky, ale ten sa začal
         vzmáhať, až sa rozprestrel dosť ďaleko, zatisnúc pleso do diaľky. Stratila sa jeho sláva a
         lesk, ostala nám zase pampa. Tá, len čo sa zmohla, začala sa vzpínať; nechýbalo vŕškov, ani
         ako inde. Najviac je tu krovia, kriaky súce pre ovce, ale sa ich nájde dosť i pre ľudí:
         kalafatové; tých sú tuná celé chrastiny na miestach. Bobule na týchto kriakoch sú veľké a
         mäsité. Mne sa videlo, že sú kalafaty na tejto strane sladšie a chutnejšie, než na tej, kde
         my bývame. I deťom sa neraz vidí, že kaša u susedov je omnoho chutnejšia než doma.
   </p>
   <p>
    Pampa tam napred len čo sa prichytila trochu brala, zaraz urobila prechmat, vohnala sa
         do vody veľmi ďaleko a širokým pásom. No kde sme my, pleso sa nedalo vysúdiť, držalo sa
         tuho svojho miesta; pampa sa mohla iba okolo neho šíriť a tu nechala veľkú okrúhlinu,
         ktorej oblúk, tam, kde ho voda umýva, vystlaný je pekným bielym pieskom, sťaby ho bol
         naosieval, jednakým a zrnitým, ani na brehu Lida. Ba i nebo sa tu podobá trochu benátskemu;
         je dosť tuhomodré, ibaže sa po ňom dvíhajú biele komíny tam nad Avellanedou a čosi i nad
         cerro Buenos Aires, bárs dolu na pampe druhej strany pripeká horúce popoludňajšie slnce.
   </p>
   <p>
    Na pampe, čo sa rozkladá okolo zálivu, černejú sa kriaky, ktorých bude tam temer toľko,
         ako ich je tu, kde sa musíme krútiť medzi nimi, hľadajúc chodníky. Tých je dosť na všetky
         strany, sťa vláken pavučiny; urobil ich statok, rozchádza sa nimi za pašou. Medzi tmavými
         fľakmi kriakov, neďaleko od nábrežia, belejú sa domy, celá malá dedina.
   </p>
   <p>
    Nie sú to šedé domce pampy, na ktoré sme privykli na našich výletoch, ale domky biele,
         kamenné, sťa tam niekde v Dalmácii. I kone popchli, cítiac blízkosť príbytkov. Keď sme
         prebehli popri prvých tých domkoch, už ti je tu náš priateľ Tigre, pes krátkej srsti, nie
         ovčiarsky, ale domáci, mocnej postavy, krátkych uší, ktoré mu vyčnievajú sťa rožky. Je
         farby hrdzavej s čiernymi muškami; ponáša sa čosi na leva. Vystrája veľké šanty okolo nás:
         hádže sa koňom na hlavu a zas letí divo a brešúc k hlavnému domu oznámiť náš príchod. A nie
         nadarmo. Len čo sme zosadli, už sú tu domáci, ako obyčajne, vítať nás v svojom peknom
         domove.
   </p>
   <p>
    Vypytovanie, či je to tá dlhá návšteva, čo sa pripravuje od rokov. Je život v kampe
         pohyblivý; nieto času na vysedávanie na jednom mieste a hovenie si v nečinnosti. Sklamanie,
         keď vysvitlo, že sme sa len chceli ohlásiť v ceste na inú stranu a dlhá návšteva že ostane
         napotom. Vytýkalo sa nám, že sme neprišli aspoň na obed, ale sa udobrili, keď sme sa
         ponúkli na olovrant. I ten sa minul chytro a veselo v tomto pohostinnom dome.
   </p>
   <p>
    Sme na veľkom podniku druhej strany s rozsiahlymi kampy, dobrými pašienkami. Tu je
         Liverpool alebo Triest nášho plesa. Stadiaľto sú parníky, čo už sa môžu odvážiť na pleso, i
         keď je horšie. Tam ležia v zátoke, kolembajúc sa, hotové na cestu na druhú stranu alebo
         kamkoľvek. Neraz previezli i nás do tohto prístavu, keď sme sa k nim utiekli, ak sme mali
         pokonávanie na tejto strane. Treba spomenúť, že všetky tieto člny, ba i veľký parník, boli
         tu vystavené z dreva, ktoré narástlo v tunajších horách.
   </p>
   <p>
    Domy tohoto podniku sú veľmi vkusné a pohodlné, v zime teplé; nefučí do nich zo všetkých
         strán, stavané zo solídneho materiálu, z hlinených váľkov. Tejto bielej, peknej hliny, čo
         je ako v Párnici, nachodia sa tu všade ložiská. Domy sú kryté zinkovými plochami.
   </p>
   <p>
    Mali sme cestu pred sebou, nezbývalo nám, ako odobrať sa od hostiteľov. Cesta išla
         pampou, ktorá na tomto mieste počína práve vnikať hlboko do plesa. Na miestach ideme akoby
         za oponou: briežky, ba i vŕšky sa vtisli medzi nás a pleso, že nám ho zakrývajú. Bralá, čo
         sme sa boli po nich štverali od poludnia, sú tuná už veľmi vysoké a strmé. Po grúňoch čo sa
         nájdu chodníky, sú krkolomné, nebárs je po nich sa štverať na koni. Tu sme cválali bystro.
         Dosť skoro sme i Frias nechali za sebou. Je proti nám pampa veľkého podniku s brehmi
         roztrhanými a lagúnami.
   </p>
   <p>
    Bolo nám tu brodiť cez potok Guanaco, čo sa spúšťa spoza brál dlhočiznou dolinou.
         Rozčesli sa tieto bralá až kamsi dohora, zbierajúc jarky a potôčky z grúňov a bočných dolín
         do potoka, čo ich nesie potom na pampu, rozloženú naširoko na brehoch plesa. Táto dolina,
         skoro ako na Centinele, je pohodlná; jej grúne nie sú strmé, paša na nich veľmi dobrá.
         Tvorí pekný kamp, ktorý ide na vysokú pampu. Žiaľ, je to paša len na leto. Na podzim tam
         hneď napadne snehu, ktorý obyčajne ostane do jari. Majiteľ sa obhadzuje pri prvých
         príznakoch snehu zohnať statok z tohoto nebezpečného miesta. Ísť týmto potokom až k jeho
         žriedlam, prišli by sme na bralá, čo sú okolo plesa Viedma. Je to vraj cesta veľmi krásna,
         rozprávajú tí, čo ju mali šťastie vykonať.
   </p>
   <p>
    Slnce, nachýlené už tuho k západu, oprelo svoje lúče práve do brala, čo nám je napravo.
         Čím ďalej, tým je strmejšie a žiaľ, i suchopárnejšie. Na miestach spod zeme, ktorá sa iste
         zošutrovala, vyzerajú holé braliská Cordillery. Grúň sa neraz vypne, premení sa v kolmú
         stenu zo žulovej skaly. Na bralách bude niekedy kečka, sťa štica nad vysokým, plešivým
         čelom: chrastina alebo fľak pašienka. Na jednom takom fľaku nad strmou skalou pasie sa pár
         guanakov, vlastne sa hádajú medzi sebou pre akúsi pletku. Rehocú sa, ale veľmi jedovate; my
         vyzeráme, kedy sa lapia za pasy. Obzeral som sa dlho na všetky strany spočiatku, skadiaľ
         ten rehot pochodí. Prvý raz, čo som počul guanaka vyvádzať taký škrek; nevedel som sa
         vynájsť, skadiaľ prichodí, kým som ich tamhore nezazrel. Rehot ten sa nepodobá toľme
         víťazoslávnemu rehotu žrebca, ako skôr rapčaniu na tom ohromnom rapčadle, ktoré zamieňa
         zvony na Veľký piatok.
   </p>
   <p>
    Po pampe začínali sa šíriť tône, temená a boky velikánov tak do polovice boli v slnci,
         ale po úpätiach sa už vkrádali tône, keď sme sa už temer vyrovnali s cerro Buenos Aires.
         Videli sme ho z tej strany najviac, kde je Punta Bandera, ibaže Avellaneda zakrýva hodnú
         čiastku jeho grúňov. Ukazuje nám za náhradu bok, ktorý je z tejto strany živé bralisko, čo
         padá temer kolmo do plesa. Na tom brale je prilepený pilier ohromnej Pekelnej brány. Druhý
         pilier, čo je z tejto strany, nie je prilepený k vrchu, čo stojí za ním. Tak sa nám zdalo,
         keď sme pozerali z tamtej strany. Odtiaľto môžeme ho vidieť, ako je, že stojí osebe pred
         vrchom, vsadený do plesa, skala temer holá, čnejúca jednoducho z vody.
   </p>
   <p>
    Pekelná brána! Čo za brána, keď sa nezatvára? Kto by mal Archimedov bod, mohol by ju
         zatvoriť ľahko.
    <sup>
     [
     <a class="footnote" href="#ftn.id2578059" name="id2578059">
      8
     </a>
     ]
    </sup>
    Odrezal by nos a pol hlavy Avellanede a vsadil by ten kus medzi piliere širokým
         koncom dohora. Brána by bola zatvorená dokonale. Nemohli by prechodiť cez ňu člny a lode,
         premávku by bolo treba hľadať po suchu. Zato by bola výhoda, že by nemohol z toho kúta
         vtrhávať vietor, ktorý tak hrozne bičuje pleso a celé okolie. Tak by sme sa mohli odvážiť
         na pleso i v malom člne, lebo je krotké, kým z Pekelnej brány nepočne fúkať.
   </p>
   <p>
    Je vždy nespoľahlivé súdiť o veciach a pomeroch, keď ich nevyšetríš všestranne a
         bedlive. Oko je nástroj veľmi nedokonalý a klamlivý. Ono nerozmýšľa, nemeria; berie veci,
         ako sa mu predstavia. Z tamtej strany videli sme tu dva vrchy, vlastne dlhé reťaze, čo idú
         z juhu rovno na sever temer rovnobežne, a medzi nimi úzka, tesná dolina. Tie dva vrchy a či
         reťaze sú tu, ale tamtá, čo je od Pekelnej brány a či od západu, má nepatrný prívesok,
         vŕštek, ktorý je pol druha razy tak vysoký ako Avellaneda. Stojí sťa čestná stráž pred tou
         reťazou, čo vidno z druhej strany a o ktorú sa zdá byť prilepený, keď tam spredku pozeráš.
         Má sa i o čo prilepiť: je to reťaz mohutná, vysoká a široká. Ten strážnik je podoby
         homolovitej sťa klobúk cukru, tiež skoro tak končitý. No nie je zaobalený, ako klobúk
         cukru, v čiernom papieri, ale po strmých bokoch je krytý chrastím a možno i horou. Vidíme,
         že oko je nespoľahlivý zpravodaj: robí ľahko z muchy vola a z vola komára. Nám sa vidí, že
         tam bude chrastie a krovie a ktovie, či to nebude ozajstná hora. Vrch, čo je za ním, tiež
         je krytý takou horou a či krovím; nie div, že keď pozeráš od Punta Bandera, prvý vrch sa
         cele tratí na ploche toho, čo stojí za ním.
   </p>
   <p>
    Skoro na samom brehu plesa nachodia sa domy a druhé staviská podniku. Vynímajú sa tam
         pekne; z druhej strany nedajú sa rozoznať; ich šedosť mizne vo všeobecnej šedi pampy.
   </p>
   <p>
    Kone už dávno vynašli, že sú to ľudské príbytky, kde čaká hádam odpočinok, sloboda na
         tráve, koniec dnešnej dlhej cesty. Popchli boli dosť tuho, ich cval bol dlhší i
         významnejší, len aby došli čím skôr k priečnym žrdiam, alebo hoci stĺpikom, kde ich
         odsedlajú a pustia do trávy. No my sme len hodili pohľad na prívetivý obrázok a obrátili sa
         dohora. Môj kôň sa zarazil a nechcel veriť, že to má byť naozaj, keď som ho uzdou napravil
         dohora. No keď sa presvedčil, že to nie nedorozumenie, ale ozajstný úmysel, obrátil sa
         poslušne, kam som ja chcel. Kôň gazdov sa rozhorčil; začal hádzať prudko hlavou. Videl
         nášho priateľa, ako sa pustil na svojom krásnom koni rovno k domom; mal úmysel tam zosadnúť
         a prenocovať. Našim koňom bolo mrkotno, že čo dosiahol jeden, nemôžu mať ony. Zdalo sa im,
         že nadnes bolo tej cesty dosť. Plieskali korbáče širokou plochou, i pán správca pošibal
         tuho svojho koňa, kým mu nevyhnal z hlavy márne myšlienky o paši a odpočinku.
   </p>
   <p>
    Obrátili sme sa rovno dohora, kde je tá tesná dolina alebo chodba, ako sa nám zdala z
         druhej strany. Domy ostali naľavo a onedlho zmizli za nami, vlastne za prvým kopcom.
   </p>
   <p>
    Pampa sa dvíha dohora, ponáhľa sa i ona vtisnúť sa medzi tie dve reťaze, čo sú nám z
         jednej i druhej strany, tvoriac vyššie tesnú dolinu. Naľavo je homolovitý strážnik, medzi
         ním a jeho reťazou ostalo ešte mnoho miesta, kde je veľká trávnatá pampa, v nej okrúhla
         lagúna, s vodou čistou sťa krištáľ.
   </p>
   <p>
    Od tejto lagúny až do plesa poza homoľovitý vrch ide bralo, alebo vari skôr skala, veľmi
         malebná, snáď dva kilometre zdĺže, všakovak zhúžvaná a zohýbaná, so skrýšami, trhlinami,
         výčnelkami a hrboly, miesty krytá krovím, inde vysokou riasnatou trávou. I jej bokmi sa
         tiahnú prte, kade statok chodieva za touto chutnou pašou. Cesta je namáhavá trochu, ale sa
         mu neťaží štverať sa tadiaľ, lebo mu táto paša veľmi chutí, čo rastie z rozpuklín brala.
   </p>
   <p>
    My tiež brodíme trávou veľmi vysokou. Tvorí mocné chlpy; siahajú neraz koňovi do brucha,
         chlpy ohromné, že vyzerajú sťa šúpy zbožia, čo postavili hore koncom, jednu k druhej, aby
         sa hádam sušili. Tu sme už vlastne v samej Cordillere. Po týchto poliach prechodia každý
         deň dakoľko ráz pŕšky, za pŕškou vyskočí horúce slnce. Ak sa omešká lejak, prikradne sa
         aspoň hmla; tá tiež necháva po tráve ťažké kvapky vlahy. Nuž vlahy dosť tuná, tráve sa tu
         vodí dobre, že je vysoká, rozrastená.
   </p>
   <p>
    Prišli sme na breh dosť hodného potoka, čo, hučiac tuho, beží tadolu, sťaby sa bál, že
         sa opozdí, alebo že mu je ešte bohviekoľká cesta. A ono ten jeho beh, bárs tak hlučný a
         bujný, trvá cele krátko. Ani sa nenazdá, len keď sa vrúti do plesa, ktoré je toť za prvým
         kopcom. I on skončí svoj beh prvej než sa nazdával; podobá sa žitiu človeka, čo trvalo
         prikrátko, ale za ten krátky čas, čo trvalo, zažilo, vybúrilo sa, vyčerpalo, užilo a
         prežilo; možno i vykázalo väčší úspech a viac osohu, než tie životy, čo tečú pomaly,
         rozvažite a opatrne, vo vymeraných hraniciach, vykázaných určite a prísne osvedčenými
         obyčajami a zákonmi rozumného, rozšafného žitia. Oba skončia, kde majú skončiť, jeden i
         druhý nájdu svoje pleso.
   </p>
   <p>
    No nieto už miesta ani času na rozumovanie. My sme vlastne došli, kam sme sa boli
         vybrali: na podnik „Las Matas“. Netreba iba prejsť tento Jordán a budeme pri staviskách
         podniku.
   </p>
   <p>
    Noc akosi znezrady nás prikvačila, ale zas treba uznať, že nie všade je noc. Nad
         končiarom, čo nám akoby visí nad hlavou, pláva po nebi ružová záplava. Končiar sklonil
         temeno a či čelo nad dolinou, sťaby vyzeral, čo my to tu porábame. I to čelo bolo mu
         červené, a možno sa zahanbil, že nazerá do obloka. Ostatne to porovnanie kuľhá s tým
         pozeraním do obloka, ako každé porovnanie. Toto kuľhá preto, že na kaštieli tohoto podniku
         ani oblokov nieto, ale jesú dvere, ktorými sa dá pozerať do domu. Ale ani tie nie sú z tej
         strany, kde je končiar.
   </p>
   <p>
    Pán správca sám vyšiel skadiaľsi z domov; pomáha nám rozsedlať kone. Nechali sme ich
         tam, kde boli, a už sme ich mohli považovať za pustené do kampa. I zaslúžili po takej
         ceste, držali sa dobre a vytrvali. Sedlá sme zniesli ku kaštieľu, pohodili ich tam, pod
         ústrešie s ostatným riadom. Hneď sa prikmotrili psi, uložili sa na ne, najmä na moje,
         ktorého kožka a koberček boli ostali navrchu. Koberček naschvál, lebo bol prepotený trochu.
         A naostatok nech bedlia na naše veci. Vandrovný svet, čo ide touto hradskou, môže sa snadno
         zatárať k domom a odniesť nám riady tej noci.
   </p>
   <p>
    Prv než sme sa úplne zložili, vôbec zariadili, bolo nám vykonať prvú povinnosť: vyplniť
         sľub, čo sme dali. Prichodilo oznámiť na druhej strane, že sme tu, že cesta vypadla slušne
         a nestalo sa nám v nej ničoho. Ako vidno, telegram dosť dlhý, na ktorý budú čakať; možno by
         nezaspali, keby neprišiel. Telegrafického úradu tu síce nebolo nablízku, ale rady sa nájde
         každej veci, kde je vôľa. Podišli sme čosi do grúňa, zapálili dakoľko kriakov, ktorých tu
         bola celá chrastina. Hustý kúr sa vyvalil z kriaka; ani sa nemal do toho, aby šiel dohora,
         ale ostal visieť nad nami, kým ho neprebil plameň. Rozliala sa z neho tuhá žiara po úzkej
         doline i vyššie po grúni. Tma je dosť veľká; na grúňoch z protivnej strany, čo sú od
         východu, kamp a jeho podrobnosti začali splývať dovedna. Nedajú sa ľahko rozoznať. Oheň sme
         udržiavali chvíľku, keď tu zrazu zablysla iskierka tam kdesi ďaleko, ďaleko, sťaby hviezda
         bola padla do hlbokej jamy tmy. Hviezdička tá poskočí tu i tu, pohasne a zas sa zablyští
         mocne. Odpovedajú nám z tamtej strany, že heslo prijali, že sa dobre majú a nebudú sa
         trápiť. Naši, čo sú na osamelom podniku, zapálili oheň na kužeľovitom kopci, čo je pri
         samom podniku, sťa stráž.
   </p>
   <p>
    Keď sme sa trochu nahrali s ohňom, prenášajúc ho raz sem, raz tam, ako to robili i tí
         tam na druhej strane, že ich hviezdička zablyšťala sa na jednom, zas na druhom mieste a
         neraz i dve i tri odrazu, vrátili sme sa ku kaštieľu. Naše riady pod ústreším boli už pod
         tuhou strážou. Na brčkavej čiernej kožke, čo som mal na sedle a ktorá prišla navrch hŕbky
         pekne hore rúnom, že sa prevetrie trochu tej noci, usalašil sa bez všetkého ovčiarsky pes,
         dosť veľký, tmavej srsti, s bielym lampášom na hlave a s červeným kolieskom nad každým
         obočím. Vyzerá sťa tí úradníci, čo podvihnú okuliare na čelo, keď prestanú kutať po
         lajstroch. Prepotený koberček, čo bol pri riadoch trochu na strane, aby sa presušil, tiež
         je obsadený. Suší ho druhý pes, hrdzavej farby, dosť chlpatý.
   </p>
   <p>
    Uspokojení nad tou prísnou strážou, vošli sme do domu všetci traja, čo sme prikvitli z
         tamtej strany. Priateľ, čo má krásneho koňa, zaviazol na dolnom podniku, tam na brehu
         plesa.
   </p>
   <p>
    V svetlici, ktorú môžeme vziať za salón, spálňu a trochu i sypáreň, našli sme našu
         osobnú batožinu zloženú. Nebolo jej veľa. Každý má to valcovité puzdro s pokrývadlom
         guanakovým, zvinutým do váľka, punč, alebo už nepremokavý plášť, ak by nás kde kúpalo, ako
         sa ľahko stane kedykoľvek a znezrady na tých stranách. Počasie sa tu mení ako v apríli.
         Mali sme v pokrývke zamotané i riadiky na umývanie a česanie, ba i uteráky, ak by nám čo
         takého azda kde chýbalo; fajčivo a druhé také maličkosti pre osobnú potrebu. Gazda doniesol
         svoju maletu: kapsy, čo sú na jednom i druhom boku koňa, akosi pod sedlom a trochu za ním.
         Sú viazané koňovi pod bruchom, aby sa snáď neopáľali priveľmi. Nezabudne ju nikdy vziať na
         takúto väčšiu cestu, veď sa môže do nej položiť kadečo. V nej nosí svoje osobné veci, ale
         dakedy i veci, čo sa týkajú druhých členov výpravy. Poprezerali všetko a našli, že nič
         nechýba; vyšli sme ešte na priedomie, kde síce nieto mnoho miesta, aspoň nie toľko, ako by
         bolo treba pre toľkých ľudí, čo nás sem prikvitlo, ľudí privyknutých na pampu a jej ohromné
         rozmery a priestranstvá. Neraz im je priedomie celá tá roveň, čo siaha od cerro Buenos
         Aires až po Frias. Nuž tu priestoru je málo; hneď od domu takrečeno začína sa spúšťať breh
         do potoka, ktorý práve tu okolo domu hučí mocne, až sa ti zdá, že si nie na patagónskom
         podniku, ale v dakom veľkom mlyne, ktorý pracuje deň i noc.
   </p>
   <p>
    Celú tú noc sa mi naozaj miatlo o ohromných mlynoch, kde sa melie dobrej pšenice na
         vagóny a vagóny, o stôsoch zbožia, čo čaká na mlatbu, vzdor tomu, že mláťačky na vodu
         namáhajú sa deň i noc, aby vyhoveli potrebám toľkých gazdov. O nesmiernom bohatstve
         patagónskej pampy a jej obyvateľstva. Nevedel som si vysvetliť ako, iba som vyrozumel, že
         činní vodní inžinieri vytiahli a obyvateľstvo vykopalo priekopy, čo idú krížom-krážom po
         pampe. Do nich sa naráža voda z Rio Santa Cruz a rozvádza po pampe, polievať a zavodňovať
         zeme. Tými priekopami sa tiahnu ohromné živé ploty vŕb, topoľov, osík, rakyty a brezy,
         ktoré sú ozdoba smutnej pampy a hrádza od hrozného vetriska, čo po nej pustoší. Dala sa i
         patagónska pampa napreteky s bohatými provinciami severu, ako Čubut, Neuqeen, ohromná
         Centrálna pampa, ba i so samou provinciou Santa Fe, žitnicou Argentíny a či Banátom celého
         sveta, sypárňou, ktorej štoky sú nevyčerpateľné. O veľkých stádach, čo sa hemžia na podniku
         Las Matas, idú len a idú bez prestania tesnou uličkou a nedajú sa už ani čítať, najprv
         oviec, ale zas i rožného statku, všetko vyberaných druhov. Shorthorn, ba i smiešny durham,
    <sup>
     [
     <a class="footnote" href="#ftn.id2578446" name="id2578446">
      9
     </a>
     ]
    </sup>
    hovädá ohromné, na krátkych nohách, ozrutná hlava bez rohov, že nemôžeš
         spoďalej rozoznať, čo je to, hovädo alebo medveď. Odkiaľsi sa dostal sem i krásny statok,
         čo sa dochováva na Kraviarsku, na Morave; srsť sa mu leskne ani zrkadlo, a keď sa pohne,
         mäso sa na ňom trasie od tučnoty. O nesmiernych kŕdľoch svíň, čo sa pasú na žaludi, čo
         padá, sám neviem ako, z patagónskeho bučka. O pekných mäsiarskych tovarišoch, urastených, v
         tesných nohaviciach a za sárou nôž s ligotavou rukoväťou, biela zástera pripásaná, ale
         jedným rožkom pribodnutá za pás; košeľa tiež veľmi biela, až sa skveje, jej rukávy vyhrnuté
         nad lakeť. Tvár okrúhla, zdravá, ligotavá, lebo je práve oholená pečlive. Pričesané vlasy
         sa blyštia sťa zrkadlo od pomád a voňavých vodičiek. Prišli odrazu odkiaľsi, vari hen z
         Revúcej, kupovať bravy, že ich pokolú na mieste a očistené, oriadené napchnú na lievče
         svojich vozov a odvezú kamsi na jarmok. O zámožných kupcoch kdesi z Brezovej, čo nosia
         remennú kapsu pri boku a nohavice trochu ligotavé, aby zatušili, že sú bohatí. Prestali
         chodiť za baranmi do Sedmohradska a Moldavska, neviem už pre akú príčinu, a prišli na
         podnik Las Matas kupovať škopce a odvážať železnicou do Paríža, platia funtmi v zlate, čo
         nosia v zamastených kožených mešcoch. Prišli i Mičinci v svojich opaskoch s veľkými
         mosadznými prackami; podajeden má vrkoče, čo mu padajú na prsia. Možno Hrochoťan, čo sa
         zamiešal medzi Mičincov. Zakúpili junce, všetko dvojročiaky, biele a bujné, a pošikujú ich
         na veľký lichvový jarmok do Tornale. Ta sa hotujú ísť Oravci kúpiť statok, ako každý rok
         podjeseň, čo ho budú cez zimu riadiť na maštali. Majú pugiláre nabité, všetko stovkami, čo
         sú poukladané jedna na druhej a stisnuté sťa stránky v knihe. Ako ryčia bravy, čo ich
         vyťahujú za uši mocní mäsiarski psi z teplých chlievov, vystlaných temer do pol povaly
         žitnou slamou…
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505032" name="ftn.id2505032">
        5
       </a>
       ]
      </sup>
      <span class="emphasis">
       <em>
        dočká sa snáď i on svojho Věšína
       </em>
      </span>
      — Jaroslav Věšín (1860 —
               1915), český maliar, tvorca anekdotického žánru, niekedy i so smelým politickým
               zameraním. Čerpal námety i zo Slovenska.
     </p>
    </div>
    <div class="footnote">
     <p>
      <sup>
       [
       <a class="para" href="#id2505139" name="ftn.id2505139">
        6
       </a>
       ]
      </sup>
      <span class="emphasis">
       <em>
        Paflagónia
       </em>
      </span>
      — staroveká krajina v Malej Ázii pri brehu
               Čierneho mora, medzi Halyom a Partheneiom. Označuje vôbec veľmi vzdialenú
               krajinu.
     </p>
    </div>
    <div class="footnote">
     <p>
      <sup>
       [
       <a class="para" href="#id2505758" name="ftn.id2505758">
        7
       </a>
       ]
      </sup>
      <span class="emphasis">
       <em>
        Teta de la china
       </em>
      </span>
      (špan.) — Prse mladej Indiánky
     </p>
    </div>
    <div class="footnote">
     <p>
      <sup>
       [
       <a class="para" href="#id2578059" name="ftn.id2578059">
        8
       </a>
       ]
      </sup>
      <span class="emphasis">
       <em>
        Kto by mal Archimedov bod, mohol by ju zatvoriť ľahko
       </em>
      </span>
      —
               Kukučín tu naráža na výrok známeho matematika a fyzika v starom Grécku, Archimeda
               (okolo 287 — 212 pred n. l.): „Daj mi bod (mimo zeme), kde môžem stáť, a pohnem
               zemou.“
     </p>
    </div>
    <div class="footnote">
     <p>
      <sup>
       [
       <a class="para" href="#id2578446" name="ftn.id2578446">
        9
       </a>
       ]
      </sup>
      <span class="emphasis">
       <em>
        Shorthorn… durham
       </em>
      </span>
      (ang.) — druhy dobytka. Shorthorns je
               krátkorohý dobytok červenohnedej farby alebo bielej farby s červenkastým nádychom. Má
               veľmi dobré mäso a dáva veľa mlieka. Chová sa najmä v Anglicku. Durham je vypestovaný
               v Durhame, kraji na severovýchode Anglicka.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578541">
       </a>
       3
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Pohľady a rozhľady, prechádzka a poznámky a niektoré
            pravdy
     </strong>
    </span>
   </p>
   <p>
   </p>
   <p>
    Nie, nebol to kvikot kŕmnikov, čo ich ťahali z chlievov, bol to štekot a kvičanie psov,
         čo ma prebudilo zavčas rána. Mali čosi medzi sebou, snáď sa ruvali o miesto teplejšie a
         mäkšie, kde by bolo príjemnejšie ležať. Dosť na tom, že sa poruvali veľmi tuho pod stenou.
         Hádku rozsúdil ktosi nakrátko korbáčom: ozvalo sa kvičanie a zavýjanie, ktoré sa na šťastie
         kamsi vzdialilo. Zato opanoval miesto tohto deja hlas človeka trochu ešte chripľavý, ako
         býva zavčas rána, kým sa hrdlo nepreleje dačím teplým a nevyčistí dymom tabaku alebo
         papierovej cigarky, ako sa to stáva po prvých raňajkách. Ten hlas začal svoju robotu hneď
         zrána, všeobecne prijatým a schváleným výkrikom: „Ideš mi ho, kotloš; mater ti taká a
         taká…“
   </p>
   <p>
    Svitalo. Keď sa raz prebudím, čo je i včaššie zarána, zriedkakedy už zaspím, menovite
         keď som na neobvyklom mieste. Začal som sa repetiť, že radšej vstanem, než vylihovať nič po
         nič takto prebudený. Moje šukanie sem a ta, hoci opatrné a veľmi šetrné, prebudilo gazdu,
         ktorý bol prenocoval na druhej hŕbe kožiek, rozostlaných na zemi, a ohlásil sa trochu
         šomravo:
   </p>
   <p>
    „Ja myslím, ešte by sa mohlo spať trochu. Budeme sa motať celý deň ako otrávené muchy.“
   </p>
   <p>
    Obrátil sa na druhý bok, že predíde dobrým príkladom, čo sa mu zdalo, že treba urobiť.
   </p>
   <p>
    No pán správca, čo prišiel s nami z tamtej strany, strhol sa tiež na svojom ležisku;
         sadol odrazu sťa panák, čo má v sebe spruhu a skrčí a vystrie sa, keď ju pritisneš; sadol a
         začal zhľadávať šaty, že sa ide obliecť.
   </p>
   <p>
    „Nemohli sme si odpočinúť, aspoň kým sa rozvidní, ako svedčí,“ zašomral gazda veľmi
         znechutený, no vzdor tomu začal sa i on obliekať.
   </p>
   <p>
    Tak naša noc bola tam a začal sa deň.
   </p>
   <p>
    Obliekli sme sa chytro, lebo sa nám lepšie vyjasnilo medzitým: kde sme, čo sme, čo tu
         robíme. Umývadlo nás čakalo hotové i voda v kanvici. Kto to prihotovil? Ani čo by vo
         veľkých podnikoch! Ba ani tam nebárs. V kampe je každý sám sebe najlepší posluh a sluha.
         Keď ti treba náhodou vody zarána, prečo naostatok nemohol by si jej doniesť sám? Načo sa
         držať, že ti ju kto druhý postaví pod nos? Na podniku Las Matas bolo by najmenej
         neskromnosť vystíhať umývadlá a novomódne kanvice, ba bezohľadnosť, keď voda ide pred dom
         čistá a čerstvá. Príde ti sama bez rozkazu, nečistá tiež zaraz sa odprace sama.
   </p>
   <p>
    Tak sme i urobili. Umývadlo sme nechali umývadlom a s uterákom na ruke vyšli sme na
         priedomie a dolu briežkom rovno do potoka. Vyumývali sme sa do milej vôle, kto ako chcel.
         Čo za rozkoš takáto chutná voda zaraz pred domom, aké bohatstvo a ako chutí! Najväčší dar
         boží v pampe, liek i bohatstvo v dnešných časoch, kde ju počíname trochu ceniť a učíme sa s
         ňou narábať čosi lepšie.
   </p>
   <p>
    Na končiaroch tamhore už plá ranné slnce. Tu dolu sú ešte tiene, miestami husté. Hore, v
         doline roztiahla sa biela plachta, ktorá by nedbala pokryť celú dolinu, snáď by sa odvážila
         štverať sa i po grúni tahore. Nuž jesenná hmla pripomína hustotou, že leto, žiaľbohu, je na
         odchode, môže vypovedať znezrady službu a dať svoje miesto zime. Jej prvé predznaky, prvý
         sniežik, môže nás prekvapiť hocktoré ráno. Bude i nám onedlho ako bačovi redikať sa dolu,
         nadviazať každodennú niť života, tam, kde sa bola pretrhla. Na dušu padá tieň, predzvesť
         iného bytu, z ktorého sme sa boli vyslobodili, pravda, len načas, aby sme sa pritúlili k
         hrudi matky-prírody.
   </p>
   <p>
    Ale načo clivenie a smoklenie, keď sme ešte tu, chvalabohu. Ešte zima nevošla do domu.
         Tam kdesi obchodí poza humná. Nepristane lepšie ísť a poobzerať si, čo sa vyplatí vidieť a
         možno zaslúži náš obdiv alebo aspoň len odobrenie?
   </p>
   <p>
    Najprv sme doniesli, ako svedčí, do poriadku spálňu: kožky sme poukladali všetky na
         jednu hŕbu; budeme sa mať kde obrátiť v svetlici. Pokrývky ostali rozostreté rúnom navonok;
         tak môžu ostať do večera, nech sa prevetrajú. A salón je zase salón.
   </p>
   <p>
    Idúc podstenou okolo domu, vošli sme do kuchyne, ako i kaštieľ, vystavenej zo solídneho
         materiálu, z hlinených váľkov, tiež dosť bielých. Divné je, že netvorí súčiastku domu. Je
         cele oddelená od neho, snáď aby zápach kuchyne nevnikal do chyže. Či sa išlo za módou
         veľkých domov, ktoré tiež rady zatutlajú kuchyňu do ústrania, aby neobťažovala domácich
         napríklad, keď masť horí? A či hádam, keď vystavili svetlicu, prišli na to, že ani kuchyňa
         by neškodila? Dosť ľahko, že sa stavälo dľa potreby: nechceli budovať nazbyt alebo z
         prepychu; zbytok, ako vieme, vo všetkom škodí.
   </p>
   <p>
    Už akokoľvek, kuchyňa je tu, ani cele malá, ani veľmi veľká, hoci nikdy by neškodilo,
         keď sa raz buduje, vystaviť ju priestrannú, zvlášte po takýchto podnikoch, kde domáci
         najviac v nej trávia svoj čas. Je jednoduchá, na štyri uhly. V nej stojí dlhý stôl. Okolo
         dvoch stien lavice: dosky, čo sú na štyroch kolíkoch, vsadených do zeme. Lavice sú
         pohodlné, bárs sedenie je trochu úzke, lebo sú hneď pri stene. Kto chce sedieť veľmi
         pohodlne z tejto strany stola, má pri ruke prázdne kisne, môže sedieť na nich. Kto lipne za
         hriešnym pohodlím a chce sa mu oddávať pri jedení, nech bedlí, keď si ide postaviť tú
         kisňu, či je obrátená dohora dobrá plocha. Na jednej tej ploche trčia klince, čo sú nie
         ešte vytiahnuté, bárs sú trochu ohnuté. Taký klinec sa môže zadrapiť, a hoci len do
         nohavíc, i tak je škoda hotová. Na jednej zas trčí kúsok tej bľachovej obrúčky, čo sa
         pribíja na hrany tej kisne: daj si pozor, ten bliašok dakedy reže ako nožík, ba horšie, má
         na ostrí akoby zúbky.
   </p>
   <p>
    I na stene visí kisňa, iba že jedna z tých väčších plôch je odňatá, takže predstavuje
         cele obstojne kasňu, v ktorej sa držia taniere, šálky a vôbec stolový riad. Jedna strana
         chybí, kde by mali byť dvere. Bárs dverí nieto, je miesto nich záclona, ktorá pokrýva, čo
         je v kasni. Je to záclona z kusa toho vreciska, v ktorom idú baly vlny do prístavu. Látka
         táto cele už privykla svojmu určeniu, pokrýva kasňu veľmi dobre, spustená vždy nadol a
         pribitá klinčekmi na hornú hranu kisne.
   </p>
   <p>
    Na mohutných klincoch po stenách sú rozvešané rajnice, pekáče a druhý podobný kuchynský
         riad.
   </p>
   <p>
    Sporáka v tejto kuchyni nieto, nebolo by ho ani ako doteperiť na túto diaľku. Bez
         sporáka sa dosť dlho zaobchodil svet a vyžil. I dnes ich jesto mnoho takých, ktorým nechutí
         jedlo zo sporáka: prečo by sa nemohlo bez neho variť i dnes na podniku Las Matas? Na to
         varenie treba mať zvláštne nadanie a hodne dobrej vôle. Ohnisko je v kúte cele na zemi,
         ohradené čo z väčšieho zvariakmi, aby sa oheň držal na hŕbe. Nieto na ňom ohrady z
         kresaných kameňov, ako na nízkych ohniskách v daktorých domoch v Dalmácii, kde ešte žijú
         dľa starých obyčají. Ohnisko im je ohnisko, kde sa sústreďuje domáci život. Nieto, žiaľ,
         ani tých dvoch lavíc, čo bývajú okolo ohniska, tvoriac uhol, kde domáci vysedávajú v dlhé
         zimné večery, rozprávajú podivné príhody: o mule, čo sa povlkodlačil, chodí po smrti po
         dedine a straší po nociach svet, ak ide po ulici. O vlkodlakoch a strigách, ktoré tam sa
         nosia, ale nie na omele, majú tam radšej metlisko. Deti sa krčia, načúvajú dychtive; nechcú
         sa dať uložiť ani za svet. Radšej tam driemu medzi staršími od strachu, ktorý sa nedá
         premôcť ani suchými figami, čo im mať sľubuje, aby ich prilákala do postele. Horia polená
         čezmíny alebo pníky olivové; v dyme sa údia šunky, rebrá len málokedy. Často sa údi i
         solená baranina. Tu i tu sa i pečú rezníky tej šunky alebo údeniny nad žeravým uhlím: vtedy
         je čas, že krčah musí kolovať medzi tými, čo sedia a vyhrievajú sa na tých laviciach: krčah
         ťažký, hlinený, ktorý bol v horúcom popole, aby sa rujné vínko priteplilo trochu. Víno je v
         zime pristudené a mohlo by zaškodiť; vieme, že pivnica máloktorá má sklepenie, a vystavené
         sú nad zemou. Zima sa vtiahne do nich ľahko, víno sa ochladí i väčšmi než mu prichodí dľa
         znalcov.
   </p>
   <p>
    Zato i na tomto ohnisku praští temer neprestajne prívetivý ohník zo suchého dreva. Čo je
         tu hodno veľký peniaz, je, že o drva nieto núdze: vidno na všetky strany mŕtvoly stromov,
         prevŕhaš sa na ne na každom kroku. „Pohorelá“ je i tu, vyhorená hora, z ktorej už neostali
         ako suché sochory, čo trčia do neba; nuž ani netrčia všetky, mnohé sa povaľujú po zemi.
         Tomu sa môže ďakovať, že sa udržuje tento ohník ustavične, ak nie živý, teda aspoň utajený
         pod popolom, sťa ten tak spomínaný vestálsky v starom Ríme. No tu nepečujú oň vestálky.
    <sup>
     [
     <a class="footnote" href="#ftn.id2578905" name="id2578905">
      10
     </a>
     ]
    </sup>
   </p>
   <p>
    Na ohníku je tetera i teraz s vodou, ktorá besne vrie, socajúc paru cez tenkú rúročku,
         lebo para nemá kadiaľ inde vychodiť; keďže jej je mnoho cez rúročku, dymí tiež tuho. Pri
         tetere je kanvica na kávu: tá istá bude, čo bola dnes ráno pri umývadle, alebo hádam jej
         mladšia sestra. Máme i veľkú novinu: mlieko na tomto ohni vo veľkom hrnci. Práve sa počína
         fúkať a nadúvať; akiste od jedu, že je pri ohni. Nadvihuje kožtičku, čo mu je na hladine, a
         číha za chvíľkou vybúšiť znezrady z hrnca, zaliať oheň a ak zahynúť v ňom, teda zahynúť,
         nech si nikto neoblizuje gamby. Tou istou cestou rozšíriť hustý smud prihoreniny, nielen po
         kaštieli, ale i po celej doline. No nestane sa nič takého. Kľačí pri ohnisku kuchárka, čo
         tiež má oči; bedlí a číha, čo má mlieko za lubom. Gauč je tá naša kuchárka, ktorý, ako
         vidíme, vzal varenie na svoju hlavu, na ktorej je nie čiapka, akoby sa vyhľadávalo, ale
         klobúk farby cele popolavej so strieškou veľmi širokou pomerne. Takú sa ju v kampe
         nevyplatí nosiť pre ten vietor; okrem toho taký klobúk prituho zaváňa mestom a jeho
         ovzduším. Ostatne klobúk sa už vpravil do pomerov v kampe, privykol na hlavu svojho gazdu,
         kde našiel kerenciu dľa vôle a drží sa jej oddávna. Poznať to po všetkom. Po stužtičke
         úzkej, čo ho opása naokolo a ktorá sa vyrusala na miestach. Dno urobilo tiež svoje záhyby,
         bohvie odkedy držiac sa ich verne. Hrany tých záhybov sa odreli, na nich látka stenkla
         temer ako papier. Len okamih nedopatrenia, a na hrane sa urobí rozpáranina, ktorou by sa
         veľmi vďačne vystrčili svetlé vlasy gaučove, sťa vlna cez trhlinu vreciska. Ba skôr ešte.
         Vlna je mäkká, kdežto gaučove vlasy trčia výbojne na všetky strany.
   </p>
   <p>
    Ako tak kľačí, spoza pása tam od chrbtovej kosti trčí mu rukoväť hrozného noža, vybitá
         mosadznými klinčekmi a všakovými kolieskami. Šípi on dobre, čo mlieko zmýšľa; keď malo
         vybúšiť, odtiahol ho rúče od ohňa, že odrazu skrotlo a opľaslo. Keď už mlieko bolo v
         poriadku, sňal vrchnák z kanvičky a podložil ju pod vrecúško akoby začadené, lievikovitej
         podoby. V ňom je múčka kávy, tmavá a voňavá, ktorej len toť čo namlel na mlynčeku, čo je
         pribitý na stene tam pod kasňou. Do vrecúška leje vriacu vodu pomaličky z tetery, až začala
         z plátna vymokať tmavá šťava príjemnej vône, čo kvapká rovno do kanvičky. Voda prešla cez
         zomletú kávu, čo bola vo vrecúšku, a vymoká hotová čierna káva.
   </p>
   <p>
    „Páni, nech sa vám ľúbi!“ podáva nám rad-radom šálky hotovej kávy s mliekom, vsypúc do
         každej po dakoľko lyžičiek cukrového prášku, radšej viac než menej, podnik unesie.
   </p>
   <p>
    Popíjali sme si kávy, ktorá, ako sme videli, nebola falšovaná. Vo vrecúšku je vždy
         dobrá, čerstvá káva a v dobrej dávke. Čo koho do toho, že jej bolo radšej viac ako menej?
         Podnik vydrží. V sypárni, vlastne v salóne jej je ešte vrece; po sklepoch kdekoľvek alebo v
         hostincoch všade jej majú na vrecia, môžeš jej kúpiť.
   </p>
   <p>
    Gazda vypil kávu a tuším zabudol si všimnúť, či bola dobrá alebo zlá. Zamračil sa čosi,
         nebodaj mu niečo sadlo na nos, hoc nevraví, čo. Ah, už vyšlo šidlo z vreca! Okolo ohniska
         pri tých zvariakoch ležia psi, ani čo by ich bol nastýbal. Ba ako im nepraskne oheň alebo
         nefrkne uhlík do kožucha! Gazda pozerá do toho ohňa zamračene. Rád vidí psov, ale pri
         robote; povaľači a popelvári sa mu bárs nepáčia. Medzi nimi vidno i štence ozaj osvedčenej
         ovčiarskej krvi. Z nich sa vykľujú znamenití robotníci, keď majú dobrého majstra a kazára,
         čo ich drží v reze. Vedie gazda iste v mysli komput: koľko mäsa spotrebujú toľkí povaľači,
         nič po nič, bez všetkého úžitku.
   </p>
   <p>
    Po káve vytiahol papierovú cigarku z tej knižočky. Nezapálil ju zápalkou, ako je obyčaj
         všade po svete, i v samom kampe. Prihol sa k pahrebe a vybral si dlhú triesočku, čo dobre
         horela. Tou triesočkou popapral na tom mieste, kde bolo uhlie žeravé, pekne na bielo;
         uhlíky odrazu prskli na všetky strany. Rozospatí psi skočili na rovné nohy a s odutou,
         ospalou papuľou vytratili sa z kuchyne.
   </p>
   <p>
    „Psov máte hodne,“ poznamenal ako mimochodom.
   </p>
   <p>
    Vošiel do kuchyne pán správca podniku; vrátil sa on už z kampa, kde šiel za tropillou.
         Veru tak. Nie sme v Las Matas, tých druhých: tuná pán správca rozkazuje najviac a urobí si
         sám, čo rozkáže.
   </p>
   <p>
    „Dali ste kávu?“ pýta sa gauča.
   </p>
   <p>
    „Akože,“ odpovedá on, vytierajúc vechtíkom, okrúteným okolo varešky, šálky, ktoré sú,
         pravda, len bľachové.
   </p>
   <p>
    Porcelánové by sem neprišli zdravé. Vytiera i lyžičky cínové, ktoré práve bol poumýval.
   </p>
   <p>
    Kedysi, v tých časiech, keď mal svoje miesto v občianskych kruhoch, zaujímal postavenie,
         ktoré mu prináleží, mal on vlastne i meno a priezvisko, čo sa užívalo pri takomto oslovení;
         no tu v kampe sa meno zanedbalo a on ostal len „vy“ a „ovčiar“. Zato sa mu ani vlas
         neskrivil na hlave, ktorá ešte vždy má občiansky a či mestský klobúk.
   </p>
   <p>
    Ja som oceňoval, obzerajúc sa takto po kuchyni, na koľkoraký spôsob dajú sa upotrebiť
         isté predmety na niektorých podnikoch. Napríklad v týchto Las Matas väčšina domáceho riadu
         pochádza z tej veľkej nádoby, čo je z bľachu dosť mocného a dobre letovaného, v ktorej sa
         rozosiela po kampe tekutina, čo z nej pripravujú liečivé kúpele prašivým ovciam. Tú
         tekutinu dorába veľká anglická firma Little, ktorej výrobky sú pochvaľne známe po kampe.
         Rozpíliš takú bľachovicu na dvoje a už je šaflík. Ak jedna čiastka ostala plytkejšia, tá
         nádoba, čo z nej vyšla, môže byť vahan, umývadlo, ba v čas tvŕdze i misa. Do takého vahana
         prevŕtaš dierku jednu proti druhej v súmernej vzdialenosti, pretiahneš cez ne kus hrubšieho
         drôtu, čo zvýši napríklad od ohrádzania, a už máš kotlík s drôteným oblúkom, na ktorom môže
         visieť nad ohňom. Vybiješ z takej bľachovice iba jedno dno, prevŕtaš tiež tie dve dierky
         jednu oproti druhej, pretiahneš i cez ne ten drôt, čo sa ohne rúče do oblúka, a máš cele
         poriadnu putňu, v ktorej môžeš nosiť vodu z potoka. V salóne v jednom kúte stojí tiež taká
         medenica na dosť vysokom podstavci, urobenom z hlinených váľkov. Dno má jedno i druhé, ale
         na jednom boku má vyseknutú dlátom ako zásterku, i vysokú a dosť širokú, ktorá sa dá
         prehýbať sem a tam, tvoriac akoby dvercia, ba má i z drôtu urobenú slučku, čo sa môže
         zakvačiť za háčik z prihnutého jazýčka, čo vysekli z bľachovice. Pod tou zásterkou je
         urobená zase druhá, práve tak široká, ako tá, čo je nad ňou, iba že je omnoho nižšia,
         tvoriac dvierka nízke a dosť široké. Z horného dna vychádza rúra, čo ide povalou a na samý
         pôjd: a máte hotovú piecku. V zime, istý som, ani vy by ste ju nezohrdli. Mlieko, čo sme
         dnes užili pri káve, doniesli z dolného podniku tiež v takej nádobe s drôteným oblúkom.
   </p>
   <p>
    Vyšli sme z útulnej kuchyne, lebo nemali sme v nej čo hľadať; trochu i z prinútenosti.
         Jedna trieska a či hrča trochu bútľavá začala nás hostí bezohľadne vykiadzať, sťaby sme my
         boli včely a kuchyňa klát. Keď sme vyšli z kuchyne, pri samých jej dverách našli sme stavbu
         zo solídneho materiálu. Je vcviknutá medzi kaštieľ a kuchyňu tak zručne, že zatvára úzku
         uličku, ktorá bola medzi tými dvoma stavbami. Má i kupolu, vykrojenú veľmi súmerne, spoza
         ktorej tam odzadku vyčnieva komín dosť vysoko ponad ňu, tiež zo solídneho materiálu. Tu
         spredku na štvorhrannom, dosť vysokom podstavci tej kupoly sú železné dvercia, urobené
         akiste z medenice, vlastne jej bľachu, vykovaného dorovna. Keď otvoríte dvercia, vidíte, že
         je to pec, vystavená veľmi dobre, sťaby bol urobil na ňu nákres nejaký skúsený pekár.
   </p>
   <p>
    „Dobrá je to pec,“ pochvaľuje dielo pán správca, ktorý bol tiež náhodou pri nás. „I tú
         urobil náš ovčiar.“
   </p>
   <p>
    „A pečie dáko?“ pýta sa gazda.
   </p>
   <p>
    „Nemajú nikde takej pece. My tu jeme chlieb ako v Buenos Aires,“ ubezpečuje pán správca.
   </p>
   <p>
    A naozaj, napadlo mi hneď včera večer a dnes pri káve, že chlieb na tomto podniku je
         veľmi dobrý, veľmi dobre vypečený. Má i on svoju váhu, musí sa mu dať: krajec zaváži ako v
         Buenos Aires azda celý bocheň. Nuž ale my nie sme tu na to, aby sme žalúdok šudili,
         napchávajúc ho dierami, čo sú v chlebe, aby zas o chvíľu skučal, že v ňom svitá. I v Buenos
         Aires pečú takýto „domáci“, čo, chvalabohu, vydrží v žalúdku od jedného jedenia do druhého,
         čo je i jeho povinnosť.
   </p>
   <p>
    „Koľko popola!“ pohanil gazda, dupkajúc trochu po zemi pred tou pecou. Zodvihol sa hustý
         kúdoľ prachu a iste i toho popola. Ten oblak siaha nám vyše pása a ešte sa dvíha vyššie.
         Gazda na šťastie nechal tak dupkanie. Ale s vytýkaním neprestal. Prebudili ho privčas, zato
         je vari tak nechutný. „I psi sú vám samý popol. Čo majú vylihovať okolo pahreby?“
   </p>
   <p>
    Pán správca na šťastie vedel i nedopočuť, i teraz ak i vošla na jedno ucho, na druhé
         vyšla tá výčitka. Tak len odpovedal, čo počul dokonale:
   </p>
   <p>
    „To je piesok, a nie popol. Lebo tu je kút medzi domom a kuchyňou. Keď duje, vietor sa
         tu krúti a nahádže piesku. To je všade, kde je závetrie.“
   </p>
   <p>
    Aby sme videli, ako je tu, keď je vietor, zadulo práve vtedy odkiaľsi, a už sa nám
         nasypalo piesku plné oči a ústa, lebo prišiel bol znezrady.
   </p>
   <p>
    „Bolo by tu ešte-ešte, keby nie vetrisko,“ pochvaľuje si pán správca, vytierajúc fúzy,
         do ktorých mu tiež bolo nasypalo toho piesku. „Keď zaduje, i kuchyňu prichodí zatvoriť, čo
         nám dym tisne nazad do nej a hádže piesok do hrnca.“
   </p>
   <p>
    Vyšli sme z toho nedobrého kúta, ktorý neviem načo ho bolo treba urobiť. Pec mohli
         postaviť hocikde inde, nebolo ju treba vtískať do kúta medzi kuchyňu a kaštieľ.
   </p>
   <p>
    Vonku sa čosi prečistilo. Hmla uletela kamsi ani gáfor; nad nami je čisté modré nebo. V
         lete by nemohlo byť čistejšie. Hľa, odkiaľ duje! V brale, čo je oproti nám, čo od západu
         ohrádza našu dolinu a je v strane Cordillery, nachodí sa trhlina až do úpätia brala. Tá
         musí sa otvárať na chodby a doliny, ktoré vnikajú na západ medzi štíty, pokryté snehom,
         snáď do srdca samej Cordillery. Týmto priesmykom, urobeným v našom brale, ide sa, ako
         vysvetľuje pán správca, „dnuka“ do ríše veľkých vrchov, krkolomnými cestami, po grúňoch a
         bralách. Je to teda tiež taká Pekelná brána, ibaže na suchu. Cez ňu oddychuje Cordillera a
         socia do tejto tesnej doliny, čo sa dnu vyvarilo. Prechodia tesnými chodbami prudké vetry,
         pometú pampu, bralá a piargy; piesok nesú rovno semka a ukladajú hodnú jeho čiastku v tom
         kúte pred pecou podniku, kde sa trochu poskrúcajú ešte a zamrú.
   </p>
   <p>
    „A kto vystavil domy?“ pýtam sa pána správcu.
   </p>
   <p>
    „Náš ovčiar. I pec on vystavil. On je na to dobrý majster.“ pochvaľuje pán správca.
   </p>
   <p>
    I my sme uznávali vlohy, ale nebolo nám cele jasné, načo bolo stavať dom práve pred túto
         dieru, na úder vetru, ktorý z nej duje a najväčšmi do kaštieľa, pred ktorým robí krútňavu a
         donáša predeň celé hŕby piesku. Ale radšej sme mlčali. Beztoho nás čaká tropilla.
   </p>
   <p>
    Pristúpili sme ku korralu, kde bola tropilla. Pán správca odskočil k domu a gazda mi
         riekol:
   </p>
   <p>
    „Dom bolo vystaviť trochu povyššie, a nebolo by doň dulo.“
   </p>
   <p>
    Ja by bol na to vďačne prisvedčil, ale na dom a miesto, na ktorom ho zbudovali, zabudol
         som. Začal ma korral veľmi zaujímať. Bol to vlastne len symbol korrala, nie korral
         ozajstný, vyvedený v skutočnosti: označenie, na ktoré by bolo napísať: „Tu je korral.“
         Ohrada je drôtená a cele nízka. Kone na šťastie vedia, že je na to, aby v ňom ostali, keď
         ich dnu zatvoria; vedia i to, že ich v ňom majú i chytať pod ohlávku. Neprotivia sa týmto
         povinnostiam, vlastne už obyčaji, na ktorú dávno privykli. Ani jednému nezíde na um hľadieť
         preskočiť; ani jahňaťu nebolo by privysoko, keby tu chcelo preskočiť. Gazda sa usmial, ale
         nepovedal ničoho.
   </p>
   <p>
    Dali nám najlepšie kone z tropilly; bolo mnoho ochoty z ich strany a nám úžitok neveľký.
         Všetky sú najlepšie, jednaké totiž. Priviazali sme ich predbežne o stĺpik a podišli sme
         trochu dohora, smerom k tej Pekelnej bráne. A tu zase jeden kaštieľ, ale na tomto chýbajú
         daktoré plochy z krovu, iba čo steny stoja nedotknuté. Vošli sme do budovy; našli sme izbu,
         pri nej kuchyňu. Táto cele primerane je väčšia než izba, ba je priestrannejšia než nová, čo
         vybudoval náš ovčiar. Boli sme sami, pravda nemohla nikoho uraziť a gazda ju netajil.
   </p>
   <p>
    „Načo bolo stavať nový dom, keď tento bol ešte súci? Stavali dom a nemali korrala pre
         kone! Tu máte ohnisko, pri ňom je tá diera, čo ide popod stenu; mohla sa pošiť veľmi ľahko.
         I tú vyhriebli psi, čo sa držia okolo ohniska. Toľkí psi podaromnici na podniku, to je
         veľká zhuba…“
   </p>
   <p>
    I druhé veci pospomínal. Nebolo osohu, či ich spomínať alebo pohodiť a zabudnúť. Stalo
         sa, čo sa stať malo. Škoda je hotová, výdavok urobený. Kaštieľ nový je na mieste, zo
         solídneho materiálu k tomu. Čo preto, že nieto na ňom obloka? Dvere sú dobré; drž ich
         otvorené a svetla ti bude dosť v izbe. Cez oblok by ťahalo v zime; oblok zaberá miesta;
         prekáža pri rozdelení náradia. Starý kaštieľ bol cele skromný, vystavený z ľahkého
         materiálu, hádam i priľahkého. Dakoľko kolíkov do zeme, medzi nimi vypäté drôty, ako na
         plotoch,; na tie drôty sa prišijú kočiane z kriakov alebo z dlhej trávy v snopkoch tenkými,
         hybkými drôtmi. Steny sú na ten spôsob upletené z trávy. Keď sú hotové, zapáckajú sa zvonku
         a zdnuka riedkou kašičkou z hliny, dobre namiešanej. Tráva zlepená s hlinou tvorí jednotnú
         hmotu, dosť tuhú a mocnú.
   </p>
   <p>
    No vzdor tomu taká stavba je i trochu krehká, lomivá tiež; je i privzdušná vari na tieto
         kraje. Pred vetrom nemôže byť veľmi bezpečná. Bárs je prišitá kolmými drôty do zeme, aby
         mala viac bezpečnosti, nemôže to stačiť, keď ju postavíš práve na miesto, ako túto
         postavili, kde vietor bije najmocnejšie. Najhoršie, že náš ovčiar pri novej stavbe nevyhol
         tej istej chybe: postavil ju, kde vietor bije tuho, a ešte urobil ten zlý kút, kde sa
         vietor krúti. Dvere domu obrátil, kde je najväčšia krútňava vetra a piesku hustý oblak. Pri
         starom kaštieli bolo najhoršie, že dali psom podhriebsť stenu, práve tú od vetra. Cez dieru
         sa vtieral vietor do izby a zväčšoval ju zo dňa na deň. Že to urobili psi, ľahko si
         predstaviť; majú tu obyčaj držať sa najviac okolo pahreby, snáď preto, že je väčšia zima
         než inde. Keď bola diera urobená, ostatok bol už chytro hotový. Prudké údery vetra, čo
         vtŕhal do domu otriasali stenou do základov; polámali steny, roztriasli ich na prvotné
         prvky. Div ešte, že dom nerozniesli a nerozhádzali po doline.
   </p>
   <p>
    Toto sú už otázky z oboru stavebníctva. My sme neprišli na Las Matas odobrovať stavby
         hotové, alebo ich haniť; menej ešte dávať naučenia, predpisovať zásady a smery v takom
         odbore, čo je ďaleko od prvotného cieľa našej cesty, a to pánu správcovi a nášmu ovčiarovi,
         ktorí poučenia nepotrebovali a snáď neboli by ho ani prijali od osôb, čo náhodile natrafili
         na ich podnik. Vrátili sme sa k tropille, čo bola ešte v korrale. Ostalo tam štyri-päť
         koní, tých, čo nemali dnes čo robiť. Tropilla nie veľká pre podnik, a čo je hneď nie z
         najväčších. Na veľkom podniku tamtej strany jednoduchý ovčiar, čo býva na brehoch Mitre, má
         pre svoju obsluhu osem obstojných koní. Asi toľko bude ich mať i ten ovčiar, čo má domec na
         Lago rico, popri ktorom sme prešli dakoľko ráz pri výletoch k Ľadovej rieke. Ovčiar, čo má
         dom pri Angosture, má ich toľko, koľko sám chce. Berie si ich z tropilly na podniku. Roboty
         na podniku sú naliehavé, vybavujú sa súrne, ako nadchádzajú, netrpia odkladania. Kone sa
         premieňajú, aby sa pracovalo s vypočinutými. Hlavná tropilla, čo má správca do robôt pri
         ruke, obnáša vyše štyridsať koní, čo s tropillami ovčiarov tvorí dosť pekné číslo koní. Iné
         podniky na plese majú hádam tropilly pomerne väčšie, než spomenutý podnik. Neodhŕňajú sa
         ich držať, bárs kôň vypása kampy, spotrebuje mnoho trávy; tak sa zdá, za šestnásť oviec. A
         v tom majú tie podniky pravdu. Kôň hodnotu kampu dvíha, predstavuje na podniku to, čo
         rieky, kanále, cesty a železnice predstavujú v krajine: sú hlavný alebo skôr jediný
         pohodlný a spoľahlivý premávkový prostriedok. Čím je krajina bohatšia na premávkové
         prostriedky, tým väčší je blahobyt, šťastie, ba i spokojnost jej obyvateľstva.
   </p>
   <p>
    Robota koňa v kampe je tuhá a namáhavá. Keď ho osedlajú, pracuje najviac celý deň, do
         úmoru a vyčerpania síl. Kôň, čo žije o paši, nemá v sebe tú zásobu síl, ako kôň, držaný na
         stajni, kde sa kŕmi sústavne a riadne, dávkami sena a ovsa. V kampe si krm zaopatruje on
         sám; krm ten nenie ani záživný, ani taký bohatý, ako krm v stajni. Preto keď sa raz vyčerpá
         v tuhej robote, musí mať pokoj dakoľko dní, aby sa zotavil a nahradil stratu síl. Podnik
         hľadí držať hodne koní, aby bolo čím vymeniť ustaté, kým sa zotavia. Nenie to vystatovanie,
         márna pýcha alebo prepych, keď sa podnik snaží mať mnoho dobrých koní; je to vec rozumná,
         nevyhnutná, ak nechce, aby mu roboty viazli alebo práve zasekli, keď by mali byť
         najrýchlejšie.
   </p>
   <p>
    Ak hľadíme na veci z tohto stanoviska, mohli by sme povedať, že táto tropilla je
         nedostatočná, nemá toľko koní, koľko ich treba pre dobrú obsluhu kampa. Ale je i trochu
         smutná. Nevidno v nej koňa pohľadu veselého, bystrého, ba ani divokého. Odriekanie,
         tichosť, pokora, vôbec vyhorené vulkány. Stoja na troch nohách, zadná podtiahnutá, hlava
         opustená, ba tuším i uši chloptavé. Gazda zasyčal na ne, akoby divá mačka; nevidno že by sa
         bol daktorý strhol alebo snáď zľakol. Podriemkávali ďalej, akoby sa ich tá vec netýkala.
         Gazda sa len zasmial.
   </p>
   <p>
    Mňa zarazilo, že skoro každý má na jednom alebo druhom bedre jazvu, daktorá veľmi hlboká
         alebo tuho sfercovaná. Gazda sa len zasmial zase, keď som sa ho spýtal, čo je to.
   </p>
   <p>
    „Marca león!“
    <sup>
     [
     <a class="footnote" href="#ftn.id2579670" name="id2579670">
      11
     </a>
     ]
    </sup>
    odpovedá nakrátko, čo znamená, že león to bol, čo porobil tieto znaky. Dodal
         iba toľko: „Musí to byť tuná pekné miesto!“
   </p>
   <p>
    Nuž áno, skoro každý si odniesol znak v boji s leónom, ako sa volá patagónska puma. Nemá
         sa prečo volať lev, zbabelec a slabúch, čo si nevedel rady ani s takouto tropillou. Všetky,
         čo sú s tým znakom, vyviazli z boja, majú pamiatku a môžu sa chlúbiť tými ranami. Hádam
         preto driemu teraz tak opustene, lebo v noci nemajú pokoja ani sna, vyčkávajúc neprestajne
         zákerný nápad nepriateľa, ktorý obchádza, hľadajúc, koho by zožral.
   </p>
   <p>
    Osedlali sme kone a vysadli. Pán správca sa tiež vybral s nami. Šli sme hore dolinou;
         veď inde ani vlastne nieto kam ísť, i keby sme chceli. Grúne z jednej i druhej strany sú
         vysoké a strmé. Dolinou hučí potok, ten, čo ide popri kaštieli. Všade hučí temer jednako,
         všade mu je vdolinu. Dodáva doline veselosti a života svojím hučaním. Všade rozosiate fľaky
         mŕtvej hory. Sú dosť husto jeden pri druhom, ale nie v súvislom kuse. Taká hora je veľká
         výhoda pre podnik, vlastne tých, čo na ňom zimujú. Majú sa pričom ohriať v zime; v zime tu
         musí tuho priťahovať. A z druhej strany ktovie, či je taká veľká tá výhoda. Priveľké teplo
         v domoch a tuhá zima tamvon je pracovnému ľudu veľké lákadlo a pokušenie ostať pri ohnisku
         a vyhrievať sa, miesto ísť za robotou.
   </p>
   <p>
    Tráva je vysoká, byľnatá, hustá a veľmi zelená. Vidno, že prechodia pŕšky podchvíľou.
         Dobre ovciam na takej paši, len škoda, že trvá iba cez leto a nie celý rok. Ovce, len čo
         nás zočia, nevyčkajú, ale sa rútia za horúca do grúňa.
   </p>
   <p>
    Prešli sme temer celú dolinu až dohora, majúc vždy potok napravo. Keď nám už doliny
         neostávalo, iba malý kúsok, prešli sme cez potok a dali sa na druhej strane hore grúňom. I
         v grúni všade vidno pašu bujnú a vysokú. Celý bok je pokrytý krovím, hustým sťa perina,
         žltkastej farby, vo väčších-menších fľakoch, ktoré sa striedajú zhusta. Mnoho je jedno toto
         krovie; je to v zime paša znamenitá, sneh sa na ňom tiež nemôže udržať dlho, i keď inde
         zaľahne na mesiace. Vetrík, čo tu i v zime poťahuje, bárs nie tak tuho ako v lete, nájde si
         cestu medzi byľami, políže a chytro rozpustí sneh, chytrejšie než na iných miestach a ovce
         majú čo kúsať. V tie časy nevyberajú, čo je mäkšieho; požviakajú hocičo, čo príde pod zuby.
         V núdzi sa dajú do rúna susedke, poobhrýzajú na nej vlnu. Nebyť tohto krovia tu, by boli v
         jar samé kožky. Je vec teda len slušná a spravodlivá, že z uznanlivosti a vďačnosti dali
         podniku meno Las Matas, podnik založený v kriakoch.
   </p>
   <p>
    Urobili sme my dobre tamdolu, že sme prešli potok a išli sem dohora. Nech sa neobrátime,
         boli by sme sa museli vrátiť jednoducho. Keď sme vyšli navrch grúňa a poobzerali sa lepšie,
         zdalo sa nám, že sme vlastne na konci sveta. Ako inakšie označiť taký stav, kde vlastne
         nemáš kam ísť. Dolina sa odrazu zatvorila vrchom a či bralom práve tam, kde by nás snáď
         bola mohla dakam doviesť. Je to tiež bralo strmé, tuším ani grúňa nemá, ani boku, dvíha sa
         odrazu dohora temer ako múr. Ibaže nie z hlinených váľkov, ako múry nášho kaštieľa a
         kuchyne, ale z hrozného brala Cordillery. Aby ti zatvorenie nevyzeralo cele zlé, múry sa
         pokryli horou, ako vídať na stavbách veľmi dávnych, napríklad starých zámkov, že na ich
         úpätí a v škárach samých múrov uchytia sa korene napríklad skromnej rakyty; akýmsi zázrakom
         dostanú sa k životnej šťave a vydržiavajú celé kriaky, ba stromy, že neraz ťažko rozoznať
         pre ne, kde sú pôvodné múry.
   </p>
   <p>
    Dosť na tom, našla sa prekážka, ktorú cestovateľ, opatrený ako my, sotva by prešiel.
         Musel by byť alpinista, čo sa neľaká tak ľahko ani strmín a neprístupnosti. My miesto
         márnych pokusov radšej sme hľadeli vyhnúť prekážke; dali sa grúňom dohora, bárs je i on
         strmý a dosť ťažký, ale zas aby bol s takými prekážkami ako to bralo, nemôže sa povedať.
         Druhá nám je výhoda a hlavná vari, že na tomto mieste práve je temer o polovicu nižší než
         kde-inde; nemá hrebeňa zo žuly a kamenia, ale tvorí akési lazy a či sedlo. Pomerne ľahko je
         prejsť cezeň a vyjsť z tejto doliny.
   </p>
   <p>
    Keď dolu vidíš pred sebou tú stenu, zarastenú síce horou, ale predsa len stenu, poschodí
         ti na um všeličo. Nám tiež sa zazdalo, že sme na tom bode, o ktorom rady hovoria ľudové
         povesti, že je tu svet zabitý doskami. Miesto dosák bola by žula, čo je mocnejšia od dosky,
         bárs lacnejšia, zvlášte na týchto stranách. Tuhore nám už odľahlo, keď sme našli priechod.
         Nie sme zahlobení cele. Keby sa nám tamdolu pre dáke nešťastie zatvorila cesta, ktorou sme
         vošli do tejto doliny, našli by sme tuná vždy ešte dosť dobrý východ.
   </p>
   <p>
    Toto miesto nie je škaredé. Na samom sedle sa zelenie hora; ona je veľmi krásna o
         veľkých stromoch, všetko skoro jednakých, pekne rastených. Je to hora čistá, bez húšťav.
         Veľká hora netrpí chamraď pod sebou; berie do ohľadu akosť a nie množstvo, v čom sa
         odchyľuje od náhľadu, prijatého tunajšími horami. Tie, aby preukázali niečo nevídaného,
         ukážu nám húšťavy, kde je všetko na jednej hŕbe, stromy i kriaky. Z toho nemôže sa vykľuvať
         nič poriadneho, iba ak húšťava zakrpatených stromov, ktoré by boli veľké a krásne, keby
         neboli bývali natisnuté jeden na druhom.
   </p>
   <p>
    V tejto hore pod krásnym košatým bukom je šiator, nie vysoký, ani priestranný veľmi, ale
         vystačí človeku; pravda, nie aby v ňom stál na nohách, ale aby mohol sedieť asi ako Cigán,
         keď sedí v svojej kolibe. Ostatne šiator nenie na bývanie. V ňom je v jednom kúte čosi
         suchej trávy, na nej dakoľko kožiek a guanačie prikrývadlo. Je to šiator na nocľahovanie na
         tomto peknom mieste v peknej patagónskej hore.
   </p>
   <p>
    „Tu nocúva teraz náš ovčiar; prvej keď jeho nebolo, ja som spával tu,“ vysvetľuje nám
         pán správca. „Kvôli ovciam, aby tadiaľto neutiekli.“
   </p>
   <p>
    Gazda neodpovedal, ale sa mu poznalo na tvári, že pochybuje veľmi, či to pomôže mnoho.
         Naostatok prečo by sa nemohla ovca prekradnúť, keď ovčiar chrápe v svojom šiatri? Ovčiar
         spí tuho na tomto čerstvom vzduchu a ovca robí za ten čas, čo sa jej páči; nepôjde sa ho
         radiť, či má prebehnúť alebo nie. Ovca, keď sa raz vyberie na zakázané chodníky, nespieva,
         ba ani nebľačí, nezvoní tiež, lebo tu ovce nenosia zvoncov. Prejde ako vie, ale dobre
         bedlí, aby ju nikto nezbadal a nezavrátil. Taká je jej povaha a obyčaj: prekráda sa, ak sa
         môže; prebíja sa, ak chce kam utiecť. Má ona pud veľmi vyvinutý; veľkú lesť, čo ju navádza
         urobiť práve to, čo by nemala robiť. Obyčajne i urobí, čo jej ten pud káže, vzdor poriadkom
         a všetkým prekážkam, alebo aspoň skúša a neprestane skúšať, kým nevyvedie, čo chce, alebo
         nenájde prekážku, ktorá sa nedá prekonať.
   </p>
   <p>
    „Tuná bolo urobiť čiaru,“ poznamenal gazda, „čiaru veľmi dobrú. Pre šiator ovce prejdú.
         Šiator im nezabráni. Zalanským som radil, že by mala byť dobrá čiara tuná. Kto zameškal, že
         sa neurobila, ten je všetkému na vine.“
   </p>
   <p>
    Pán správca možno sa cítil urazený, že čosi z toho padá snáď na neho. Najprv nebolo
         drôtu, nebolo kolíkov a nebolo ľudí. Kde nieto, ani smrť neberie.
   </p>
   <p>
    „Prišlo odrazu staväť, a mnoho naprávať. Ohrady, dom a všetko. Nebolo ani korrala, ako
         svedčí, ani pajty.“
   </p>
   <p>
    „Keď bolo moc poprávania,“ odpovedal gazda, „urobí sa najprvej, čo nemôže čakať, čo je
         dôležité, bez čoho sa nezaobídeš. Malo sa počať s ohrádzaním. Bolo čo ohrádzať! Ťahať nové
         čiary, robiť potrery. Starať sa, aby boli najprv súce ohrady, a ešte keď máš vôľu kupovať
         statok. Ovca, vieme, že nechce privyknúť na novej kerencii. Tisne sa na čiaru; hľadá,
         kadiaľ ujsť. Ak nenájde dobrej čiary, ide, kam ju oči povedú, a ty choď, zhľadávaj ju.
         Kúpiť ovce a vohnať ich do kampa otvoreného, je ako vodu do plesa nosiť. A ešte kamp ako
         tento: samý grúň a bralo. Ovca tu neprivykne, čo sa vyliahla na pampe. Ak sa ťažilo robiť
         od základu, všetko nanovo, bolo lepšie nechať tu starý statok, čo bol privyknutý, a nevodiť
         nový. Videli sme, ako clivel za touto zemou, ledva sa dal z nej vyhnať a len toľko, že vám
         nevykapal do nohy v ceste. Škoda ho bolo týkať a odháňať. A načo boli domy? Starý bolo
         ľahko pošiť dvoma doskami, ešte lacnejšie dvoma kisňami. I hliny by sa bolo mohlo umiesiť a
         zapchať tú dieru, čo psi vyhriebli. Psov by ja nedržal okolo ohniska; tam sa iba kazia. Pes
         má svoje miesto, kde má byť; gazda a jeho človek, alebo už ovčiar, má ho tiež svoje: načo
         by mali bývať spolu? A načo toľko psov na neveľkom podniku? Alebo je tu azda podnik na
         pestovanie psov? Nie, bratku,“ skončil gazda. „Chyba sa stala od počiatku a nenaprávali sme
         zahorúca.“
   </p>
   <p>
    Nuž vyslovil jasne, bez okrášľovania, čo myslel. Nenatíska presvedčenie, ani mienku:
         každý má oči, má uši; nech hľadí a načúva, nech vyberá zrnká pravdy a nech si ich odnáša.
         Ale ak je kto nevidomý a habká, prečo by mu umelý trochu neposvietil, ak treba; prečo by mu
         i nevytrel oči? Môže i tie zrnká, čo ich slepý nevidel, postaviť mu lepšie pred oči. Gazda
         sa pre hocijakú pletku nerozčuľoval, ale keď sa čo rozrástlo do väčších rozmerov, nerád
         mlčal, i ak sa netýkalo jeho. Tu sa i jeho týkalo v istom ohľade. Volali ho, keď bolo zle,
         aby dal radu; on poradil, ako vedel, a ako vidno, ani si nevšimli tej jeho rady. Kde
         nechybuje rady a výstrahy a chyba sa nenapraví, tam snáď chybovalo vôle a rozhodnosti
         zachovať sa dľa nej.
   </p>
   <p>
    Bol trochu ostrý tento výstup; tí, čo nemali čo robiť pri ňom a boli mu svedkami,
         necítili sa tu veľmi voľne. Na šťastie pán správca mal ísť kdesi prezerať čiaru a nechal
         nás na sedle tam pred šiatrom. On sa nevrátil nadol, dal sa bokom popod samú horu; za ňou
         natrafil na ohrady, ktoré idú popod hrebeň brala dolu dolinou až k hraničnej čiare, tam
         kdesi dolu. On akiste pôjde popri tejto čiare až ta kdesi nad podnik a spustí sa potom
         nadol.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578905" name="ftn.id2578905">
        10
       </a>
       ]
      </sup>
      <span class="emphasis">
       <em>
        ohník… sťa ten tak spomínaný vestálsky v starom Ríme. No tu nepečujú oň
                  vestálky
       </em>
      </span>
      — V starom Ríme kňažky — „vestálky“ udržiavali v chrámoch oheň
               bohyne domáceho krbu a manželstva Vesty.
     </p>
    </div>
    <div class="footnote">
     <p>
      <sup>
       [
       <a class="para" href="#id2579670" name="ftn.id2579670">
        11
       </a>
       ]
      </sup>
      <span class="emphasis">
       <em>
        Marca león
       </em>
      </span>
      (špan.) — Pumin znak
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580073">
       </a>
       4
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Pohľady a náhľady. Bujak na vege. Úvahy o kampoch. Ako sa staráme o
            blahobyt náš i druhých pri peci a v kuchyni
     </strong>
    </span>
   </p>
   <p>
   </p>
   <p>
    Ostali sme sami. Dali sme sa cez horu; možno tou istou cestou, ktorou sa vykrádajú ovce,
         keď majú vôľu utiecť z podniku. Netrvalo dlho a z hory sme vyšli. Pri nej sme našli vegu,
         na ktorej je veľká tráva; prestiera sa taďalej k briežkom. Iste tam počína sa zas veľká,
         slobodná pampa.
   </p>
   <p>
    „Kde mu ovca neutečie, keď vyjde dohora a vidí toto všetko? I ona hľadá, kde je lepšie.
         Nerada ona trčí v diere, kde nevidno ničoho, iba skaly a vrchy. A ešte ovca, čo prišla z
         nášho podniku, bola privyknutá na pampu. A prečo by nešla, keď jej nemá čo brániť?“ odvráva
         gazda, ešte vždy omrzený, že nenatrafil na plot na tomto mieste. Nedbalosť a či neopatrnosť
         tých, čo mali tu strážiť, robiť poriadok, ho rozhorčovala, bárs z toho rozhorčenia sa
         nedala urobiť ohrada ani plot.
   </p>
   <p>
    Pohol som sa na vegu, že pohľadám miesto, skadiaľ bude väčší výhľad i na tú stranu, čo
         bola skrytá za horou. Nešiel som ani na strelenie, keď som sa musel zastaviť. Z hôrky, čo
         bola ešte naľavo, vystúpil, sťaby tam na mňa čakal, utešený bujak, krátkych rohov nad
         širokým čelom, územčistý, mohutnej postavy, mocnej šije. Za ním vyšla celá rodinka, dakoľko
         kráv, podajedna s teliatkom.
   </p>
   <p>
    Bujak zastal, pozeral na mňa vnímavo. Hádam viac prekvapený než nahnevaný, sťaby čakal,
         čo chcem, čo idem urobiť. Dľa obyčaje hundral, ale ticho, akoby pre seba. Ja som nevedel,
         či líže z dlane alebo nie. Nadstrčiť mu dlaň bolo by smiešne. Prejsť popred neho mohol by
         vziať za vyzývavosť; nahnevať sa, že sa vtieram, kde nemám čo hľadať; utiahnuť sa naponáhle
         nechcelo sa mi tiež, trochu od hanby pred mojím kamarátom, trochu z opatrnosti. Bujak by ma
         ľahko popreháňal, nech zbadá moje strachy, ak nie pre iné, teda aspoň aby ma videl pred
         sebou utekať. V najhoršom váhaní mi pomohol gazda. Podišiel i on trochu na vegu; vyrozumel
         odrazu, v čom som ja. Nerozmýšľal dlho, ale rozohnal sa prudkým cvalom rovno na bujaka s
         korbáčom nad hlavou. Bujak sa zľakol, skrútil sa i s kravami a vrátil sa zas do hôrky.
   </p>
   <p>
    „A teraz poďme domov: ja mu neverím,“ narádzal gazda.
   </p>
   <p>
    Vrátili sme sa zase, kde sa počína hora.
   </p>
   <p>
    Prv než sme sa počali spúšťať dolu tým istým grúňom, ktorým sme boli vyšli, prehliadol
         som si ešte raz kraj, čo je pred nami. Je pekný, ale trochu divoký: samý vrch, bralo a
         hora. Úzka dolina, ktorou sa sem ide, prestáva, kde ju nahrádza bralo, ale len naoko. Keď
         prišla k nemu, že už nemohla ďalej, obrátila sa odrazu vľavo na západ i so svojím potokom.
         Ale ani v tú stranu nemohla zájsť ďaleko, ani sa nemohla veľmi rozšíriť: bola tesnejšia než
         tá hlavná, grúne sa tiež nemajú kde uľahnúť, sú tu už veľmi strmé, len kde-tu zarastené
         horou. V doline je skoro iba toľko miesta, aby sa mal kade prevliecť potok. Hučí divoko
         dolu tesnou ulicou, sťaby sa jedoval, že mu je tak tesno.
   </p>
   <p>
    Táto dolina nemá dlhého trvania: končí sa znezrady, ako hlavná, ale nemá sa kam zvrtnúť,
         lebo na bokoch sú strmé grúne a napredku zatvára ju bralo temer kolmé sťa múr. Ani nie je
         horou kryté. Naň sa dostať rovno nebolo by ľahko a štverať sa naň po grúni, čo mu je na
         strane, tiež nebude najpohodlnejšie. Možno by bol výhľad zhora, čo je tam z druhej strany,
         ale ľahko by sa nevydarila taká výprava. Na brale sa nachodí ľadové pole, ktorého kus vidno
         z tejto strany. Z neho vyviera práve potok, čo sa rúti besne dolu stenou brala, kým nepadne
         do svojho trochu riadnejšieho koryta. A po ľadových poliach chodiť kvôli výhľadom nevyplatí
         sa.
   </p>
   <p>
    Už som sa naučil nediviť sa ničomu v Cordillere. Sústava tých vrchov nie je taká, na aké
         sme privyknutí. Sú tieto vrchy i vysoké, ale zas viac strmé a neprístupné. Po grúňoch samé
         hrboly, steny, múry a braliská; prekážky na štveranie ťažké, útvary divoké a rozmanitej
         podoby. Nenadíde ťa vôľa driapať sa po nich ani na skúšku. Ako na tamtej strane, i tu
         Cordillera stavia všade prekážky a sklamania. Sú to vrchy, čo idú najviac v reťaziach:
         jeden s druhým súvisí až dohora, iba čo si štíty a končiare drží každý dľa svojho vkusu. A
         tie reťaze sú priveľmi premiešané, doliny, čo idú medzi nimi, sprehýbané a polámané
         všakovak. Cez ne krížom prebehne často druhá reťaz, ako i tu vidieť hneď na dvoch miestach,
         že vyznejú v slepé ulice, z ktorých nieto iného východu, ako vrátiť sa zas tou istou
         cestou, ktorou si prišiel. Máloktorá z týchto dolín ukazuje krotkejší ráz, darmo ti vyzerať
         za hoľou, kde je roveň navrchu. Všade štíty čnejú dovysoka a strmo, končia ostrým hrebeňom
         živej žuly.
   </p>
   <p>
    Ešte hore bolo ešte, na grúni, s peknou vegou v úzadí. Čím sa spúšťaš väčšmi vdolinu,
         tým ti je nevoľnejšie. Nadíde ťa túžba za širšími výhľadmi. Hľadíš si predstaviť veci v
         inom svetle, ale zas sa ti len vracia prvý dojem, že je dolina miesto veľmi pekné pre
         leóny. Na dne doliny, kde už nebolo slnca, keď sme zostúpili, bárs ešte nebolo tak pozde,
         tiež ma nadišiel ten dojem. Nevidno ich nikde, ale nebolo by sa čo diviť, keby si ho i
         videl. Ba nadíde teba vôľa zavýjať, s odpustením. Divé šelmy, dravce zbabelé, león, a keby
         bol kraj, kde sú vlci, i vlk by mal tu krásne miesta. Braliská neprístupné, okrúžené horou
         alebo práve pokryté horou, všetko skrýše hotové a bezpečné. A usalašil sa on kdesi, jeho
         prítomnosť tušiť na každom kroku. Tropilla temer celá má znak od neho.
   </p>
   <p>
    Ale z toho nenasleduje ešte, že je kamp nanič, bez ceny a osohu. Má veľkú cenu pre ovce,
         lebo má pašu výtečnú na leto. Ešte väčšmi pristane paša a poloha kampa koňom a rožnému
         statku. Rožný statok na takej tráve sa darí výtečne, lebo je mäkká, že v lete podchvíľou
         popŕcha. Kravy majú mnoho dobrého mlieka a teľce rastú ako z vody.
   </p>
   <p>
    Ovca už ťažko sa tu udomácni; tá, čo pochodí z pampy, vôbec tu nemôže privyknúť.
         Neobľubuje ona takéto miesta. Ona má radšej kampy otvorené, slobodnú pampu, hoc je tráva na
         nej i trochu tvrdá a vody nie veľmi mnoho. Na pampe je všetko zrejmé a jasné, nieto nič
         záhadného a skrytého. Mäkkú, novú trávu pohľadá si ona i tam, bárs jej i nieto mnoho: medzi
         chlpmi starej zatvrdnutej trávy, pod kriakmi a medzi kamením. Napije sa vody i na lagúne,
         bárs bude i odstáta trochu a snáď i nebude čerstvá, lebo do nej slnce pečie celý deň; je
         predsa len voda, ktorá zaháša smäd. Len nech nebude priďaleko.
   </p>
   <p>
    Všetci skúsení ľudia, keď poznali kamp bližšie, odobrujú veľmi, že sa majiteľ hľadí
         zbaviť, že sa hľadí utiahnuť z neho, nejde sa ďalej trápiť s ním a jeho využívaním. Načo
         márniť čas, vlohy a peniaze na robotu, ktorá sa nikdy neodmení za toľké obete a ustávanie.
   </p>
   <p>
    Keď sme sa vrátili na podnik, tam sme našli už hodne ruchu. Majiteľ mohol vítať hostí,
         ako ich nemal dosiaľ nikdy. Prišiel náš priateľ, ktorý nás doprevádzal včera; s ním prišiel
         majiteľ dolného podniku. On zakúpil tento kamp a ide ho pripojiť k dolnému: bude mať kampa
         nielen viac, ale ho bude môcť i lepšie uplatňovať, využívajúc dolné polohy v zime, horné
         zase v lete. Prišli i druhí susedia, vlastne najviac ich zástupcovia. Tí využívajú čítanie
         statku na to, aby vylúčili svoje ovce, ak by sa bola ktorá sem zatárala. Miešanie statku
         stáva sa i na podnikoch s ohradami najlepšími: kdeby ho nebolo tu, kde sú ohrady ako sito!
         Jeden zo susedov prišiel „zdnuka“: ovčiar podniku, čo leží v samej Cordillere. Prešiel sem
         tým istým priesmykom a vôbec tými cestami, ktorými prichádzajú vetry a donášajú piesok do
         kúta, čo je pred pecou. Sú to všetko ľudia skúsení okolo robôt na podnikoch; znalci okolia
         a všetkých polôh tunajšieho kampa, jeho pomerov, povetrnosti a potrieb. Zvyknutí sú na
         tieto kampy vrchovité a spretrhávané, na doliny kľukaté, zatvorené a slepé, na bralá a na
         bralách polianky a vegičky. Náš ovčiar sám prijímal všetkých týchto hostí; on bol zástupca
         pána správcu, ktorý ešte vždy je tamhore kdesi na prehliadke čiary, čo ide popod hrebeň
         brala z východnej strany.
   </p>
   <p>
    Ako ľudí, tak sa zišlo i psov, neprimeriavajúc. Každý skoro hosť doviedol jedného,
         daktorý i dvoch so sebou. Je ich už celý kŕdeľ okolo domu. Z ich počtu zatvárame, že nás
         čaká ťažká a veľmi dôležitá robota. Môžeme hneď vysvietiť, že čo nás čaká, je „rodeo“,
         alebo už obkľúčenie kampa a dôkladné jeho vyčistenie.
   </p>
   <p>
    Majiteľ prijíma svojich hostí, ako prijíma svojich hostí ten, komu je v dome mŕtvy a
         komu sa schádzajú na pohreb. Táto schôdzka, berúc veci prísne, nenie ozaj nič iného, ako
         ostatná počestnosť, na ktorej sa pochová samostatnosť tohto podniku, s ňou márne nádeje a
         pochybné predpoklady, úmysly a preludy pána majiteľa. Tú náladu vycítiť i z rozhovorov
         gaučov, čo sa zišli na tento slávnostný dej, bárs ani jeden sa nejde vysloviť tak doprosta
         ako gazda. Vidno, že mali by mnoho čo posudzovať a vytýkať, keby chceli, majiteľovi okrem
         tých horkostí, čo má, kvapkať nového blenu do kalicha. Medzitým sa zišli; tu sú; jeden z
         povinnosti, druhý z ochoty alebo priateľstva; tretí, aby mohol vidieť na svoje oči, čo
         prejde na nového majiteľa, čo sa mu oddá i ako sa mu oddá. My z druhej strany sme cele
         nestranní, nemáme na celej veci vlastného záujmu. Prišli sme ako pozorovatelia vecí, ktoré
         sa majú stať tuná.
   </p>
   <p>
    Takéto výkony sa odohrávajú v kampe podchvíľou. Podniky idú z ruky do ruky, menia
         majiteľa na miestach často, i častejšie snáď, než by bolo výhodné. Obyčajne sa predá všetko
         na hŕbe a oddá odrazu kupovateľovi; kampy, domy, stavby, ohrady, statok, vôbec všetko, čo
         sa nachodí na podniku movitého a nemovitého. Tu sa rozumejú i potravné články, čo sú
         nadobudnuté, i plodiny, ktoré sú nie speňažené. Neraz i závislosti, ak ich má podnik po
         obchodoch alebo práve po bankách. I tento podnik predal sa dľa tejto vzorky dolnému
         majiteľovi, ako bolo prirodzené a ako sa o tom oddávna i uvažovalo v kruhoch majiteľov. Iba
         jemu mohla byť táto kúpa osožná; má kamp dolu súci na zimu a horný môže upotrebiť na leto.
         Dostane práve kus kampa, čo mu chyboval, ktorý môže výhodne využitkovať. Kamp tento môže
         upotrebiť pre lichvu, ktorej má dolný majiteľ hodne; beztoho mnohí tvrdia, že horný podnik,
         ako kamp pre ovce, nemá vôbec budúcnosti. Bývalý majiteľ sa nevyšvihol, možno mal i straty,
         že chcel nasilu vyviesť niečo, čo sa nezrovnáva s pomermi, podmienkami a povahou kampa.
         Gauči nestranní, ktorých srdce nezná falše, ani škodoradosti, prišli sem, ako je zrejmé,
         natešení; chvália toho, čo predal, lebo nahliadol chybu a slúchol zdravý rozum, prestanúc
         márniť čas a peniaze na neplodnú prácu a toho, čo kúpil, že uhádol, čo mu bolo treba, lebo
         zväčšil svoje zeme o taký kus, ktorý mu práve chýbal a z ktorého potiahne pekný úžitok. Oba
         sa usmievali. Ten, čo kúpil, ako vidno, úprimne a od srdca; ten, čo predal, dosť ľahko iba
         zo zdvorilosti, lebo mu v duchu trčalo sklamanie, ktoré je vždy trpké.
   </p>
   <p>
    Cena sa určila dľa počtu hláv, za ovce, kone, jahňa, poplatok ten istý. Záujem bývalého
         majiteľa je teda, aby vyčistenie kampa bolo dokonalé, aby každá hlava prišla do ohľadu,
         rozmnožila sumu predajnú. Pochopiteľná je i rozčúlenosť pána správcu, ktorý sa práve vrátil
         z prehliadky na hornej čiare z východu. Čaká naň skúška, kde má vysvitnúť, aký bol šafár a
         pastier: či nestratil ani jednej ovce; aký bol správca, či sa pod jeho rukou podnik
         zveľadil alebo nie, či záujmy majiteľa boli napomáhané alebo snáď poškodené. Drží on
         pečlivú prehliadku nad psami. Majú hrať hlavnú a či skôr rozhodujúcu úlohu v deji, čo
         nastáva. Psi, čo má na podniku, sú mdlé akési; je škoda, že pokuľhávajú napospol. Pán
         správca aspoň je nespokojný s nimi, zamračený, že sú nie živšie. Čo osoží psovi ňucháč, ak
         má nohy nevládne, čo vypovedia službu, keď by mali byť najbystrejšie. Nie je dosť statok
         vyňuchať, treba sa za ním štverať, chodiť, vyháňať ho z jeho úkrytov. Aby sa tie nohy
         napravili ako-tak, neboleli pred časom, pán správca vzal hodný kus dobrého loja, prihrieva
         ho nad pahrebou a natiera laby neduživých psov.
   </p>
   <p>
    Choroba labiek u psov nenie vlastne choroba, je to nedostatok, že koža nie je hrubá, ako
         by mala byť. Koža sa na nich derie prichytro, ako podošva na čižmách; ibaže obuv sa dá
         ľahko podbiť u majstra, labka musí vyčkávať, kým kožka na nej zacelie a stvrdne. Niektoré
         psy majú práve ten nedostatok, že koža na labkách nie je nikdy tvrdá, akoby patrilo, a nohy
         sú pri chôdzi citlivé. I podajedni ľudia sú citlivých nôh: tí, čo majú na nich otlaky,
         ibaže tu citlivosť nepochádza z tenkosti kože, ale práve z rohovitých výrastkov, ktoré koža
         začne vyrábať, nie rovnomerne všade, čo by nebolo na škodu, lež iba na daktorých miestach,
         kde totiž obuv tlačí na kožu.
   </p>
   <p>
    Táto choroba zastihne psa obyčajne, keď je v ceste. Pokožka sa obnovuje síce, ale sa
         zoderie naveľa, ak je ustavične v robote. Ak cesta vedie po pažiti, ešte, ešte; zle sa
         darí, ak ide po štrku alebo piesku. Ovčiari neraz vozia svoje psy v autách, aby im prišli
         na miesto so zdravými nohami. No psy z podniku Las Matas neboli od rokov v ceste, povaľujú
         sa najviac okolo domu a okolo vatry. Citlivosť labiek by sa mohla privlastniť najskôr
         zanedbanosti, nedostatku cvičby. I nám sa vyhodia mozole na ruky, ak chytíme do nich motyku
         alebo sekeru a začneme kopať alebo rúbať. Kto kope alebo rúbe každý deň potroche,
         nezadováži si mozole tak ľahko. Psy, čo sú často v práci, chodia mnoho po kampe, nemajú
         labky citlivé.
   </p>
   <p>
    Gauči s úsmevom pozerajú na robotu pána správcu. Vidí sa im smiešne, čo robí; nieto na
         labkách rán, ktoré by bolo načim natierať, ale iba citlivosť. To sa už neodstráni
         natieraním loja, ale len riadnou cvičbou. Je im smiešne i preto, že je opozdené. Ak bolo
         treba mastiť psom podošvy, malo sa mastiť prvej, a nie teraz, keď už robota čaká. Vidia, že
         pán správca ich necvičil, vôbec málo ich unúval, čo znamená, že ani on sa neunúval veľmi po
         kampe. Pes, keď vidí svojho pána, že sa zberá na prechádzku, rád ho doprevádza. Taký je
         dojem, čo majú z toho zo všetkého; robia svoje záverky, usmievajú sa. Z týchto znakov dávno
         si vybrali, v čom je asi koreň všetkého zlého.
   </p>
   <p>
    Náš ovčiar tiež myslí a rozsudzuje, ale sa neusmieva, ani nesúdi, tým menej, aby
         odsudzoval. Možno ani pre seba a svoju potrebu. Je on ovčiar, podriadená osoba, dôverník,
         spoločník, človek nápadov a novôt, ale tá činnosť sa obmedzuje na dom a beh domácnosti. Do
         správy podniku sa nemieša; vykonáva rozkazy, ale neradí, ani neuvažuje. Ostatne ovčiarstvo
         je povinnosť, ktorá sa plní, ako čas donáša: novoty a priemysel je záľuba, ktorou sa myseľ
         zanáša, akoby blúdila na nivách kvetnatých v chvíle, keď je slobodná.
   </p>
   <p>
    Mne ako nezasvätenému vyjavil, že ho trochu trápi nešťastie, že dobrý ovčiarsky pes má
         vlastne nohy nesúce, odmäknuté na posmech. Tie mu prekážajú plniť povinnosti, ako by bolo
         žiadúce. Ešte je horšie, že čím je druh jemnejší, má tú chybu v nohách väčšiu. On sa
         zanášal oddávna myšlienkou odpomôcť tej chybe, a to na jednoduchý spôsob: keby sa i psom
         ušila obuv. Prečo by pes v robote nemal právo drať podošvu ako my, neprirovnávajúc? Citlivá
         kožka na labkách nemusela by znášať úrazy od tvrdej pôdy, ktorá je psom macošská a
         nežičlivá. Obuv sa ľahko podbije alebo i podšije, keď sa zodrala. Koža na labkách, keď sa
         raz zoderie, nenarastie tak ľahko. Bolo by nežiaľ, keby sa mohol ovčiar vyberať na cestu so
         svojimi psami v dôkladnej obuvi; mal by istotu, že vydržia iste, ako vydrží on, dobre
         obutý, a ako vydrží jeho kôň, podkovaný poriadne.
   </p>
   <p>
    Nebolo ľahko rozsudzovať v tej veci. Nápad je cele nový, skúseností dosiaľ nieto, či by
         sa osvedčila. Náš ovčiar mi nedovolil pýtať gaučov o radu, ktorí by sa mali vyznať v otázke
         ovčiarskych psov lepšie než kto iný.
   </p>
   <p>
    „Tí ľudia nemajú zmyslu pre veci nové. Vysmejú sa každej veci, čo sa im na prvý pohľad
         neprace do hlavy,“ riekol mi trochu urazený.
   </p>
   <p>
    Ja som len toľko spomenul, že by pes hádam nebol spokojný s novou módou. Uviedol som mu
         za príklad mačku, čo ona vystrájala, keď sme ju raz boli obuli ani nie do pančušiek, ale
         iba do jednoduchých orechových škrupín. Ale on mi odpovedal, že sa temer nesluší
         prirovnávať ovčiarskeho psa mačke v učenlivosti a poslušnosti. Vidíme v mestách psíkov, čo
         predsa v rozumnosti zaostávajú ďaleko za ovčiarskym psom, ako chodia cele slušne po
         uliciach, oblečené vo všakových pláštikoch. Bolo by priúčať psíka od mladi a videli by sme,
         že by sa naučil nosiť i baganče, keby na to prišlo.
   </p>
   <p>
    V týchto starostiach a všakových prípravách sme i obedovali, čo nám náš ovčiar
         pripravil. Tak sa zdá, neboli všetci úplne spokojní s jeho kuchyňou. Nie sme všetci vkusu
         jednakého. V takej nálade nespokojnosti zazrel gazda na bučku jahňa zavesené, už odreté a
         obriadené. Bolo vidno, ako je tučné; obličky boli zarastené lojom bielym a čistučkým. Spod
         blaniek, čo pokrývajú mäso, tiež presvitá mastným perlovitým svitom bohatstva loja, čo sa
         naukladalo vo všetkých tkaninách z dobrého tučného mlieka. Jahňa je cele mladé; mohol by
         stáť za to, že neokúsilo paše a malo by mať cele mliekovú príchuť, čo vlastne dodáva pravej
         ceny jeho pečienke. Mäso jemné a mäkké, ktoré by sa malo takrečeno rozpúšťať v ústach.
   </p>
   <p>
    Ozajstná lahôdka a pochúťka i v kampe, kde predsa nieto núdze o barance. Ale je zase i
         veľká zriedkavosť v tomto mesiaci. Ľaženie sa deje vlastne pred jarou; tohoročné jahňatá sú
         už skoro hotové jarky a škopce. V tieto dni darmo bys’ hľadal jahňa spod mlieka i na
         podnikoch veľkých, čo majú dvadsať alebo dvadsaťpäťtisíc oviec-matiek. Nenašiel bys’ ho, čo
         bys’ dal zaň zlatý funt v minci. Vládne na takých podnikoch meravá pedantnosť. Správca
         vynakladá všetko umenie a znalosť, aby ľaženie išlo razom, v krátkom období. Jahňatá takého
         podniku sú jedno ako druhé, vzrastom i vekom. Celá črieda sa vyznačuje tou jednoliatosťou,
         vyzerá sťa vojsko vyberané a pečlive uniformované. No tu na Las Matas sú v platnosti iné
         zásady. Prečo by sa jahniatko nemohlo vyliahnuť i koncom februára? Trafí sa všeličo a mladá
         jahňacina chutí i podjeseň práve tak dobre, ako mohla chutiť pred jarou alebo o
         Všechsvätých.
   </p>
   <p>
    Gazda má síce tiež tie zásady čosi meravé, čo sa týče ľaženia: nerád má čriedu jahniat,
         čo vyzerá ako rebríček alebo píšťalky na organe. No keď videl toto jahniatko na bučku,
         nezašomral, ani nezačal spomínať zásady. Zato mi riekol:
   </p>
   <p>
    „Večeru spravíme my. My by sme zle prešli takto: pre samé obchody nebolo by čo jesť.“
   </p>
   <p>
    Nazbierali sme triesok a zakúrili do pece. Vetrík, čo poťahoval tou trhlinou „zdnuka“,
         vracal nám trochu i dymu z čeľustí rovno do nosa, ba i do očí. I slzy sme prelievali, tu i
         tu dosť husto, sťaby v smútku nad úbohým jahniatkom.
   </p>
   <p>
    No nedali sme sa odohnať od nášho diela. Gazda rozrezal svojím nožom jahniatko,
         rozpoltil ho vlastne dolu chrbtovou kosťou; ten istý rez, čo bol rozkázal kráľ Šalamún
         urobiť nad pacholiatkom, aby sa ženy nehádali a každá aby mohla mať svoju spravodlivú
         polovicu z neho.
    <sup>
     [
     <a class="footnote" href="#ftn.id2580847" name="id2580847">
      12
     </a>
     ]
    </sup>
    Vrezal do tých miest, kde je čosi viacej mäsa, kešene, do ktorých sa vkladá,
         ako vieme, soli a korenia. Boli sme v najlepšej robote, vtískali sme tú soľ do jednej tej
         zo zadných štvrtí; mne sa tá štvrtka vyšmykla z ruky, ktorá nedržala, ako svedčí, vtisnúc
         prsty do slučiek, čo sú v mäse urobené, aby sa pevne v ruke držalo pri takýchto robotách.
         Štvrtka padla na zem do toho popola a pravda i piesku, ktorého predsa je vari na tej hŕbe
         viac než piesku. Zodvihol som ju, tú štvrtku zaraz, ale či zaraz alebo pozde, už sa
         neodstalo; bola oblečená v tom piesku, že bola celá šedá.
   </p>
   <p>
    Chyba sa stala, nemohla sa tak nechať a ja som ju hľadel napraviť. No gazda mi ukázal,
         že ja môžem máločo naprávať; vzal mi štvrtku z ruky, ani ma nehrešil, ba ani nezazrel na
         mňa, iba tým svojím nožom, čo ním prvej rezal, teraz pekne škrabkal po mäse a snímal z neho
         ten kožuštek pieskový, kým zas nezačal prezerať cez tie blanky lesk perlový a matný lesk
         loja. Pracoval svedomite nielen po širokých plochách, ale i v priehlbinkách a zárezoch,
         vytierajúc nôž pečlive na trieske z tej kašovitej hmoty, v ktorú sa na mäse premenil
         piesok. Ja som bol spomenul pri tej robote, že by bolo snáď lepšie ísť na potok s tým mäsom
         a vyplákať ho vo vode, ako svedčí. Tu sa ukázalo, že také zásady sú veľmi pochybené, a ja
         som sa ich prestal držať. Čo má ísť na ten pekáč, nemá sa stýkať s vodou. Pečienka sa
         pokazí, príde o svoju chuť prirodzenú, ba i o vôňu, na ktorú tiež treba myslieť pri takej
         robote. Dali sme ju teda tak ako bola na pekáč, lebo pec už bola vykúrená i vyhrnutá. Bolo
         na div, ako sa vyhriala tak chytro, a staviteľ zasluhuje uznanie a pochvalu. Jeho pec na
         podniku Las Matas by bolo hodno nazvať pecou sporivou, sporivejšou než sám sporák: vec,
         ktorá má veľký hospodársky význam pre túto dolinu. Dravo sa nemíňa, usporí sa ho snáď
         polovica: mŕtve hôrky budú teda môcť vydržať viac o dakoľko sto rokov, než by vydržali pri
         druhých systémoch.
   </p>
   <p>
    Bola to vlastne ťapša a nie pekáč, na ktorú prišli tie štvrtky, lebo i tie boli trochu
         rozšírené a zväčšené, nakoľko sa k nim prikrojili i niektoré čiastky rebár, čo sú vyše
         obličiek, a pridali sa i čiastky vnútorností, ako srdce, slezina a čierna pečienka
         zaobalená v zásterke lojovej, čo práve pod tou pečienkou visí, keď sa jahňa otvorí, a
         pokrýva všetko, čo sa nachodí v bruchu.
   </p>
   <p>
    Vyhrnula sa pahreba na stranu, aby nezavadzala a dávala horúčavu odpredku. Prv než sme
         vsadili ťapšu do pece, zabodli sme triesočku pečlive ostrúhanú do tej štvrtky, s ktorou sa
         bolo stalo to nešťastie, že sa pred pecou bola okúpala v tom piesku, aby ostala pamiatka i
         do ďalšej budúcnosti, čo sa bolo stalo. Pri každej veci je poriadok a netreba zabúdať ani
         na budúcnosť, nech sa vie, čo sa deje v prítomnosti.
   </p>
   <p>
    „Nezaškodilo by ani trochu guiza,“ navrhol gazda, ktorý, ako vidno, v ten deň mal veľmi
         súce nápady.
   </p>
   <p>
    Ťapša bola skromných rozmerov, z jahňaťa zvýšili mnohé čiastky, čo sa nespratali do nej,
         dôležité a chutné. Mäso jahňacie načim obriadiť, kým je čerstvé, ba temer živé, ako
         odporúčajú znalci v týchto veciach, lebo vraj odstáte nie je hodno veľa.
   </p>
   <p>
    Išli sme my do záhrady, lebo bola i záhrada na tomto podniku, založená pri samej pajte,
         stavbe, čo označuje pajtu, majúc štyri kolíky zabité do zeme, na nich štyri žŕďky krížom a
         dakoľko drúkov, preložených na tých žŕdkach sem a ta; na tie už nebolo cele ťažko položiť
         plochy zinkové, čo náš ovčiar bol oddrapil z krovu starého kaštieľa. Strižie sa v tej pajte
         dobre, pod záštitou od dažďa. Záhradka bola vlastne ešte — pán správca nech nemá za zlé
         túto poznámku — bola ešte len v plienkach. Niektoré bylinky začali práve vzchodiť, zemiaky
         boli síce vykotené, ale nenarástli. Nebolo kedy, ostali ako oriešky. Šalát bol už v
         lístkoch, ako keď z jari vykukuje podbeľ zo zeme. Mrkev bola ako špagát, ale podajedna sa
         našla už ako motúz. Cibuľa bola v rúročkách ako žitná slama, mohla sa veľmi ľahko
         upotrebovať miesto pažitky. Petržlen akosi váhal, čo by bolo lepšie: vzísť a či len ostať
         tam, ako ho boli zasiali. Repa bola vo vňati, vyťahovala sa, aby zaslepila oči; ale čo bolo
         v zemi, to zaháľalo a nechcelo robiť svoju povinnosť. Kapustná priesada sa pekne vzmáhala,
         vystrčila dakoľko súcich listov, vyzerala ako vydarená priesada, ktorá sa má dať na cestu
         zveľaďku. Základy boli, počiatok bol mnohosľubný. Nechýbalo, len aby pán správca, ktorý
         záhradku založil, a náš ovčiar, ktorý ju vysadil, podali prosbopis správcovi toho kolesa,
         na ktorom sa obracajú štyri čiastky roku, aby zadriemal a prestal koleso krútiť aspoň do
         takto roku, kým táto škôlka donesie, čo sa od nej očakáva, kým sa urobí spočiatku koniec,
         zo sľubov splnenie, kým záhradka dohoní druhé kamarátky, čo sú na plese.
   </p>
   <p>
    Povyberalo sa všetko, čo bolo súceho. Ostatok ostal pre nového majiteľa, ako čiastka
         inventára, keď sa odovzdá podnik. Na tento jeden guiz puklo temer všetko, čo bolo v tej
         záhrade. Boli sme ako nepriateľ, ktorý plieni a odnáša, čo nájde, keď mu prichodí
         vyprázdniť miesto, aby ostalo čím menej alebo nič tomu, kto má za ním vtiahnuť. Na potoku
         sme to všetko vyumývali rúče, švábku oškrabali a zeleninu očistili. Do veľkého železného
         hrnca narezali sme loja z obličiek a dali hrniec na oheň. Keď sa loj uškvaril, vhodili sme
         doň cibuľu. Dosť skoro sa rozšírila po doline vôňa cibule a gauči začali nakukovať, čo to
         porábame. Psi prišli privoniavať, čo to za novina, ňuchajúc v povetrí dobrú vôňu.
   </p>
   <p>
    Keď mäso prišlo do masti, zoškvrčalo hrozne a na všetky strany fŕkali kvapky
         rozpajedenej masti. Psi, čo sedeli okolo vatry, zľakli sa a pobrali sa jeden za druhým,
         každý svojou stranou, nevediac si vysvetliť, aký to prevrat v ich ríši, ktorá bývala dosiaľ
         taká pokojná.
   </p>
   <p>
    Keď sa mäso v kúskoch udusilo poriadne, bolo načim zaliať tú škvareninu vodou. Masť sa
         zase vzbúrila, prvé kvapky vody začala socať od seba, že ich neprijme, takže fŕkali s
         besnou masťou naokolo.
   </p>
   <p>
    Kým som ja v kuchyni takto bedlil, gazda vypolieval pečienku voňavou vetvičkou kriaka,
         namočenou do rôsolu s korením, i poobracal ju na ťapši, aby bola rovnakosť na všetky
         strany, niekde aby neprihorelo a inde aby neostalo surové mäso. Veľmi pochvaľoval pec, že
         pečie chytro, dôkladne a bez prijímania osôb, nerobiac totiž rozdielu medzi jedným miestom
         a druhým. I mäso v hrnci bolo skoro hotové, lebo sa dosť dobre počalo belieť. Dodali sme mu
         ešte soli a korenia, lebo je vždy pravdivé, že dobrého nikdy nezbýva. Naostatok sme vložili
         do hrnca celú tú tohoročnú úrodu zo záhrady zeleninovej, zavedenej na tomto podniku.
   </p>
   <p>
    Pečienka sa dopiekla veľmi chytro, vypadla znamenite, urobila peknú kožtičku, ktorú tí,
         čo vedia ceniť dobré jedenie, považujú za vec veľmi chutnú, skoro za lakotu. Moja miešanina
         v hrnci tiež frfotala a dovárala sa veľmi chytro. Ostatne čosi som sa bol prerátal,
         prekročil hranice. Zabudol som vziať do výpočtu, že zelenina bola ešte predsa len priútla,
         útlejšia než sama tá jahňacina. Rastlinné súčiastky toho jedla rozvarili sa akosi odrazu a
         nebol by už nikto uhádol, z akých prvkov sa utvorila tá miešanina, čo sa urobila v hrnci s
         kúskami mäsa. Ledva by sa bolo tušilo, že tam bola i zelenina, nech nebudú tie špagáty, čo
         ostanú po zelenine, a čo sa ťahajú za vareškou. Tie špagáty vlastne vytvorila priesada zo
         žiliek, čo sa nachodia v jej listoch.
   </p>
   <p>
    Pečienka prišla zahorúca na stôl, lebo ona je ako železo: má sa jesť, kým je horúca, ako
         železo sa kuje najlepšie, kým je žeravé. Gauči si brali z ťapše rovno kúsky pekne nadelené,
         dobre pečené. Tú štvrtôčku, kde bola triesočka, my dvaja sme obišli, no medzi hosťami našlo
         sa ich dosť, čo si nadelili z nej svoj diel. Chválili všetci bez výnimky túto výtečnú
         pečienku, že je pripravená znalecky a nastolená ako ani v najlepšom reštaurante v prístave
         alebo hen v Buenos Aires. Podajedni hromžili zle-nedobre na soľ, že zlodeji obchodníci a
         kramári kadečo miešajú do nej, aby jej hádam bolo viacej, a najviac piesok, ako ho i vietor
         mieša do vlny. Z vlny sa povymýva snadno, ale zo soli vymyť nemôže, vždy ho cítiš pod zubmi
         a čo bys’ robil, čo len chcel. A ozaj pod zubmi podajedného zaškrípalo, že bolo počuť i
         naďalej ten nepríjemný škripot.
   </p>
   <p>
    Zato moja kaša nemala ani jednej chybičky: vydarila sa, že všetci boli s ňou spokojní.
         Gauč „zdnuka“ sa vyslovil doprosta, že je znamenitá. Čo sa týče zeleniny a švábočky, že je
         rozvarená, tešili ma, že keď je kŕdeľ vtáctva vysoko pod nebom, nikto by nevedel udať, či
         sú čajky, labute alebo flamengy,
    <sup>
     [
     <a class="footnote" href="#ftn.id2581203" name="id2581203">
      13
     </a>
     ]
    </sup>
    ba môžbyť i kajkeny, kačky alebo bandurie. Postačí nám, keď vieme, že je to
         všetko spolu vtáctvo nebeské. I pri tejto mojej miešanine postačilo nám a zhovievavým
         hosťom, že príprava pochodí z mäsa a zeleniny, ktorá sa síce rozpadla na čiastky, stratila
         v tej jednoliatej omáčke odznaky osobné, ale predsa vložila do celku príchuť zeleniny.
         Gauči chlípali s chuťou zo svojich tanierov a kuchár bol uveličený nad zdarnou robotou.
   </p>
   <p>
    Bola to večera chýrna, akých sa vídalo dosiaľ veľmi málo na podniku Las Matas. Všetky
         hrnce, rajnice, taniere, lyžičky a vidličky, čo mala kuchyňa a jedáleň tohoto podniku,
         prišli do výrobku a mali svoj zástoj pri stolovaní. Budú mať roboty pán správca a náš
         ovčiar, kým donesú do poriadku toľký riad, kým ho umyjú a vyutierajú, ako sa patrí, a
         poodkladajú, každý kus na určené miesto. Gazda na dôvažok vytiahol svoj miešok, ktorý mal
         pochovaný kdesi v malete.
    <sup>
     [
     <a class="footnote" href="#ftn.id2581236" name="id2581236">
      14
     </a>
     ]
    </sup>
    Bol ho dal naliať v hostinci na prievoze Santa Cruz, kde bol ostal náš ford. Z
         mieška potiahol každý dľa úľuby a náruživosti, už či rovno, striekajúc do gágora a či lejúc
         do plechových šáločiek a miešajúc ho s výtečnou vodou nášho bujného potoka. Brucho mieška
         po večeri ostalo dosť opľasnuté, ale zato na lícach tých, čo sme tam boli, zapálili sa
         zore.
   </p>
   <p>
    Ostatne vonku sa už bolo stmilo. Veľmi zavčasu, ako je už v móde v tejto doline, ktorú
         niektorí považujú za dúpätá patagónskeho leva. Na naše tváre hádzala ostré svetlo vatra, na
         ktorej práskali suché triesky, rozširujúce príjemnú teplotu vo večernom chlade. Noci sú tu
         i v lete dosť chladné. I husia koža naskočí neraz.
   </p>
   <p>
    Osvetľovanie kuchyne nemálo napomohla i lampa dľa systému nášho ovčiara, nie síce
         elektrická, ale praktická. Budí úprimný obdiv všetkých gaučov, ktorí tiež veru nehíkajú od
         divu pre kadejakú pletku. Ich hlava má tiež naporúdzi dobrý nápad, keď vyžadujú okolnosti a
         potreby dňa. Lampa tá je odblesk sporivosti, ktorou sa ozdobuje náš ovčiar. Pečienka, čo
         bola na pekáči, sa minie, ale ostane po nej vždy masti alebo už loja. Po iných podnikoch
         kuchári taký loj nechávajú zas len na pekáči; nech sa sadne a ostane za podložku druhým
         pečienkam, zajtrajšej napríklad. Ostáva tá masť na tom pekáči od dnes do zajtra, od zajtra
         do pozajtra, mnoho ráz do tých čias, kým podnik bude podnikom. Iní, nakazený snáď
         pedantnosťou a pokrokovými zásadami, vykydnú takú masť, kým je ešte polotekutá, pred
         kuchyňu a vytrú pekáč vechťom, ústrižkom z toho vreciska, akých ostáva v pajte dosť veľká
         hŕba po každom strižení. Taký kus vreciska je ostrý a vpíja veľmi vďačne také tekutiny do
         seba. Náš ovčiar upotrebuje zvyšok tej masti, či vlastne bezcenný odhodok na technické
         ciele. V dobre vedenej domácnosti, ba ani v hospodárstve nič by sa nemalo odhadzovať nič po
         nič, vylievať nemilobohu pred kuchyňu. On zlieva taký loj do nádoby, do prázdnej
         bľachovnice napríklad, čo ostala od konzervy, ešte najlepšie ovocnej, ktorej jedno dno sa
         obyčajne vyreže, keď ju otvárajú. Do takej medenice, ktorá by bola iste odhodená bez osohu,
         vložil šúľok, alebo už motúz, vykrútený zo starej košele, alebo zo strapov starých nohavíc,
         čo sa nedali poprávať, ani plátať, nechajúc trčať jeden koniec z medenice, hoc i trochu
         prevesený, ak sa mu tak páči. Keď taký motúz zapáliš, horí cele dobre: máš sviečku, ba
         hotovú lampu, čo je už o stupeň vyššie na pokroku techniky. Jej svetlosť ti je na pomoci
         zraku a vôňa po smažených rebierkach tiež lahodí nosu. Ak máš náhodou nádchu a v masti bolo
         i korenia, i ono pridá svoj príspevok k zápachu; môže ti uľaviť chorobu, otvoriac zapchaté
         cesty, ktorými sa poberá riadne dýchanie.
   </p>
   <p>
    S týmto zápachom lampy a dymom tabaku vťahovali sme v ten večer na podniku Las Matas i
         horkasté trochu aróma byliny mate, ktorej odvarok občerstvuje dušu gauča po denných
         robotách. Ak sa jej i pije viac, voda vymýva jeho vnútornosti, takže máloktorý z týchto
         ľudí pôjde kedy tráviť prázdniny pri vodách minerálnych. Srkajúc tento odvarok s
         porozumením a pri zachovaní celej obradnosti, minuli sa nám posiedky dnes večer príjemne,
         kým sme sa nerozišli každý svojou stranou, všetci na nočný odpočinok. Jedni sme sa utiahli
         do kaštieľa, druhí, čo nadišli neskoršie, nemôžu si osobovať právo na výsady a prvé výhody.
         Dobre im je i v kuchyni. Mnohí sa veru museli utiahnuť len do pajty, pod plechy zinkové, čo
         sú na štyroch kolíkoch. Podúvať podúva i tam, ale zmoknúť už nikto nezmokne, i ak by sa
         pustil v noci dážď.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580847" name="ftn.id2580847">
        12
       </a>
       ]
      </sup>
      <span class="emphasis">
       <em>
        rez, čo bol rozkázal kráľ Šalamún urobiť nad pacholiatkom, aby sa ženy
                  nehádali a každá aby mohla mať svoju spravodlivú polovicu z neho
       </em>
      </span>
      —
               podľa Starého zákona kráľ Šalamún vyniesol múdry rozsudok nad dvoma ženami, ktoré sa
               prišli súdiť o dieťa. Každá tvrdila, že dieťa je jej. Šalamún prikázal dieťa rozťať,
               aby dostala každá polovičku. Vlastná matka nesúhlasila, cudzia áno. Podľa toho
               vyniesol rozsudok a prisúdil dieťa pravej matke.
     </p>
    </div>
    <div class="footnote">
     <p>
      <sup>
       [
       <a class="para" href="#id2581203" name="ftn.id2581203">
        13
       </a>
       ]
      </sup>
      <span class="emphasis">
       <em>
        flamengo
       </em>
      </span>
      (špan.) — plameniak
     </p>
    </div>
    <div class="footnote">
     <p>
      <sup>
       [
       <a class="para" href="#id2581236" name="ftn.id2581236">
        14
       </a>
       ]
      </sup>
      <span class="emphasis">
       <em>
        maleta
       </em>
      </span>
      (špan.) — tu sedlová taška
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2581384">
       </a>
       5
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Námesačníctvo a jeho účinok. Ako sa ide na pohon; pozorovania o
            koňoch i ich chovanie. Pán správca a jeho výkony v bralách. Nehoda a pád
            tudolu
     </strong>
    </span>
   </p>
   <p>
   </p>
   <p>
    Ráno prislúchalo sa začať starať, aby sa vykonalo dokonale, kvôli čomu sme vlastne sem
         prišli.
   </p>
   <p>
    Náš ovčiar nám zase delil kávu s čerstvým mliekom, čo doniesol zavčas rána z dolného
         podniku. Majú ho tam, ako vidno, sťa vody. Je nevyspatý: pozde sa ľahlo a on, hľa, musel
         vstať do dňa, ísť na dolný podnik po mlieko a ešte pripraviť raňajky. Čo moc, to moc, a
         vzdor tomu sa nežaluje.
   </p>
   <p>
    Gazda je rozčúlený zas a nevrlý. Ráno, keď sa prebudil, bol cele dobrej vôle, ale potom
         ho čosi preletelo odrazu a už ostal zamračený. Sťa ten kút, keď začne v ňom dymiť a variť.
         Odpovedal jednoslabične na pozdravy a vypytovania, či spal dobre. Nezdôveril sa mi zaraz,
         čo mu to zas na nos sadlo, ale naveľa predsa sa len vyjavil, aby mu snáď odľahlo, čo ho
         omínalo. Miešok s tým vínom, čo bolo ostalo včera večer, bol zabudol v kuchyni. Vlastne ani
         nezabudol hádam, ale ho nechal, nazdávajúc sa, že miešku je hocikde dosť miesta. Miešok
         našiel dnes ráno v dobrom poriadku, ibaže vína v ňom nebolo; bol síce celý, ale ako kuteľ s
         opadnutými bokmi. Víno sa vypariť azda len nevyparilo, najskôr sa ktosi doň nanosil, už či
         cez večer a či dnes do dňa, a víno vycedil do ostatnej kvapky.
   </p>
   <p>
    „Smädila kohosi pečienka a hádam i guiz, lebo treba uznať, korenia a soli sa nehľadelo
         doň nasypať. Potme hľadal možno vody a napil sa vína miesto vody,“ tíšil som ho ja.
   </p>
   <p>
    „Tak či tak, ale neporiadok je veľký,“ odvráva gazda rozhorčený. „Na podniku nemá sa
         robiť čo takého.“
   </p>
   <p>
    „Kde je toľko sveta na hŕbe,“ vysvetľoval som mu ja. „A čo sa týka tabaku, vína a vôbec
         nápojov, zákony vlastníctva neberú sa nikdy prísne, menovite v kampe. Vieme, že tie články,
         menovite víno, ani sa nedržia na podnikoch. Keď sa teda zjavia a prídu pod ruku ľuďom, čo
         ich dávno nevideli, nieto sa čo diviť, že sa nepohrdnú, ale nájdu veľmi ľahko gazdu.“
   </p>
   <p>
    „Ani tak sa nepatrí,“ stál gazda len na svojom. „A ja vysvietim správcovi, čo má za
         poriadok na podniku.“
   </p>
   <p>
    „Vari je on na vine? On nevie o ničom; veď nocoval s nami v jednej svetlici.“
   </p>
   <p>
    „Mal by vedieť, kto sa poneviera po kuchyni. Ktosi len bol v nej, keď víno vypil. On
         vie, kto v nej ostal včera večer.“
   </p>
   <p>
    A už sa nedal udobriť; veľmi sa ho dotkla táto príhoda. Žaloval sa pánu správcovi veľmi
         rozhorčene, čo sa mu pridalo s mieškom, a výrazov tiež nevyberal. Pán správca len toť čo sa
         vrátil z kampa, kde bol po tropillu. Ostal, ani by ho polieval horúcou vodou; rozčúlil sa
         veľmi pre tento výčin. Považuje ho za hanbu svojho podniku, vlastne za zneuctenie seba,
         lebo on je správca, čo má všetko na hlave. Zastrája sa, že nebude trpieť taký neporiadok;
         nedá sa nikomu voziť po sebe, hanu kydať na svoje dobré meno a na poctivý príbytok. Vyjavil
         nám meno gauča, o ktorom vie, že lipne za vínom a všetkým vôbec, čo je mokré, ale vodou
         opovrhuje. Ani sa len neumýva, vlasy ňou nikdy nenavlaží, aby ich ako-tak prihladil. On
         vyparatil, čo sa stalo; vrhol spoločnosť poriadnych ľudí do podozrenia a do takého
         neprajného svetla. Ale on mu už raz zaviaže hrvoľ, naučí ho po kostole hvízdať.
   </p>
   <p>
    I nám sa zdalo pravdepodobné, že to bol naozaj on, ten gauč, na ktorého on ukazoval
         prstom, čo šarapatil okolo mieška: mal ho naporúdzi, mal príležitosť, ktorá robí zlodeja;
         mal celú noc a cez noc ľahko sa mohol nanosiť doňho. Ale od podozrenia ďaleko je do istoty;
         podozrenie je podozrenie a nie dôkaz. Nebolo ani riečice a nožníc, aby sa dalo uhádnuť, na
         koho padá hriech, dľa toho, ako sa riečica obracia. Vôbec vec bola neistá a hmlistá; nebolo
         by slušné narážať bližšie na koho, kto môže byť azda i bez viny.
   </p>
   <p>
    No pán správca nemal takýchto ohľadov, bez váhania sa oborovať na osobu, ktorá ani
         netušila, čo za podozrenie padlo na ňu.
   </p>
   <p>
    „Nesmie sa vonku pre neho nič nechať, čo je tekutina. V druhých veciach mu nik nestúpa
         do poctivosti, ale čo je vo fľaši, neobstojí pred ním. Dal by sa vari i do petroleja,“
         pokračuje pán správca v svojej žalobe. „Iba vody čo sa netýka. Azda preto, že jej je,
         chvalabohu, všade nadostač. Ja, keď mám čo na pitie, všetko zatváram pred ním. Dakedy
         zakopem do zeme. Majster je on v tých veciach, i zámku otvorí; urobí si háčik a otvorí
         bľach, kde je zatvorené. Nieto remesla, čo by sa doň nerozumel. Hlavu má dobrú,
         priemyselnú; rozumu viac, ako všetci ostatní. Rozumie sa do písma, ale mu je darmo,
         pijatika ho kazí. Keby tu bol sud okovitky, hodil by sa doň hlavou popredku, utopil by sa
         vďačne v nej, ako tie muchy, čo ich chytáme pod fľašu tiež na pálenku, čo padajú do nej a
         utopia sa ako nič.“
   </p>
   <p>
    Rozprával nám to smutne; vidno, že ľutuje človeka, o ktorom bola reč. Pozdejšie sa
         rozveselil trochu, ba úsmev mu preletel po tvári, keď doložil:
   </p>
   <p>
    „Šťastie, že i druhí majú priemysel v hlave, a nie otruby; nedajú sa previesť tak ľahko.
         Vidíte, kde ja držím, keď mám čo háklivého, na čo lipne.“
   </p>
   <p>
    Otvoril truhlu, čo bola pri vreciach s múkou a cukrom a vari i fazuľou. Mala velikánsky
         kľúč, mohol ním vola zabiť na bijárni, bárs truhla nebola veľmi veľká. Vytiahol z nej
         spomedzi bielizne všakovak rozmiešanej sťa seno, čižmu cele novú, že sa po salóne rozšíril
         z nej a z truhly zápach fištrónu.
    <sup>
     [
     <a class="footnote" href="#ftn.id2581616" name="id2581616">
      15
     </a>
     ]
    </sup>
    Sára má dookola remenček, ktorým sa môže stiahnuť, aby nebola priširoká hádam;
         z nej vytiahol dobre zatvorenú fľašu whisky Old Smuggler a či Delaware, nemôže sa už
         povedať iste. Nuž či tá alebo tá, nemení na veci, obe sú obľúbené v tunajších kruhoch.
   </p>
   <p>
    „On vie, že je kdesi, ale nezvie, kde je, a nebude jej piť, čo by mu vysadol pípeť na
         jazyk ako podošva, čo je funtovka. A nech i zvie, kde je, slabá by mu bola objedza, lebo
         kľúč nosím vždy pri sebe vo dne i v noci. Bez neho truhlu neotvorí. Inakší je toto bľach,
         nie ako ich teraz kujú. Má dva zuby, čo zapadajú dokonale, a kľúč, vidíte, aký je; háky sú
         nadarmo, a čo by aké boli.“
   </p>
   <p>
    Kľúč bol ohromný, nemotorný a nekaľavný. Mal dnuka dierku ako starosvetske kľúče. Treba
         uznať, je to sprava cele spoľahlivá; druhý taký ťažko by bolo nájsť v celej Patagónii. Z
         bľachu trčí koniec jazýčka, čo pristane do tej diery. Ten jazýček je istá ochrana pred
         hákmi a falošnými kľúčmi.
   </p>
   <p>
    „Ak sa vám bude páčiť, tu je fľaša, ale druhým radšej nepovieme. Ich by bolo primoc na
         jednu fľašku a málo by im osožilo toľkým, iba by ich darmo nalakomila. Ale priateľom je
         vždy prístup, lebo priateľstvo je vec veľká a podelí sa s dobrým i zlým.“
   </p>
   <p>
    Ponúknutie išlo od srdca, ale ja som neprijal úctu. Je zavčasu zarána, keď netreba
         takého potúženia. Gazda tiež neprijal. Je v tom ohľade veľký nepriateľ ľudských výmyslov,
         čo sa týka nápoja odvarov a odpadov, už či zo žita alebo zo zemiakov. Uznáva pravú vnútornú
         hodnotu toho, čo boh požehnal a čo réva nosí, už či Rioja v Španielsku a či Mendoza v
         Argentíne, ktorá sa tiež nezahanbí medzi druhými révami, keď sa obriadi, ako má byť; v
         úrodnosti nebodaj prevyšuje mnohé iné. Destiláty vína, ba i kože révy, keď dobre vykysli a
         vypálili sa, ako svedčí, tiež uznával, ale neupriamoval sa na ne. Koňak a terkelica je
         výtečný, čistý nápoj, ale kto môže, urobí dobre, keď sa mu nedá veľmi do známosti.
   </p>
   <p>
    Stala sa chyba, miešok je prázdny, no nezdieľal som rozhorčenie týchto dvoch susedov,
         gazdu a pána správcu. Ak je chyba, ale má i obľahčujúce okolnosti. Málo je tých, ktorí, keď
         čo nájdu, vylejú. Prečo teda toľké divy pre hriech, ktorý by sa mal merať iným rífom než
         druhé. Nepochodí zo zlého srdca a zlých úmyslov, ale zo slabosti, ktorá sa už ukázala za
         časov starého Noeho, lebo jej podľahol i tento praotec toľkých národov.
    <sup>
     [
     <a class="footnote" href="#ftn.id2581720" name="id2581720">
      16
     </a>
     ]
    </sup>
    Zato neočíšťam a nevyvyšujem pánov bratov z mokrej štvrte; každý nech je pánom
         svojho gágora a nech si ho vie i sťahovať. Ale zas prečo by si neuhol z mieška alebo krpky,
         keď je naporúdzi a nadíde smäd, čo trápi a zvádza? Kto ho tam položil alebo nechal ten
         miešok alebo kuľač, väčšmi je na vine, lebo pohadzuje veci, ktoré mu ležia na srdci a na
         ktoré by mal bedliť. Slama sa tiež nedrží pri ohnisku: iskra padne ľahko do slamy a zapáli
         ju. Miešok sa nedrží, keď si v ceste, kadejako v kuchyni, ale rúče pod hlavou, ak chceš,
         aby ti ho nevycedili. Alebo ho vlož do sáry čižmy a zatvor do truhly, čo má bľach
         starosvetský a kľúč, aký sa druhý netrafí v celej Patagónii, na ktorý treba robiť zvláštne
         háky, ak chceš otvárať, kde on otvára.
   </p>
   <p>
    Veľmi vďačne som zamlčal jeho poctivé meno; považujem ho za poctivé vzdor tomu, v čom sa
         potvára. I kôň má štyri nohy a potkne sa. Ak on užil ozaj to víno z mieška, privolávam mu:
         „A vám, kmotre, na dobrý úžitok!“
   </p>
   <p>
    Po tejto príhode nás čakalo prekvapenie. V to ráno mali sme ku káve, zase tuhej a veľmi
         závažnej, i biely chlieb a či vlastne babu, ako by sme my riekli. Koláč čerstvý, len čo
         vytiahnutý z pece, umiesený na mlieku, ibaže snáď miesto masla bolo v ňom jemného loja od
         obličiek. Hrozna v ňom bolo toľko, že sa černelo, sťa keď sa muchy potopia v širani kyše.
         Cukru tiež nechybelo, bračekovci. Aby sa lepšie zodvihlo, lebo takému cestu veľmi často
         chýba ctižiadosti, tak že ostane zbabelé ukväcnuté na ťapši a keď sa upečie, má pod kôrou
         tú oslu, ktorá nectí ani jednu kuchárku, aby mu dodal toho, čo je pri koláči, to, čo pri
         nás ľuďoch ctižiadosť a rozpínavosť, nasypal doň pol bľachovice prášku, čo sa tiež
         rozosiela do sveta, že pečivo nahúklo, až prekypovalo z ťapše a chcelo sa vyliať po peci. V
         ňom sa urobili i diery sťa v dobrom syre. Gauči sa nedali núkať a chválili kuchára, nášho
         ovčiara, ktorý ani neodpovedal, iba skromne vytieral šálky a hrnčeky.
   </p>
   <p>
    Pán správca dohnal tropillu. Čas sa hýbať a obrátiť zrenie na to, čo sa má urobiť.
         Neprišli sme naostatok sem obťažiť sa koláčmi, vylihovať a posudzovať, roztriasať klebety
         po pampe o čestných ľuďoch, akoby po noci chodili sťa námesačníci po dome a pili, čo im
         padne pod ruku. Prišli sme sem, a preto nás traktujú ako pavúkov, ešte babami, čo museli
         zavčasrána miesiť a piecť v peci, keď nám mohli ku káve predložiť i obyčajného chlebíka,
         prišli sme sem, aby sme urobili kampu to isté, čo sa tej noci urobilo miešku, aby sme ho
         vyprázdnili, a vypšikali z neho statok do ostatnej srsti, oddali ho, odčítaný pekne, novému
         majiteľovi, aby ho bolo čo najviac na potechu a osoh tomu, čo ho bol predal. Gauči si
         vybrali a odviedli každý svojho tátoša. Pochybujem, či ostalo mnoho koní v korrale, keď sme
         odviedli každý svojho.
   </p>
   <p>
    Mne pán správca šepol, že mi dá spoľahlivého a krotkého. Bol by radšej mal čerstvého, čo
         by i nebol tak celkom krotký; nevynímajú sa, čo sú veľmi krotké, pri takejto robote
         najlepšie. Ale je zas slušné a nieto čo vytýkať, keď sa dajú najlepšie kone tým, čo sa
         vedia obhadzovať lepšie pri práci. Divákom, nevolaným hosťom a zprávodajcom ujdú kone
         krotké, čo trochu razia károu a vozíkom a majú svoje rôčky. No tu nieto koča ani káry, môj
         kôň teda nemohol byť z káry, ale bol užívaný pod ťarchu. Na ňom sa iste donášajú kisne a
         noše s potravnými článkami a odnášajú plodiny podniku a výrobky dolu na pleso. Má on snáď
         preto i bok trochu odretý, snáď od kisne daktorej. Keď mu prestieram koberček, čo má prísť
         pod sedlo, kôň šľahá nepokojne chvostom hore a dolu, uhýna sa, čo znamená, že mu nehodno
         mnoho šibrinkovať okolo boku a brucha. Mohol by on i kopnúť alebo zadkom vyhodiť. Blížim sa
         mu ja veľmi opatrne, akoby sa prichodilo blížiť vlastne každému; nikto nevie, čo má ktorý
         za lubom, a nájde sa medzi nimi i potmehúdov, ako sa zvlášte treba blížiť každému, čo
         chvostom sa oháňa, ako tento tuná, lebo jeho úmysly nemôžu byť chválitebné. Jednou rukou ho
         držím za ohlavu cele pri hlave, druhou narábam okolo neho, kým nebol osedlaný. Od zadných
         nôh držal som sa vždy poďalej. I uviazal som ho na stĺpik dosť opatrne. Priečnej žŕdky
         nemali na tomto podniku. Prezrel som i druhé kone. Každý má niečo, čo by sa dalo, nerečiem,
         vytknúť, ale vyzdvihnúť. Každý kôň má osobnosť; tá mienka sa potvrdzuje každý deň a tiež
         cele zjavne i na podniku Las Matas.
   </p>
   <p>
    Môj kôň, ako sme videli, je šteklivý po ľadviech a bokoch. Druhé majú tiež isté
         zvláštnosti. Môj raz osedlaný bol ako jahňa, dal mi vysadnúť veľmi pokorne a oddane. Trochu
         vzdychol, keď ocítil váhu mojej osoby na ľadviech, ktorá sotva bude vážiť toľko, ako noša
         fazule alebo bal vlny. Pán správca sa vyšvihol rezko; jeho kôň ani nezbadal, iba keď mal
         svojho jazdca v sedle. Gauč tentam, čo je „zdnuka“, keď vysadol, musel byť prekvapený, keď
         mu kôň skočil, ako skáče Martillo, keď mu prichodí rušať. Gauč sa nedal hádzať mnoho sem a
         tam, ale dal koňovi korbáčom samou tou tľapkou, že sa v doline rozľahľo. Kôň na to vyhodil
         zadkom, gauč mu zaraz platil korbáčom, ale teraz po šiji, a kôň, keď videl, v čom je, dal
         sa tuhým cvalom hore dolinou.
   </p>
   <p>
    Gazda, keď mal vysadnúť, kôň sa trochu uhýbal, začal i cofkať. „Takí sme my?“ prihovára
         sa mu gazda. „Počkaj, teba treba naučiť móresu.“ Založil mu slučku, čo je na rukoväti
         korbáča za ucho, rukoväť začal skrúcať, kým slučka nepricvikla ucho. Kôň sa hotovil, že zas
         skúsi šťastie, že sa cofne alebo odskočí, ale gazda mu pricvikol ucho tuhšie. Kôň prihol
         hlavu, nerobiac už šanty. Stal sa tým, čím by bol mal byť hneď od začiatku.
   </p>
   <p>
    „Každej veci spôsob,“ poznamenal som ja.
   </p>
   <p>
    „Tento nikdy nezlyhá; spôsob je súci na takéto kone,“ vraví gazda, pustiac sa za gaučom
         hore dolinou.
   </p>
   <p>
    Priatelia z dolného podniku prišli na svojich vlastných koňoch, že na nich obriadia túto
         robotu. Podajedni gauči, druhí hostia tiež nevzali koňa z tropilly, ale si len osedlali
         svoje. Ľudia rozmaznaní, čo neradi premieňajú kone, nechcú sa prispôsobovať ich
         zvláštnostiam a obyčajám. Majú svoje tropilly tam doma dobre zariadené a hojné, čo si
         odchovali a vyučili na podniku. Sú to, čo stratili svoju osobnosť a držia sa vo všetkých
         okolnostiach rovnako, dľa istých predpisov; vôbec kone, čo už vybili akoby na jedno kopyto,
         na ktorých nebadať odchýlok, ako na našich, ktoré si zakúpil podnik Las Matas, vlastne pán
         správca, už vyučené, ako sú i opatrené, každý svojou zvláštnosťou, ako sme videli, od
         ktorej už nepopustí ani jeden. Priškrela tuho a nedá sa rozsobášiť od koňa, na ktorom je
         prilepená. Zvláštnosti sú to, pre ktoré ich bývalý gazda i predal tropillu pánu správcovi,
         ktorý ju zakúpil, ani vari netušiac, že kupuje s koňmi i tieto všakové obyčaje ako
         prídavok. I kôň ich neraz pritají a vytasí sa s nimi, keď je kúpa urobená. Z dolného
         podniku doviedli i psov dosť hodne a podajeden gauč tiež prišiel so svojím psom.
   </p>
   <p>
    Veľká bola spoločnosť, čo sa poberala hore dolinou. Pán správca popredku, ako hlavný
         vodca, na koni, ktorý akosi divne drbolí, zavíjajúc pritom zadkom. Môj zmeškal sa
         ustanoviť, keď sa delila pružnosť do stavcov a do žíl. Krok mal ťažký; keď som ho nahnal do
         cvalu, nebol to patagónsky cval tatata-tatata, sťa keď sa vo troje mláti, ale iba prostý
         pohyb skákania a padania. Nedopadal na nohy postupne, kladúc jednu za druhou pečlive, aby
         sa zmiernila prudkosť padania a prekazil sa otras; on padal na všetky štyri odrazu, šibúc
         pritom chvostom tu na jednu, tu na druhú stranu, sťaby sa oháňal omelom. Bolo načim sedieť,
         sťaby si bol prežrel ražeň; údery boli nemalé pri tom hádzaní, odrážali sa celou chrbtovou
         kosťou do samých väzov. Na takom koni sotva by sa dala urobiť cesta na druhú stranu za
         neviem aké priateľstvo.
   </p>
   <p>
    Smečka psov sa mala ta ešte okolo nás, sľubujúc prácu svedomitú. Tie, čo majú podošvy
         namastené lojom, niečo krivkajú, ale držia sa pažite. Diana nášho ovčiara drží sa verne
         svojho pána, podskakujúc tu i tu k strmeňu jeho. On ju považuje za dobrého ovčiara, snáď
         najlepšieho v celom okolí, ale uznáva i on, že ani ona nevie hovoriť. Náš ovčiar nosí kabát
         prehodený cez plecia, jedna noha v strmeni okrúhlom, neveľkom, ako sú vždy také drevené
         strmenčeky, že ledva sa do nich sprace pysk obuvi. Na druhej strane strmeň chybuje, hádam
         sa bol zlomil. Miesto neho je zavesené na remenci koliesko z hrubšieho drôtu, poskrúcaného
         viac ráz, a treba uznať, že to koliesko preukazuje tie isté služby, ako i ten drevený,
         cifrovaný argentínsky strmeň.
   </p>
   <p>
    Všetci sme dobre zaobutí. Kto v čižmách, kto aspoň v topánkach o mocných podošvách s
         podkolennými sárami. Poniektorí máme len povoje z vlnenej látky pookrúcané do kolien, my,
         čo sa netisneme toľme do roboty. Pán správca sa vybral i na túto výpravu v bielych
         alpargatách, pančuškách dosť vzdušných. Bolo by azda skôr pristalo ísť v nich na kúpanie,
         než na čistenie kampa. Gazda sa uškerí zakaždým, keď pozrie na tú obuv a myslí si hádam:
         „Uvidíme, keď sa vrátiš, ako budú vyzerať.“
   </p>
   <p>
    Keď sme prešli trochu viac od pol doliny, rozdelili sme sa, každý tou stranou, kde sa
         komu ušiel jeho kruh pôsobenia. Ten „zdnuka“ s priateľom, čo nás doprevadil, obrátili sa
         napravo, temer tou istou cestou, ktorou sme včera išli, keď sme boli v hore. Oni mali
         zohnať všetko, čo je v grúni od východu, počnúc od priečneho brala, čo zatvára dolinu, až
         dolu do hraničnej čiary, čo je hneď pod podnikom. Pán správca so synom dolného majiteľa a
         inými dali sa do brala, čo je na západ. Je ono omnoho ťažšie, než východné, čo je oproti, i
         strmšie i rozsiahlejšie. Gazda a ja dostali sme samý spodok doliny a dolné pásy grúňa. Nám
         dvom nebolo sa vôbec treba štverať. Náš ovčiar a ostatní podišli hore vyššie do grúňa. Je
         tam hodne úkrytov, ale i pekných zelených lúčin.
   </p>
   <p>
    My dvaja sme išli len hore dolinou k bralu, čo zatvára dolinu od severu. Tu sme sa
         zvrtli naľavo, k západu, držiac sa ustavične potoka. Vošli sme teda do tej doliny, kam sa i
         potok skrúca. Ona tvorí s hlavnou dolinou temer pravý uhol. O krátky čas sme sa dostali k
         hore; je hustá, ale má i veľké buky. Vhĺbili sme sa niečo do tej hory; dosť skoro bolo
         načim zosadnúť; húšťava bola priveľká. Uviazali sme kone, podišli pešo skoro k tomu bralu,
         dolu ktorým sa rúti potok, hučiac do ohlušenia. Tu sa nedá už priblížiť väčšmi: počínajú sa
         močiare a trasoviská.
   </p>
   <p>
    „Pekné miesto pre levy,“ ukázal gazda na bralo, dolu ktorým padá potok.
   </p>
   <p>
    Je obhájené húšťavou zo všetkých strán, na temeni sa mu belie hrubá kôra snehu.
   </p>
   <p>
    Začali sme húkať, tuším i brechať, či nevyduríme dačo, ovcu azda, ak by sa bola tu kde
         skryla. Nič sa nehýbe, iba čo nám odpovedá hrozný škrek zelených papagájikov. Tých sa i tu
         ponevierajú celé hajná v korunách stromov. Práca naša bola hotová; vykonal ju dávno za nás
         león, povyháňal ovce z tejto hory. Ľahli sme do trávy ku koňom, ktoré ju dobre hryzú,
         pričom im zubadlo hrká po zuboch, bárs ho prehadzujú z miesta na miesto jazykom, aby im
         zavadzalo menej, ako fajčiar prehadzuje svoju kačimbu
    <sup>
     [
     <a class="footnote" href="#ftn.id2582166" name="id2582166">
      17
     </a>
     ]
    </sup>
    v ústach z kúta do kúta. Bolo by tu ticho, ale potok hučí, papagáje škrečia,
         tamhore krúžia dva kondory, prehliadajú hádam svoju ríšu, ktorá sa začína vlastne za týmto
         bralom. Nemajú sa čo báť o ňu, že im ju kto vezme. Kto by sa prebil cez tieto bralá, tam
         ďalej tie štíty? Sme iba pri jej výbežkoch, v samom predhradí, ale vrátiť sme sa museli
         hneď spred jej brány. Všade nájdeš napísané: „Potiaľto, ani kroka ďalej!“
   </p>
   <p>
    Tak sme vylihovali pohodlne a s dobrým svedomím, že je hora čistá. Je čistá, môžeme byť
         istí; ak my nie, vyčistil ju león. Nedrží sa ovca, kde badá, že sa on rád prechádza.
   </p>
   <p>
    No začal sa ozývať pomaly náš ovčiar. Pobrali sme sa i my, podíduc trochu bokom, že
         zajmeme statok, ak by sa ho čo našlo v tom grúni. Vyhnali sme dakoľko kŕdlikov a ženieme
         ich pred sebou: ovce, čo zohnali tí tam odhora. Malá hŕba pýta viac; náš ovčiar tiež ich
         čosi zohnal a jeho divotvorná Diana.
   </p>
   <p>
    Keď sme došli, kde sa dolina skrúca do hlavnej, gazda prešiel cez potok a pozajímal, čo
         bolo v grúni z východnej strany. Ja s ovčiarom starali sme sa o túto stranu až hore, do
         brál. Kŕdeľ rástol pekne. Na protivnom grúni náš priateľ statkár pustil sa nižšie; ten, čo
         je „zdnuka“, ostal na hrebeni. Kričí a šarapatí, že sa až sem ozýva.
   </p>
   <p>
    Išli sme z kroka na krok. Bolo treba držať krok s tými, čo sú nad nami. Hľadeli sme
         zaostávať, aby, čo zbehne, nezaostávalo za nami. Vyzerajúc dohora, kde sú, čo robia, zazrel
         som na našom grúni hračku, ktorá ide, vodiac koňa za sebou pod samým tým zámkom, čo trčí na
         ohromnom bralisku, prihnutým trochu nad dolinou, sťaby vyzeral, čo sa to tu robí. Česť a
         sláva pánu správcovi. Ako sa len vyštveral do tých brál, ako vyredikal na ne svojho tučného
         koňa? Je to robota pre guanaky, alebo vari skôr pre divé kozy. A predsa tam pod samým
         kaštieľom, pod večným snehom, je krásna lúčina. Kde sa berie v tej výšave? Pán správca jej
         neodpustil: zháňa dosť hodný kŕdeľ oviec, čo sa pásol na nej. Dobre sa mu tam letuje na
         mäkkej tráve.
   </p>
   <p>
    Keď sme vohnali ovce do korralov, ledva sa do nich popratali. Vraj nepatrný podnik!
         Oviec sa zohnalo spoza každého kriaka, spoza každej skalky. I pán správca sa konečne
         uponížil k nám; blahoželal som mu k plnému korralu, k jeho výkonu, ba hrdinstvu, že prešiel
         cez také krkolomné miesta. Úbohé alpargatas! Ostali od nich vlastne iba pysky, päty sú
         zodraté úplne, z päty na pančuche visia strapce; medzi nimi vykukuje holá päta pána
         správcu. Šťastie, že ju nenarazil po tom štrku a kamení.
   </p>
   <p>
    Gazda sa zas uškeril, vidiac tú obuv doriadenú; pristúpil k nám. Podopiera sa na akýsi
         drúk, čo kdesi našiel, sťaby sa podopieral pastier o svoju palicu. Zhrnuli sa i druhí,
         zdeľujú jeden druhému svoje dojmy a skúsenosti. Gazda sa priblížil k pánu správcovi, opiera
         sa tuho o drúk. Drúk je tuho opretý, náhodou a či naschvál za samou pätou pána správcu,
         ktorá vykukuje spomedzi strapov roztrhanej pančuchy.
   </p>
   <p>
    I rozhovor sa skončil, začali sme snímať riad z koní, nech idú i ony na pašu. Pán
         správca že tiež pôjde rozsedlať svojho tučného koňa. Ako chcel postúpiť, tá noha, kde bol
         drúk, zlyhala: nemohla sa hnúť. Trhol sa, potočil a spadol nabok. Drúk mu bol prištipol
         spodkom ktorýsi ten strapec na pančuche; táto nepatrná vec, ako hlúpy strapec, šmarila o
         zem hrdinu, ktorý iba toť čo chodil ponad bralá i s koňom, sťaby to bolo po rovnej pampe.
   </p>
   <p>
    Psi len-len že dokuľhali. Hodili sa tam pod stenou; nemali sa ani kedy dovliecť do
         kuchyne k svojej pahrebe.
   </p>
   <p>
    Ten večer sme strávili tak-tak. Večeralo sa vlastne z toho, čo ostalo zo včerajšej
         hostiny. Nie každý deň sú hody ani na podniku Las Matas. Nemal kto variť a smažiť. Včerajší
         môj guiz sa nám dobre zišiel. Bol síce trochu zahustol, ale keď sme ho prihriali, loj sa
         rozpustil zase; po prihriatí ešte väčšmi zatušil svoju tajnosť, tajomstvo svojho zloženia a
         svojich súčiastok. Nevyzeral už guláš, ale skôr výplyv dlhého varenia a veľkého ustávania.
         V ňom je celá tohoročná úroda záhrady, čo sa rozpustila, tvoriac po tomto varení akýsi
         lekvár. Ten by sa ľahko mohol natierať na chlieb, keby nie tie kúsky vareniny. Vychytili ma
         ako znamenitého kuchára; guláš, čo ešte čosi bolo ostalo, odložili na stranu na žiadosť
         poniektorých, menovite gauča „zdnuka“.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581616" name="ftn.id2581616">
        15
       </a>
       ]
      </sup>
      <span class="emphasis">
       <em>
        fištrón
       </em>
      </span>
      — rybí tuk
     </p>
    </div>
    <div class="footnote">
     <p>
      <sup>
       [
       <a class="para" href="#id2581720" name="ftn.id2581720">
        16
       </a>
       ]
      </sup>
      <span class="emphasis">
       <em>
        zo slabosti, ktorá sa už ukázala za časov starého Noeho, lebo jej
                  podľahol i tento praotec toľkých národov
       </em>
      </span>
      — podľa Starého zákona Noe,
               ktorý po potope pestoval vínnu révu, spil sa raz do nemoty.
     </p>
    </div>
    <div class="footnote">
     <p>
      <sup>
       [
       <a class="para" href="#id2582166" name="ftn.id2582166">
        17
       </a>
       ]
      </sup>
      <span class="emphasis">
       <em>
        kačimba
       </em>
      </span>
      (zo špan.) — fajka
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2582343">
       </a>
       6
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Útvar a poloha kampa. Trochu zložitý miestopis. Ťažká postať a jej
            skvelé vyplnenie. Radosti stola, spoločenské pôžitky. Mate a zapekačka. Telegrafia bez
            drôtov
     </strong>
    </span>
   </p>
   <p>
   </p>
   <p>
    Ráno sme sa ešte len umývali na potoku, keď tropilla už bola vtiahla do korrala. Treba
         uznať, pán správca sa preukázal ako činný, neúnavný, menovite ranostaj, akých sa málo
         vydarilo takých v Patagónii. Nie div, že mu ploty na korraloch pukajú, čo nahonobil statku
         do nich na túto skúšku. Kto vynakladá na robotu toľkú hŕbu vytrvalosti a záujmu temer až
         náruživého, ten sa musí postretať s úspechom, potknúť sa doň, ako plný voz zbožia, keď
         zavadí o zvariak v stráni a vyvalí sa. Škoda toľkej vôle a pracovitosti nevykázať širšie a
         slušnejšie pole, než tieto krkolomné grúne. Prečo nie napríklad rozsiahle kampy toho
         druhého podniku, čo sa tiež volá Las Matas?
   </p>
   <p>
    Boli sme už oblečení, umytí, keď prikvitol náš ovčiar s plným vedrom čerstvého mlieka.
         On sám ho nadojil na dolnom podniku. Ťažko si predstaviť, ako ho teperil a nevyčrpkal ho
         polovicu. Vedro a či tú putňu drží v jednej ruke, že visí popri boku koňa, tak, aby bok
         netĺkol do nádoby; v druhej ruke drží koňa za uzdu. Veď vieme, že nepôjde pešky po mlieko.
   </p>
   <p>
    V to ráno sme zajedali našu kávu babami, ale včerajšími. Dneska nemiesil náš ovčiar, ale
         ich prihrial trochu pri pahrebe. Loj, čo je v koláčoch, dáva im nepravý náter a vzhľad.
         Zatvrdne totiž a premení koláč cele čerstvý, ktorý iba čo ochladol trochu, v pečivo staré,
         zatvrdnuté. Takto prihriaty koláč zase omladne, sťaby ho boli iba toť vytiahli z pece.
   </p>
   <p>
    Práve sme mali v korrale lapačku na kone, keď prikvitli priatelia z dolného podniku,
         svieži a vypočinutí, hotoví do nových robôt. Ich psi dosť veselo šukali okolo domu; ňuchali
         okolo korrala, plného oviec, až ploty na ňom sa ohli a vypučili na miestach, pod tlakom
         toľkej hŕby živého mäsa. Ich psi sľubovali svojím chovaním dobrú vôľu a ochotu na dnešný
         pohon.
   </p>
   <p>
    Tropilla nebola, ako z druhých Las Matas; každý sa už len uspokojil s koňom, čo mal
         včera a čo si sotva mohol vypočinúť cez jednu noc od toľkej roboty. Robí sa, ako sa môže,
         nie ako by sa vyhľadávalo. Gazda nemusel upotrebiť korbáča, vlastne rukoväti s tou sľučkou.
         Kôň jeho skrotol poriadne a stratil mušky. Kôň gauča, toho „zdnuka“, neurobil ani polovicu
         skoku, čo bol urobil včera. Tučný pejo pána správcu tiež krútil menej zadkom; môj
         nijakovsky nechcel sa dať naviesť do cvalu. Ostatne dneska nikto nemyslel na cválanie.
   </p>
   <p>
    Heslo je obkľúčiť kamp a vymiesť ho; pokračovať, kde sa včera prestalo. Vyháňať a
         vyháňať ovce, zajímať ich pred sebou, aby vyšli najavo všetky, nech sa už skrývajú
         kdekoľvek. Prichodilo vymetať kampy nielen čo padajú pod Las Matas, ale i tie, čo
         prislúchajú dolnému podniku. Oriešok tvrdý, bračekovci; ak horný kamp má zuby, nie je ani
         dolný podnik bez nich; je to pôda tiež nerovná a spretŕhaná. Nadovšetko dolný kamp je čosi
         väčší.
   </p>
   <p>
    Prestiera sa i on v dolinu k plesu, čosi dolinou, čo z nej zvyšuje, ktorá nie je tiež
         veľmi široká a má svoje boky, bralá totiž zo západu a z východu. Ostatok kampa sa už
         prestiera na pampe, do ktorej sa vylieva dolina. Bralo, čo je na východ, ďalej od
         Cordillery, nie je síce nízke a úložité, ale je ešte ta rovné. Trčia i z neho tu i tu zámky
         a bralá, čo mu vyrástli z boku. Čím sa väčšmi blíži k plesu, i toto bralo je tým vyššie a
         horšie; no vždy je len jedno bralo a nie je najhoršie po ňom sa štverať.
   </p>
   <p>
    To, čo je od západu, bližšie ku Cordillere, je zlé, vysoké i strmé. Grúňa tam nieto
         mnoho: všetko samé bralisko a zámok, čo vyčnieva z bokov. Čím bližšie k plesu, tým je
         horšie. Ta nižšie od homolovitého vrchu, i za ním trochu, vyzneje skoro v čistú skalu,
         tvrdú, pokrkvanú žulu. Je v nej mnoho záhybov a vhĺbenín; v tých sa práve nájdu fľaky
         dobrej tučnej paše, na ne sa ide cez krkolomné chodníky. Táto skala vbieha dosť hlboko do
         samého plesa; tvorí v ňom akoby predhorie, skoro ako predchuť k Pekelnej bráne, čo je ďalej
         dnuka.
   </p>
   <p>
    Bralo z východnej strany nejde až po pleso, spúšťa sa tuhou strminou na pampu, temer
         sťaby ho bol odťal. Kde prestáva, na jeho úpätí dolina do tých čias stisnutá, vyleje sa v
         širokú pohodlnú pampu. Tá sa potom už spúšťa pomaly na pleso; po nej potok, čo sa bol
         vyrútil z doliny a práve sa začína všakovak skrúcať a obracať po rovnejšej pampe.
   </p>
   <p>
    Bude mnoho opletačiek, kým sa tento kamp vyčistí, menovite grúne zo západnej strany. Za
         bralami, výčnelkami, v záhyboch a jamách skál nájde sa veľa úkrytov; statok sa na takých
         miestach utají, čaká, že pohon popri ňom prehrmí naprázdno. Rozšírenina okolo plesa je
         čistá pampa, otvorená a prístupná; tá už nedá skoro žiadnej roboty.
   </p>
   <p>
    Horšie je, že kamp má ešte jednu rozšíreninu; tej sme ešte nevideli, je hneď hore v
         samej doline. Dlhý kamp, sťa chlap, má on pri boku kapsu a či skôr hodný uzol, prehodený
         cez plece práve z tej horšej strany, zo západu. Ozajstný uzol, čo má hrdlo stiahnuté, ale
         zato má brušisko vypučené a okrúhle. Ten uzol sa vtisol do Cordillery, práve tým
         priesmykom, čo je proti kaštieľu; sám priesmyk tvorí stiahnuté hrdlo, za ním sa počne robiť
         vypučenina. Hrdlo i brucho obstaté je vencom vrchov. A ozajstný to veniec tŕňový: na
         vrchoch výčnelky a múry bralísk, inde zas fľaky hory; tu pohon býva ťažký a nevďačný. Steny
         vypučeniny, čo ležia na sever, sú spojené s bralom, na ktorom je kaštieľ. To ide na
         západnej strane doliny dohora, obracia sa do slepej doliny, kde vyviera potok. Kde sa
         spojenie to stalo, tvorí sa koleno temer v pravom uhle. Koleno sa dvíha od podniku až temer
         po hrebeň. Steny vypučeniny, čo ležia na juh, súvisia s hlavným bralom, čo ide od priesmyku
         do plesa. Koleno, kde sa bralo obracia, je pokazené, všakovak sprehýbané a vyžraté,
         miestami má hrboly a výčnelky.
   </p>
   <p>
    Pri robote na mieste, kde nám dnes prichodí krky lámať, mohla by nás vytrhnúť veľká
         smečka dobrých, odhodlaných, neúnavných psov. Pán správca zas natieral včera večer svojím
         psom labky, ale dnes, keď sme sadali na kone, nevideli sme veľkej zaujatosti za robotu,
         akoby im prislúchalo. Uľahujú radi, ak jazdci trochu zastanú; ak idú cvalom, pokuľhávajú za
         nimi dosť ďaleko na chvoste.
   </p>
   <p>
    Chlapi jeden za druhým sa vtrepali priesmykom „ta dnuka“, chodníkom nie bárs najkrajším.
         Keď prejdú cez hrdlo, ktoré nie je dlhé, príde sa im dať do grúňov, čo stoja ako v
         polovenci na juh a na sever. Začne sa robota, ako sa vždy musí počať, od hrebeňa. Mal by sa
         zohnať statok na dno uzla a prehnať priesmykom do hlavnej doliny. Statok, čo je v polovenci
         od juhu, musí sa všetok spustiť dolu. Skazeným, sprehýbaným kolenom nenájde bárs prti na
         grúň, čo sa spúšťa k plesu. Z polovenca, čo je na sever, statok môže sa zohnať na dno uzla,
         ale v bokoch má tiež dosť prtí, ktoré idú do hlavnej doliny. Na kolene sa skrúcajú cele
         pohodlne, vedú do grúňa, čo je už v hlavnej doline, na ktorom je ako kaštieľ tamhore.
   </p>
   <p>
    Chlapi, čo budú pracovať na severnom polovenci, musia bedliť, či sa im ovce, čo ženú
         pred sebou, nevracajú prťami do grúňa, ktorý bol už včera vyčistený.
   </p>
   <p>
    Koleno, kde uzol prechodí do hlavnej doliny a obracia sa na grúň, ide od spodku, od
         ústia priesmyku až temer k samému hrebeňu. Dolu nad domami je dosť okrúhle, tamhore pod
         zámkom je už čosi ostrejšie. Práve na tom kolene, vo výške dosť značnej, je tmavý fľak
         hory, nepatrný, čo vidno z neho od podniku, je kúsok, že by si prikryl ľahko punčom. Ale
         hoc je malý ten fľak, je veľmi nepohodlný. Zahrádza prehľad, vôbec obťažuje robotu; treba
         uznať, na najhoršom je mieste. Bárs je malý, môže sa doň skryť ľahko celé stádo oviec;
         potom už choď, vyháňaj ich. Pod fľakom a nad ním je koleno holé, s mnohými prťami; idú
         rovnobežne jedna nad druhou. Tými práve môžu sa ovce ľahko vracať na hlavný grúň, ak ich
         nadíde vôľa, už či nad fľakom hory, alebo pod ním. Od domov ťažko odmerať a rozhodnúť, či
         fľak prechodí i na ten severný poloveniec v rozšírenine uzla, či ide dnu ďaleko alebo málo.
         Vôbec do rozšíreniny uzla nevidno; koleno vyčnieva dosť hodne a zahrádza výhľad ta dnuka.
   </p>
   <p>
    Neviem, prečo sa to stalo, ale sa stalo, že mňa poslali na stráž práve na to miesto.
         Ovce, ak by prechodili tými prťami, vracali sa snáď na hlavný grúň, bol by ja mal zháňať
         nadol do priesmyku, vlastne k domom. Z tejto strany priesmyku nechali samého mňa. Poslali
         ma na také miesto, lebo tá robota bola ľahká. Bok je dosť strmý, ale rovný; má prehľad
         dobrý i chodiť po ňom je dosť ľahko.
   </p>
   <p>
    Rozišli sme sa teda pred vchodom do priesmyku, temer hneď nad samými domami. Skupina
         chlapov, čo vnikla priesmykom, hneď v ňom sa rozdelila na dve čiastky: jedna na jeden
         poloveniec, druhá na druhý tých vrchov, čo sú vo vypučenine a čo stoja oblúkom vlastne
         proti sebe. Ja som sa tiež dal dohora, samým skoro kolenom, že pôjdem, kde mi je vykázané
         miesto. Času som mal dosť i nazbyt. Tí, čo išli dnuka, musia vyjsť na hrebene, prejsť celý
         bok polovenca, ak chcú kamp dokonale vymiesť. Robota sa musí začať z tamtoho konca, od
         západu, a blížiť sa pomaly k priesmyku, vlastne ku kolenu, na ktorom budem ja a kde sa i
         skončí.
   </p>
   <p>
    Začal som teda stúpať pomaly rovno dohora. Prešiel som dakoľko tých grúňov, strmých i
         úložitých, dohora i nadol, mnohé boli i sprehýbané, všakovak zjarčené, po dosť dobrých
         cestách, neraz i po horších, ale ani raz sa mi nezdala cesta tak obťažná ako teraz. Grúň
         bol veľmi strmý, ale tomu bolo odpomôcť, nech robím cestu v serpentíne, ako sa robieva v
         takých strminách. No môj kôň nemal vôle do takej roboty, bol tvrdého pysku, nechcel robiť
         cestu zákrutami. Ledva som začal čosi vystupovať, on už zdýmal ako mech; boky sa mu dvíhali
         prudko a padali; začal sa i potiť tuho, menovite po šiji, aby ja lepšie mohol vidieť. Ono i
         slnce pieklo tuho práve do tejto stráne; papršleky padali temer kolmo, lebo padali zo
         strany; horúčava bola i mne na obtiaž, čo som sedel, nieto koňovi, ktorý musel ísť i mňa
         vliecť do vrchu ešte. Ľúto mi padlo hoviadka, vidiac ako sa snaží vykonať hádam viacej, než
         vládze. Nešibal som ho; dal som mu radšej času, nech si ide, ako môže.
   </p>
   <p>
    Myslím, že som si škodil, klamal sa a schybil. Miesto ľútosti a šetrenia bol na mieste
         korbáč pri prvých znameniach váhania. Kôň bol privyknutý na druhé zachádzanie s ním; bolo
         treba šibať a hnať ho bezohľadne, aby neochabol, nezačal fígle zháňať. Nepochopil moju
         dobrotu a zhovievavosť, dal jej iný výklad. Keď ho nedurím a nešibem, myslel, že mi
         nezáleží na tejto ceste. Vec, na ktorej nezáleží, môže sa vziať naľahko. Ukázal sa nehodný
         chúlostivých ohľadov. Zrazu mi zastal a nechcel sa už hnúť ani krok. Omrzel ma úplne, aby
         nemal s ním ošklivenia, zostúpil som radšej z neho a začal ho viesť za ohlávku. Tak som
         urobil celú cestu dohora; pešo, ako medvediar, keď vedie za sebou svojho macka. Bol som
         ešte rád, že išiel za mnou a nebolo ho treba ťahať dohora. Ani nezdýmal, iba že sa opustil
         cele, i uši mu padali chloptavo. Mne bolo zato horúce; námaha veľká stúpať bez palice a k
         tomu ruka zaujatá vôdzkou a kantárom.
   </p>
   <p>
    Prišiel som šťastne k hôrke a sprostil sa najprv koňa. Priviazal som ho o prvého bučka.
         Nazrel som do hôrky, čo je zač; nuž hora ako hora. Chodníkov na všetky strany, koľko chceš.
         Ale vyber, ktorý ide na druhú stranu. Každý sa delí na dvoje, ten zas na dvoje a vniká
         kdesi do húšťavy. Stačilo mi, aby nahliadol, že sa neodplatí hľadať priechod z tejto
         strany. Bolo to ako v starom meste v niektorých mestách. Bolo najlepšie vrátiť sa, odkiaľ
         som prišiel, obísť hôrku naokolo. Tak som i urobil; ibaže ani to nešlo ľahko. Lokálnu pamäť
         nemal som nikdy veľkú, hlavne preto, že nebedlím, kade idem. Hanba je povedať, ale je už
         raz tak, že som sa stratil v tej malej horičke, motal som sa sem a ta, vracal sa na tie
         isté miesta, kým som sa z nej nevyplietol naveľa.
   </p>
   <p>
    Tak som sa ja natúlal podaromnici po hôrke, ktorá je tak malá, že bys ju punčom mohol
         prikryť; zmámil som mnoho času. Kôň mal viac rozumu, než ja; bolo tu hodne mäkkej trávy,
         popásal sa s chuťou, akoby nebol býval tri dni na paši. Kôň nemá nikdy dosť. Nevidel som ho
         nikdy, kde bolo trávy, aby zaháľal. Keď som ho odviazal, že pôjdeme dohora a obídeme hôrku
         z tej strany, nechcel sa ani hnúť. Vysadol som naň za pokutu, ľútosť ma prešla; nechcel
         ísť, ja mu prisypal patagónskeho ovsa. No stratil som jeho vážnosť, môj korbáč pliaskal,
         ale nebolel; kôň sa málo trápil o môj korbáč; ruka mi ustala a predsa nemohol som urobiť
         ani kroka. Zosadol som zas, uviazal koňa o bučka a dal sa dohora pešky.
   </p>
   <p>
    Sponad hôr som videl na druhú stranu plesa veľmi dobre. Veľký podnik zdal sa veľmi
         blízko; i budovy sa mohli rozoznávať. Cerro Frias sa hodne ukľakol; zdá sa, že ja a jeho
         temeno je tá istá výška. Vidno cestu, čo vedie do toho kúta, kde je veľký vrch pri
         zvariakovom poli.
   </p>
   <p>
    „Pekné miesto pre leóny,“ zišla mi na um výpoveď gazdu. Dolina, do ktorej ide priesmyk,
         je stadiaľto ani studňa. Vidno čosi bokov, ale dna nevidím. Z brala vidím kus toho
         polovenca, čo mi padá oproti a je z južnej strany. Bralá, čo sú z tamtej strany potoka, z
         východu našej doliny, vynímajú sa veľmi dobre, ale nieto na nich čo prezerať. Sú holé,
         strmé, suchopárne.
   </p>
   <p>
    V studni kdesi stal sa ruch. Počuť húkanie, čo sa ozýva jedno za druhým. Akiste odráža
         sa zvuk od stien bralísk. Tu i tu brechot, či už pravý, či napodobnený, nevedieť. I ľudia
         sa miešajú dakedy psom do remesla. Hýbanie sa blíži ku mne; naostatok zazrel som i ovce;
         prebehli onedlho kŕdliky i nado mnou, druhé pobehujú popod hôrku. Idú, kam sa im páči, kde
         by nemali. Mal by ich zastavovať a narážať nadol. Bez psa a bez koňa som tu iba divákom,
         bez osohu a bez cieľa; sťa tie tably v daktorých sadoch, na ktorých stojí „Zakázaný
         chodník“, ktoré keď i stoja, nik si z nich nič nerobí, lebo nekričia a nebijú.
   </p>
   <p>
    Čo tu ešte hľadať? Načo ma postavili samotného na taký dôležitý bod? Tí, čo delili
         miesta, sú snáď väčšmi na vine, než ja. Šťastie, že viem hvízdať na prstoch. Aspoň som
         hvízdal, aby vedeli, že som tu. Ovce sa len obzreli, čo sa to robí, ale zato sa len trúsia
         prťami; niektoré idú rovno bokom, iné sa berú dohora, kde je zámok.
   </p>
   <p>
    Konečne sa ukázala postava spoza kolena, dosť vysoko nado mnou. Bol to náš ovčiar na
         svojom sivkovi. Drôtený strmeň je už čosi znetvorený: z kolieska urobila sa elipsa. Iste sa
         roztiahlo od ťarchy, čo naň nalieha. Diana sa vlečie za pánom; opustené uši, nechutne a
         pokuľhávajúc.
   </p>
   <p>
    „Čo takého?“ kričí on, nechápajúc snáď, prečo hvízdanie, i vôbec čo sa tu robí.
   </p>
   <p>
    V odpoveď ukázal som mu hodný kŕdeľ, čo práve sa prekráda popod hôrku a začína sa
         rozsýpať i on prťami dlhého brala.
   </p>
   <p>
    „Mater ti taká a taká!“ skríkol on.
   </p>
   <p>
    Prvý raz, čo ho čujem vysloviť sa trochu neporiadne. Bol i on rozčúlený. Tak sa zdá,
         nieto, koho by nerozčúlila táto robota.
   </p>
   <p>
    „Diana! Diana!“ zavolal, obzrúc sa za sukou, čo kuľhala za ním.
   </p>
   <p>
    Pustil sa ozajstným cvalom za ovcami, podhadzujúc kabát, prehodený po pleciach, aby
         nespadol z nich od pohybu a sepkania. Cvalom opatrným obrátil koňa dohora; začal podchodiť
         ešte vyššie, temer pod samý hrebeň, že zaskočí z tej strany kŕdliky.
   </p>
   <p>
    Ja som sa vrátil ku koňovi, že idem byť bezohľadný. Najprv som mu pritiahol podbrušný
         pás čo tuhšie. Šibal zase chvostom zhora nadol, hľadel sa i zvrtnúť, že ma azda odoženie,
         ale mal som ohlávku nakrátko a stál mu temer pri samej hlave. Vysadol som naň zase: on bez
         šibania pobral sa dosť dobre dohora. Odfukuje, to je pravda, tiež hundre akosi a či stene,
         vzdychajúc, vlastne pri každom kroku socajúc po kúsku toho vzdychu, ale ide rovno dohora,
         až mu je pysk temer pri samej zemi. Odkiaľ prišla táto premena znezrady, ani sa nedá ľahko
         vysvetliť. Možno sa zľakol, že som sa najedoval a že mu ublížim; možno sa zahanbil, že
         halaškuje pod bučkom, keď sa druhí trhajú v robote, alebo si oddýchol, nazbieral veľmi
         mnoho síl na mäkkej tráve, aby mu nezavadzali, musí ich čím prvej rozfrnadiť. Dosť na tom,
         premenil chovanie. Ja si myslím, že spoza hôrky doľahol i k nemu ruch; možno zbadal, ako
         ovce prebehujú; môže byť, cítil, že je blízko, hneď za hôrkou, kamarátstvo. Hlavné bolo, že
         sa pochlapil, vyniesol ma veľmi dohora. Keď sme boli temer pod hrebeňom, rozohnil sa i
         zacválal na dajedných rovinkách. Narobil mnoho obchodov a zákrut, kým sme pozavracali ovce.
   </p>
   <p>
    Gazda sa tiež zjavil spoza kolena na tejto strane grúňa, našiel nás vo veľkej činnosti.
         Mohol byť spokojný s nami, a predsa našiel, čo neodobril.
   </p>
   <p>
    „Prečo ste neprešli ta dnu; mohli ste si stať pred hôrku z tamtej strany. Bolo vám
         ľahšie zavracať spred hôrky: nemalo by čo zavadzať, i rozhľad je lepší. A kde je tá ťažká
         fúra, náš ovčiar?“ spýtal sa, obzerajúc sa po grúni. „Nezacválal by a čo by sa bralo naň
         rúcalo. V najhoršiu chvíľu sa odpratal kdesi, miesto aby bol držal nos na tamtej strane:
         tak by sa neboli všetky ovce sem narazili.“
   </p>
   <p>
    Ja som mu veľmi nešiel vysvetľovať, ako sa veci mali. Nech i on má na čom hlavu lámať.
   </p>
   <p>
    Na šťastie nemal kedy myslieť dlho na tú istú vec. Robota ho tiež zaujala priveľmi, čo
         nebolo s ňou v úzkom súvise, na to i zabudol ľahko.
   </p>
   <p>
    „Poraďte si tu, ako viete. Hádžte všetko nadol, ak by čo prešlo semka. Ja musím íst ta,“
         ukázal korbáčom na grúň, čo je z tamtej strany priesmyku, kde sa skrúca v tom kolene
         rozrytom a zapratanom balvanmi a skalami, kde prechodí do brala hlavného, ktoré sa poberá k
         plesu. „Nevďačná je robota. Samá skala a jama. Ovce sa pokrývajú. Psi nestoja nič: nechcú
         sa ani pohnúť. Toto bolo ešte len ešte: tam už neviem, čo bude.“ A už sa spúšťa dolu samým
         kolenom grúňa, skadiaľ vidno i dnuka i na túto stranu. O chvíľu ho bolo vidno, ako sa
         škriabe na bralo oproti, práve kde sa počína skrúcať na pleso. Tam mu je cesta temer
         najhoršia.
   </p>
   <p>
    Sotvaže začal vystupovať do grúňa, priesmykom sa prelieval hlavný kŕdeľ oviec do našej
         doliny: ovce, čo sa dali zohnať na dno studne. Vychodili v neporiadku a zmätku; krútia sa a
         bľačiac hľadajú cestu vo veľkom stisku. Ako vychodil z priesmyku, tak sa rozlieval na
         neveľkej pampe, čo je nad domami. Boli kŕdliky i tam, čo sa obracali dohora do grúňa; iné,
         čo sa dávajú hore dolinou. Vidia fľaky hôrok, hoc suchých: v nich by sa bolo dobre uchýliť,
         azda by bolo i pokoja. Tu hore je už tichosť; všade, ako vymreté. Bolo zrejmé, že tu nieto
         čo robiť. Spustil som sa i ja v dolinu, ani po masle. Kôň sa sponáhľal, i popchol; oživol
         pohľadom na toľký statok, čo sa hmýril tamdolu.
   </p>
   <p>
    Bolo dosť roboty okolo kŕdľa; všetko sa krúti okolo domov, nechcelo sa mu obrátiť sa,
         kam by patrilo ísť. Hôrky, čo sú hore dolinou, čo ich vidno od podniku, sú pokušenie
         statku; priťahujú k sebe: v nich sa mu zdá, že je skrytá sloboda, za ktorou sa ženú. Bolo
         ho načim zaskakovať temer ustavične. Áno, hôrky sú na oštaru, hoc zase ich nehodno
         podceňovať. Majú i mnoho dobrého; dodávajú podniku okur a ohrev; sú pohodlie, zdravie,
         blahobyt a spokojnosť zamestnaným, z nich drevá trieskajú temer ustavične na ohnisku; z
         nich sa páli pec, z ktorej vychádza taká dobrá pečienka a dobrý chlieb; z nich sa podkuruje
         v zime, keď je mokro a studeno v tej bľachovej sprave, čo je v salóne. Treba hodne tuná
         toho ohrevu cez zimu, ba i v lete. I po iných podnikoch sa popáli dosť dŕv; tu sa ich musí
         popáliť nepomerne viacej. Dolina hlboká, bez slnca v zime, noci dlhé a studené; či si
         môžeme žiadať väčšej radosti, ako sedieť pri ohnisku, hriať sa, keď tamvon zavýja vietor,
         alebo sa bijú mlynári, a poťahovať horkastý odvarok mate.
   </p>
   <p>
    Bol sa zohnal kŕdlik dosť rúči z tej bočnej rozšíreniny kampa. Ponarástol dakoľko ráz
         toľko, keď sme doň zamiešali ovce, čo sa tej noci vädili v košiaroch. Všetko musí ísť na
         spodný podnik; tam sa dokoná dielo, pre ktorý bol usporiadaný tento dlhý, zložitý pohon.
         Tam sú na to všetky zariadenia a spravy, aspoň omnoho lepšie zavedené než na hornom
         podniku, novom ešte a tak sa zdá, ani nie cele hotovom.
   </p>
   <p>
    Práve keď sme sa mali hýbať, prikvitol konečne i náš ovčiar; dohnal celý kŕdeľ
         ubehlíkov, ktorí, nech nie jeho, boli by umkli do horného kampa a zapríčinili škodu
         bývalému majiteľovi. Horko-ťažko mu išlo, ale predsa ich dohnal.
   </p>
   <p>
    V dolinu sa išlo ako vždy v tejto robote, z nohy na nohu. Hneď pod podnikom sa
         prekročila hraničná čiara, ktorá dávala i ústie priesmyku hornému kampu. Išla krížom cez
         dolinu až po hrebeň brala, čo je na východ od domov. Tento plot opisujeme len všeobecne; má
         na jednom lebo druhom mieste úchylky od tohto všeobecného smeru, ktoré by už bolo hádam
         zbytočné vyratovať teraz dopodrobna, lebo táto čiara už stráca svoj význam. Nebude už
         hraničná čiara, ale iba najviac ak čiara vnútorného rozdelenia. Bude znamenať ako
         ktorákoľvek čiara, čo delí jeden odsek kampa alebo potrer od druhého; ostane jej len význam
         hospodársky, ktorý je tiež veľký, ale nikdy taký, ako bol dosiaľ, kým delila dva podniky
         natoľko, že musela byť opísaná dopodrobna so všetkými odchylkami od rovnice, so zákrutami a
         zvratmi v spisoch „verejného spisovateľa“, ako sa tu volá verejný notár, vpísaná do veľkej
         knihy v zmluve kúpno-predajnej, uzavretej medzi oboma stránkami, vyvedenej u verejného
         spisovateľa, na hrubom trvácom papieri, ozdobenom mnohými kolkami.
   </p>
   <p>
    Veru tak; robota nebola skončená, chytí ešte hodne, aby bola skončená, bárs je načatá
         veľmi dobre. Neostáva, ako zohnať statok, čo je na brale z východnej a západnej strany
         doliny, čo idú k plesu rovnobežne. Bralá a medzi nimi dolina tvoria tú chodbu, čo som
         kedysi bol videl, sediac na kameni, keď som bol urobil svoj prvý výlet na pleso. Vymietli
         sme dosiaľ menšiu čiastku kampa, ale roboty bolo viac, než nás čaká na tejto väčšej
         polovici. Tamhore je kamp roztrhnutý, má jednu slepú ulicu a druhú bočnú rozšíreninu: dva
         kúty, v ktorých bolo dosť kutenia. Už nám neostali iba steny a podlaha tej chodby, bárs i
         po stenách bude ešte roboty, zvlášte na tej, čo je na západnej strane chodby.
   </p>
   <p>
    Gazda robí hurt v grúňoch práve tej steny; nad ním ešte vyššie pracuje gauč, čo pochodí
         „zdnuka“. Na bralo, čo je od východu sa vyštveral pán správca a priatelia z nižného
         podniku. V doline sme tiež ostali podajedni: pán správca z druhej strany, náš ovčiar a ja.
         My máme už vlastne iba bedliť i s Dianou tu dolu, aby robota nevyšla navnivoč, alebo sa
         neobrátila čím hore tým dolu. Aby sa ovce nevracali do kampov, čo sú vyčistené. Na Dianu
         nieto sa čo spustiť v tej robote; bola, tak sa zdá, tej mienky, že by mohlo už byť dosť na
         dneska; dosť i toho potĺkania po mrcha cestách. Kým sme boli pri domoch, chcela si ísť
         ľahnúť nasilu na podstenu; náš ovčiar ju horko-ťažko vypoďkal spod nej.
   </p>
   <p>
    Na pána správcu, ktorý bol k nám pridelený, tiež sme vlastne nemohli veľmi rátať. On sa
         zjavoval medzi nami tu i tu; viac ako hosť takrečeno. Necítil sa on dobre samosvoj na
         postati, čo mu nadelili. Zdala sa mu azda priľahká, súca pre hostí, zpravodajcov; ľudí, čo
         neprivoňali veľmi do tohto remesla, ako ja, a snáď kto druhý ešte. Skôr halaškovanie a
         prechádzka pod vývesom vážnej práce. Jemu nebolo tu stánia ani pokoja obzerať sa nič po
         nič, postávať nečinne, keď iní tamhore lámali väzy na zlomkrkoch a bralách, potili svoje
         kone a potili sa i oni. Keď zbadal, že je tam čo ťažšieho, že dakde hádam zasekla robota,
         umkol v tie strany, nechával nás tu samých a Dianu, ktorá išla za nami polihujúc.
   </p>
   <p>
    Slnce pripekalo tuho i v našej chodbe; lieň a ochabnutie padlo na nás i na hoviadka. Ja
         by bol vďačne ľahol tiež niekde do chládku. Povetrie na grúňoch sa triaslo od tuhého
         prípeku, sťaby v lete. Môj kôň by sa tiež vďačne kdesi popásal; ale spoločnosť bola
         priveľká: ťažilo sa mu opustiť ju, kým sa nerozíde. Snáď mu lichotila i česť, že môže
         doprevádzať toľkú čriedu. No ovce po grúňoch sa uťahovali, tu za skalu, tu do jamy alebo do
         priehlbiny, tiež pre horúčavu; nechcelo sa im vychodiť z úkrytov. Čuť kriky gazdu, ktorý
         zosadol a vedie koňa za sebou. Keď krik nepomáha, začal váľať skaly dolu bokom; letia s
         hrmotom, skáčuc a prevracajúc sa do doliny. Na brale z druhej strany tiež sa namáhajú
         ľudia, psi i tam zatíchli a polihujú; nečuť ich štekot, sťaby ich nebolo. Naša Diana stráni
         sa nás, uťahuje sa, ale keď ju horúčava priveľmi trápi, vovalí sa do potoka, brodiac v ňom
         sem a tam, kým sa dobre neochladí, pri čom chlepce tu i tu studenú vodu.
   </p>
   <p>
    Na oboch grúňoch vidno podlhovaté obláčky; v nich riadky oviec, ako bežia pred krikom a
         kamením tých, čo ich duria a idú za nimi a nad nimi. Gauč, ten „zdnuka“ vyšiel na samý
         hrebeň, čo čnie roztrhaný a zubatý. Vidno ho neraz i cválať na koni; ohromné braliská pod
         ním, sťa múry. Má hlavu dobrú, ako sa mu nezakrúti v tej výšave, nad samou priepasťou. K
         našej čriede sa pripojujú kŕdliky, čo vybehli zo svojich miest záľuby; hľadajú útulok a
         pokoj pri nás, lebo vidia, že nás je tu mnoho.
   </p>
   <p>
    Slnce sa už bolo dosť hodne nachýlilo k západu; v našej chodbe začali zaľahovať tiene;
         do niektorých zákutí a záhybov brál vkrádalo sa i šero, keď sme vpratali konečne to značné
         stádo do košiarov nižného podniku. Bol to statok z oboch podnikov: horného a dolného. Bolo
         ho mnoho. Bľačanie bolo vždy veľké, ako vždy pri takýchto zhromaždeniach. My boli by sme si
         oddýchli s obľahčením, pokrytí šedým prachom pampy, keby bola bývala práca hotová.
   </p>
   <p>
    Prvej než sme nechali košiare, bolo načim ich zabezpečiť, aby sa nevyvalili. Ploty
         neboli najspoľahlivejšie; boli na miestach i rozkývané. Bolo sa báť, že nevydržia tlaku
         toľkého statku, ktorý na ohrady neraz naľahne, že sa vyvalia na kuse, alebo že sa na
         daktorom mieste urobí špára a že nám statok utečie tej noci. Žŕdky, polená, dosky, prázdne
         súdky, drúky, kisne, vlnené baly, všetko sme upotrebili, čo sa len dalo poznášať a
         privaľkať k oslabeným miestam. Kde bolo treba, sme upevnili, podopreli. Ohromné vreciská
         vlny, ktoré spodný podnik ešte neodvliekol na nábrežie, tým menej na druhú stranu, tu
         preukázali dobrú službu, hoci lepšiu by boli preukázali podniku, keby už boli na ceste do
         prístavu alebo skôr v samom prístave. Toho roku sa veľmi oneskoril prevoz vlny z tohto
         podniku, pre nedostatok loďstva, ktoré má kdesi na druhej strane prácu. Sú tiež natlačené,
         bez obručí a ohromné. Odvláčajú sa na nábrežie na zvlačužkách za lacom, pripravených
         schválne pre túto robotu. Zvláštne bolo, že medzi tými vreciskami boli i všetky z horného
         podniku, čo vyšli z tohoročného striženia, zvlášte preto, že keď ich kôň doniesol na chrbte
         semka, bol by ich tou istou cestou mohol odniesť na nábrežie. Nebolo by ich treba vliecť na
         zvlačužkách. Ale zas môže byť, že ich tu zložili, aby im bolo veselšie v spoločnosti
         tunajších, lebo čakať na prievoz, keď nevieš, kedy príde, je dosť nudné. Krem toho tieto
         baly pred odchodom na svetový trh svojou prítomnosťou pozdvihli význam tohto deja; upevnilo
         dakoľko oslabených miest v ohradách tunajších korralov, ku ktorým ich chlapi dovaľkali.
   </p>
   <p>
    Ostatne pohon sa skončil, až keď prišiel všetok statok do korrala. Šuhajci, ba malé deti
         pána majiteľa dolného podniku urobili výlet na skalu, čo ide do samého plesa: dohnali
         statok, čo sa tam zdržoval. Na toto bralo už by sa kôň nevyštveral, snáď ani gauč „zdnuka“
         nebol by mohol po ňom ísť na koni. Tu si deti poradili veľmi dobre samy; povyháňali ovce z
         ich úkrytov a kútov: ktovie, či práve táto čiastka kampa nebola tá, kde robota vypadla
         najlepšie a najčistejšie; aspoň oviec prišiel stadiaľ pekný kŕdlik; ktovie, či i jedna
         ostala tam po tom vymetení.
   </p>
   <p>
    Nepočul som, že by bol kto z prítomných zašomral, keď sme vstúpili do hlavného domu na
         dolnom podniku, že nás čaká už prikrytý stôl. Od rána sme nemali ničoho v ústach; nám sa
         zdalo, že od tých čias minul rok; iba čo sme sa boli napili dakoľko ráz na potoku. Večera
         večer nebola tiež chýrna. V kampe sa neraz stáva, ako v snoch, že za tučnými kravami
         nasledujú chudé. Obedy a večere neviažu sa k hodinám, ako v rodinách rozšafne vedených a
         spravovaných. Prídu, ako sa trafí, neraz i vystanú.
   </p>
   <p>
    Ale väčšmi teda než sám obed tešilo nás umývanie, ktoré sme pred ním museli vykonať.
         Zdalo sa, že všetka voda plesa nie je dostatočná zmyť kôru prachu, čo nám priškrela na
         kožu, prilepila sa ešte lepšie so znojom. Neviem, čo povedala domáca pani, keď pozberala
         svoje biele uteráky, keď vyšli z našich rúk po tomto výkone.
   </p>
   <p>
    Tento obed, a mohli by sme povedať, i večera, čo sme v to poludnie užili na dolnom
         podniku, bol vydarený: chutný a veselý, akých sa netrafí mnoho do roka. Hlad je sám dobrý
         kuchár, ale i domáci prisporili, čo mohli, aby nám chutilo, i aby nám u nich bolo milo. Keď
         nám nadelili polievky do hlbokých tanierov, mocnej a horúcej, zdalo sa mi, že je to zas tá,
         čo som kedysi jedol pri jednom takomto priateľskom stole. I tu sa vylievala polievka rovno
         z hrnca; iba mu chybovalo, že nebol rimavský. Tu sú už hrnce všetko železné. Boli sme i tu
         všetko v priateľstve: ľudia boli po veľkej robote, ktorá vypadla k spokojnosti, za stolom
         veľmi pohostinným, od ktorého sa šírila vôňa chutnej baraniny, pripravenej znamenite.
   </p>
   <p>
    Jedlo sa pri tomto obede mäso mladej jarky „ušatej“. Veľká zriedkavosť nájsť jarku, čo
         má uši celé, nedotknuté znakom. Tu sa našla; pre ťažkosti kampa a jeho útvar nie je ľahko
         kampy vyčistiť dokonale, nájde sa vždy jahňa, čo sa vyhlo značeniu. Táto jarka nepatrila
         vlastne nikomu dľa zákona, ale skôr bárskomu, komu padne do ruky. Mäso „ušatých“ v
         spoločnostiach, čo sa schádzajú v kampe, menovite pri takýchto hostinách, považuje sa za
         zvláštnosť, skoro za lakotu. Účastníci vďačne si zajedia z neho, akosi v istote, že jedli
         trochu zo svojho a nie z majiteľovho. Majiteľovi samému bude hádam chutiť tiež lepšie, než
         mäso z najlepšieho škopca, čo nosil už na uchu znak jeho podniku.
   </p>
   <p>
    Boli za stolom i žarty a smiechy; pán správca bol i dnes v alpargatách, ktoré za rána
         boli nové, v celosti totiž; pred večerom neostali z nich iba pysky. Psi mu urobili odboj,
         vypovedali poslušnosť a zutekali z grúňa, v ktorom bol krky lámal, keď sa bola vyčistila
         rozšírenina, čo je za priesmykom.
   </p>
   <p>
    Gaučovi „zdnuka“ som vytýkal, prečo si nedával lepší pozor pri robote a nebedlí, že
         netreba sa liepať po najhorších priepadliskách bez rozvahy. Zlé miesta sa obídu, hľadiac sa
         na ne dostať okľukou, ale istejším chodníkom. Dakedy sa vynechajú, čo som už nepovedal
         nahlas pred toľkými, čo počúvali; výrok by mohol pohoršiť, snáď i mať nedobrý výklad a
         považovať sa za urážku. I mačka, keď sa má dať do kaše, obchodí ju aspoň tak dlho, kým
         trochu neostydne. On mi odpovedal na výstrahy, že prečo by neprešiel on na svojom koni, keď
         môže prejsť guanako sám i bez koňa. Na takú odpoveď nedalo sa nič odpovedať. Druhí mlčali
         tiež, držiac každý pre seba, čo myslí o tejto veci, ale nikto by nebol pochyboval, že nie
         je pravda, čo on povedal. Videli ho neraz, že poprechodil na takých miestach, kde len
         guanako prešiel pred ním.
   </p>
   <p>
    Tu prišlo do reči v rozhovoroch o dnešnom pohone, prečo som radšej nezaujal postať pred
         hôrkou, obíduc ju a vníduc do rozšíreniny kampa. Uznali všetci, bez výnimky, že som ja
         zastal moju postať veľmi dobre; vyplnil úlohu na všeobecnú spokojnosť, pozavracal statok,
         dostal ho do čriedy, ako sa vyhľadávalo, ale že i pri tejto robote nehľadí sa len na
         výsledok, ale i na spôsob, akým sa ide k svojmu cieľu. Pri každej robote, zvlášte pri
         tejto, hľadí sa vybrať najspoľahlivejší spôsob, cesta najkratšia, ktorá je i ľahká, i
         pohodlná. Ja som sa vyhováral neznalosťou miesta a polohy. Nemohol som sa priznať pred
         takou spoločnosťou, čo som mal za kríž s koňom, že som si vlastne nevedel s ním rady. Náš
         ovčiar vedel jediný snáď i dôkladne, čo bolo vo veci; našiel ma, keď som bol peší. On pri
         mojich výhovorkách mlčal, sťaby nebol nič počul. Pošíval tenkými remenčeky rukoväť korbáča,
         ktorá sa mu zodrala a vyrusala. Od tých čias mal som ho ešte väčšmi rád, vážil si ho
         väčšmi, než predtým, človeka, ktorý vie, kedy treba mlčať a kedy sa má hovoriť; umenie,
         ktoré tak často je zanedbané medzi svetom. Tešilo ma, že i ostatní tu prítomní pozerajú naň
         s veľkou úctou.
   </p>
   <p>
    Ostalo sa za stolom dlhšie, než obyčajne; práca dneška bola hotová, inej dôležitej
         starosti nebolo. Po obede za čiernou kávou začalo kolovať mate; nie iba tak, aby bolo, ale
         s celou obradnosťou, ktorú vyžaduje taký dôležitý výkon. Obrady dávno prijaté, pečlive
         vypracované do podrobnosti; tie sa zachovávajú svedomite pri takých prípadnostiach.
         Obradnosť nás zadržala ešte dlhšie za pohostinným stolom, než samo mate.
   </p>
   <p>
    Domáci pán oznámil, aby každý mohol čuť, že nám ide predložiť mate. Pomaly a bez zmätku
         začal riadiť spravu, z ktorej sa ponúka to pitie, takzvanú bombillu.
    <sup>
     [
     <a class="footnote" href="#ftn.id2583627" name="id2583627">
      18
     </a>
     ]
    </sup>
    Nádobka otvor. Tým otvorom vyprázdnil mokrú masu, ešte zdnuka prázdna, iste
         dôkladne vytočená a vyhladená, zvonku ozdobená ciframi, neraz i vkusnými rezbami. Má hore
         neveľký otvor. Tým otvorom vyprázdnil mokrú masu, ešte zdnuka ju očistil a oškrabkal, aby z
         toho, čo tam dnu bolo, neostalo čo prilepené. Keď už nič nepadalo, ani pri vytriasaní, šiel
         k sudu, v ktorom sa drží suchý prach roztlčeného a či zomletého mate.
   </p>
   <p>
    Mate pochodí z lístia stromu, čo rastie v lesoch Paraguay a Argentíny, v lesoch, ktoré
         padajú do horúceho pásma. Má čiastočne vlastnosti čaju, užíva sa skutočne miesto čaju v
         Južnej Amerike, menovite medzi ľuďom, ale i medzi vyššími spoločenskými triedami. Odvarok
         sa robí asi ako odvarok čaju, keď sa má piť bez obradnosti. My tu sme v inom ovzduší;
         čakáme, kým domáci pán nasypal dakoľko lyžičiek prachu do tekvičky, až bola temer plná.
   </p>
   <p>
    Tu už pristúpil k ohňu, nalial do tekvičky vriacej vody z tetery. Tá je vlastne celý deň
         vo vare; vriaca voda nemôže vlastne chýbať nikdy v dome, kde sa píja mate. Vodou sa prach
         rozmočí odrazu, keď sa jej napije, myslím, i napuchne. V taký čas, keď je voda v bombille,
         neobídeš sa bez tej cievočky striebornej, čo k nej patrí: je čosi hrubšia od slamky, na
         jednom konci roztľapkavená, temer v podobe neveľkej lyžičky, ale táto má dvojité dno.
         Spodné dno na nej je dierkované sťa sitko alebo hustý cedáčik.
   </p>
   <p>
    Tou lyžičkou vyrobil domáci pán akoby jamôčku v rozmočenom prášku; vykopal ju ako
         studničku, do ktorej sa z mokrej pôdy sciedza vlaha. Potiahne cievočkou toho moku zo
         studničky; ak je všetko, ako má byť, mok ide cez cievočku a domáci pán nemá čo s ňou viac
         robiť. Ak sa kde zahatilo niečo, musel by vytriasť a vyfúkať, čo prekáža; no taká vec,
         myslím, nestáva sa často, bola by temer neporiadok. Riad na mate má byť v poriadku, aby
         mohol pracovať kedykoľvek a bez nehody. Pokazený riad ukazovať hosťom bolo by neslušné.
   </p>
   <p>
    Keď domáci pán vidí, že sprava pracuje, ako svedčí, oddá nádobku i s cievočkou v nej,
         položenou práve na to miesto, kde je tá studnička, najvzácnejšiemu hosťovi. Vzácni sme
         všetci vlastne; nemá nikto predpráva a výsady: tu vládne, chvalabohu, rovnosť. Nieto ani
         spoločenských tried a rozdielov, ale vždy medzi hosťmi sa nájde, ktorý je najvzácnejší;
         obyčajne ten, čo je prvý raz v dome.
   </p>
   <p>
    Dnes, keď sa zaviedlo riadne presakovanie moku, vypustil z úst cievočku a preukázal česť
         pánu majiteľovi horného podniku, lebo, ako vidno, nebol ešte v tomto príbytku; odovzdal mu
         spravu s úctivou poklonou. Ten prijal poctenie s poďakovaním. Aby i skutkom ukázal, že je
         povďačný za vyznačenie, potiahol poriadne z tej rúročky. Vyleteli mu slzy nad prenáhlením,
         prežrel čím skorej, čo už bolo v ústach; nedal znať, čo sa stalo. Zato pri druhom glgu bol
         opatrnejší, neťahal tuho, ale veľmi pomaly. Opatrnosť prišla trochu po nečase; chyba sa
         stala, odstať sa nemohla. Stalo sa mu temer, čo tomu susedovi, ktorý si bol obľúbil salaš
         akosi veľmi; chodil naň, i keď ho nezvali. Častoval sa na črpákoch dobrej žinčice, i
         sladkej i kyslej, ale sa nedomyslel zavďačiť sa tabakom, ako je už obyčaj v tých pádoch,
         bačovi a valachom. Bača sa nežaloval nikomu, ale traktoval hosťa, ako svedčí, tou žinčicou.
   </p>
   <p>
    Pri jednej z takých návštev bača bol ešte štedrejší. Nabil svoju vlastnú zapekačku
         dohánom, premiešaným tuhou, sťavnatou močkou, čo mu ktosi tiež poslal do daru. Zapiekol ju
         v pahrebe poriadne, kým tabak nenapuchol, nezačal sa dvíhať a nezačala z krátkeho
         pipasárika vyvierať tá čierna kolomaž, ktorá prezradzuje, že je zápek hotový. Keď bol zápek
         v poriadku, bača otrel koniec pipasárika o nohavicu, aby nebolo kolomaže na ňom, keď sa dá
         do úst, a ponúkol vzácne fajčivo hosťovi. Čo ten, chudák, vedel, že prvý dym sa socia von?
         On ho potiahol dnuka; vriaca močka mu oparila jazyk, že sa koža z neho zaraz zlienila.
   </p>
   <p>
    I pri cicaní mate pozor pri prvých ťahoch! Koža na jazyku a ústach nenie veľmi hrubá,
         nevydrží na bode varu.
   </p>
   <p>
    Piť mate takto v spoločnosti rad-radom, jeden za druhým, koľko ich je na posedení, z tej
         istej bombilly a tou istou cievočkou, je obyčaj stará, rozšírená v Argentíne snáď väčšmi
         než v Chiliach. Načo toľké to pitie? Nuž keď sa my tak pýtame, druhý by sa mohol spýtať:
         Načo pijete víno, pivo, pálenku, kávu alebo čaj? A načo je fajčenie? Nuž všetko vari len na
         to, aby bol človeku život ťažší a zložitejší. Bolo by vari najlepšie veriť, bolo by i
         zdravo i prirodzene piť samú vodu; kto môže, mohol by piť žinčicu a cmar, ale, zdá sa, to
         neuspokojuje. Človek si radšej vymyslí zlú obyčaj, akú už koľvek, dá sa jej do služby
         dobrovoľne, často s veľkým sebazaprením. Kto nemá čo fajčiť, cmúľa aspoň pipasárik,
         nasiaknutý močkou, a kochá sa jeho chuťou a vôňou. Keď hľadíme na túto vec zo stanoviska,
         že človek sa nemôže skutočne zaobísť bez zlej obyčaje, ani túto obyčaj nemohli by sme cele
         odsúdiť.
   </p>
   <p>
    V mnohých krajoch je horúčava, ľudia popijú mnoho tekutiny. V takých horúcich krajoch
         nie je voda všade najlepšia. Tento odvarok ju nahrádza v tých pádoch výhodne; nie je taký
         škodlivý ako čaj alebo káva. Jeho pitie temer sa podobá obyčaji piť odvary lipového alebo
         chabzdového kvetu, iba že mate má predsa súčiastky v sebe, ktoré nie sú cele ľahostajné
         alebo neškodné telesnej sústave. V Patagónii zas sa je primnoho mäsa; nie je telu na ujmu,
         keď prijme mnoho tekutiny, aby sa mohli vyplaviť z neho tie látky, ktoré by mu uškodili,
         keby v ňom ostali a kopili sa donekonečna. Nedá sa uprieť, je tiež príhodnou pomôckou
         spoločenského styku a obcovania v jednotvárnom živote kampa: zbližuje ľudí rozdielnych
         spoločenských tried, vyrovnáva v istom ohľade protivy medzi nimi. Má zas nevýhodu, že dlhé
         vysedávanie okolo horúcej tetery s tou rúrkou v ústach hovie leňošeniu a odťahuje robotný
         svet od užitočnejšej roboty.
   </p>
   <p>
    Mnohým sa bude zdať protivné, že tá istá rúrka ide z úst do úst. Z ohľadu zdravotného
         môže to byť i nebezpečné, ak sa medzi stádom nájde prašivá ovca. Medzi ľuďom nebadať, že by
         sa touto cestou boli kde rozšírili nákazlivé choroby; je to len znak, že ľud v kampe je
         zdravý, bárs i neupotrebuje mnoho vodičiek a liečivých prostriedkov na vyumývanie a
         čistenie úst.
   </p>
   <p>
    I tu sa pretiahlo to zasadnutie okolo tetery veľmi dlho. Majiteľ horného podniku vypil
         veľké množstvo toho odvaru. Iní účastníci sa poutahovali, keď začali cítiť, že im je dosť
         tej tekutiny; vedeli, ako to urobiť. On nepoznal obyčají; nevedel, ako sa utiahnuť, aby
         neurazil ostatných, zvlášte hostiteľa. Prijímal a vyprázdňoval tú tekvičku zo zdvorilosti;
         cical z tej rúrky, bárs už dávno mu bolo všetkého dosť. Hostiteľ mu zas z povinnosti
         nalieval, pil s ním, snáď i kvôli nemu, kým badal, že on ešte pije s chuťou. Ba jemu sa
         zapáčil hosť, ktorý ukázal toľkú vytrvalosť pri užívaní tohto nápoja.
   </p>
   <p>
    Bolo už temer tma, keď sme sa dostali domov my, čo bývame vo vyšnom podniku. Dnes večer
         nezabudli sme dať zase znak tým na osamelom podniku, že sme ešte tu, robota že sa chýli ku
         koncu. Podišli sme do grúňa nad domami, zapálili toho suchého raždia. Vybĺkol veselý
         plameň; osvietil mocne okolité grúne, rozohnal šero okolo mŕtvych hôrok tam v doline. O
         chvíľu na kužeľovitom vrchu pri osamelom podniku zaskvela sa tiež hviezdička; ona sa i
         hýbala — znak, že sú zdraví a nieto nič nového.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2583627" name="ftn.id2583627">
        18
       </a>
       ]
      </sup>
      <span class="emphasis">
       <em>
        bombilla
       </em>
      </span>
      (špan.) — nádoba na pitie čaju
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2583900">
       </a>
       7
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Zakončenie a odročené rozuzlenie. Zase úvahy nad dielom i všakové
            súvahy. Paberky a zbierky naučení. Odobierka
     </strong>
    </span>
   </p>
   <p>
   </p>
   <p>
    Ráno sme sa vybrali nadol veľmi zavčasu. Nečakali sme ani raňajok. Doviedli nám naše
         kone, čo sme na nich prišli z druhej strany, dobre napasené a vypočinuté. Pozoruhodné bolo,
         že nemal ani jeden z nich znaku levovho. Naložili sme na ne i batožinu, pokrývky a druhé
         riadiky, čo sa vpracú do puzdra takej pokrývky. Gazda priviazal za sedlo i svoju nerozlučnú
         maletu; v nej našiel miesto i chýrečný miešok — prázdny, ba až temer suchý, ako nebol ešte
         vari nikdy, len preto, že na pyšteku nenosí zámku, akoby mu bolo snáď zdravšie, alebo že
         nevie zajajčať, keď sa ho idú týkať.
   </p>
   <p>
    Dolu bol svet pripravený do roboty. Tiež sa neukazuje veľmi ľahká. Celá tá hŕba statku
         mala by prejsť tesnou uličkou, aby sa vysvietilo, čie sú ktoré ovce, aby tie, čo sú z
         horného podniku, boli vylúčené a sčítané. Dľa výsledku sčítania bude sa môcť určiť kúpna
         cena a jej výška. Úloha nie veľmi ľahká. Statku bude, ako sa ukazuje, okolo desaťtisíc hláv
         v týchto košiaroch, ak odhady nezlyhajú. Mohlo by ho byť ľahko i viac.
   </p>
   <p>
    Korraly, vidno na prvý pohľad, nie sú veľmi priestranné; horšie je, že sú nie ani veľmi
         mocné. Ťažko tu prekaziť, aby sa statok, čo je oddelený a sčítaný, nezamiešal s tým, čo sa
         má oddeliť a sčítať. Má statok na nešťastie tú vlastnosť, ktorá nám ľuďom neraz chybuje, že
         sa drží svoj k svojmu. Má veľmi tuho vyvinutý cit spolupatričnosti. Nedá sa on ľahko
         podriadiť hraničným čiaram, ani plotom, menovite ak sú vetché a rozkývané. Tieto korraly
         nie sú mocné, kde by sa vyžadovali pevné a dôkladné; tento statok, čo žije v bralách na
         krkolomných miestach, je trochu zdivelý, plachý, nedá so sebou narábať tak ľahko ako ovce
         pampy, ktoré majú povahu viac krotkú a tichú.
   </p>
   <p>
    Načim zas len poprávať, zapchávať a pošívať diery po košiaroch, zvlášte po tých
         prázdnych, kam pôjdu ovce z vyšného podniku. Drôty na miestach popustili, načim ich
         popriväzovať a popribíjať na nové štebliny; treba popodopierať rozkývané kolíky. Sprvu by
         sa prevliekli na tých miestach jahňatá, za nimi škopce a jarky a miešanie by sa urobilo.
         Bola to práca obťažná a zdĺhavá, táto predihra vlastného odlučovania. Šťastie, že materiálu
         bolo nadostač.
   </p>
   <p>
    Za domami, na úpätí pohúžvanej skaly, čo sa vohnala až hen do plesa, ani čo by chcela
         vytvoriť druhý pilier k Pekelnej bráne, tam sa nachodia močaristé miesta. I teraz sa lisnú
         mláky, ba skoro jazerá, nie hlboké, ale dosť rozsiahle. A práve z týchto mlák bola vyhúkla
         dosť hodná hôrka. I táto hôrka vymrela. Kto by vedel, čo ju postretlo? Nepoznať na nej, že
         by bola vyhorela. Možno vyhynula nadbytkom šťavy. Vyhynula práve v čase najkrajšieho
         rozkvetu a vývinu. Nie sú to stromy skrivené, zakrpatené, hrčavé, ale všetko bučky mladé,
         vydarené. Sú mnohé štíhle a vysoké, ibaže bez života.
   </p>
   <p>
    Gauč, ten „zdnuka“, urobil do tej hory výlet so sekerou; za krátky čas nazbieral žŕdok,
         ktoré sa veľmi zišli ohradám. Kde čo popúšťalo, prašťalo, priložila sa žŕdka, priviazala o
         kolíky kusom drôtu, klince v týchto diaľkach už patria k prepychu. Nuž v krátkej chvíli
         upevnili sa ploty, občerstvili a popravili, sťaby boli nové, že bolo napodiv. Pán majiteľ
         sám pomáhal pri tomto poprávaní, možno si žiadal, aby bol pohon dva-tri razy do roka, jeho
         košiare by tiež inakšie vyzerali. Nežiaľ podnikom, čo majú pri dome takéto sklady
         materiálu, keď ho potrebujú naponáhle na poprávanie svojich zariadení.
   </p>
   <p>
    K dverciam v tesnej uličke, ktorú tiež napochytre zaplátali starými vreciskami,
         postavili sa dôverníci stránok, aby sa nestali chyby pri odlučovaní, alebo, ak sa stanú,
         aby boli napravené. Gauči, čo tam stoja, majú bystré oči: pohľad na ucho, už vedia, kam
         poslať ovcu do ktorého korrala. Stoja a bedlia len na to, čo robia: zachlopnú z tejto,
         otvoria z tamtej strany uličku. Iní vháňajú zas do uličky z korralov a korralikov, čo do
         nej ústia. Je tu statok plachý, durnejší než kde inde; má zlé predtuchy, upodozrievania, že
         ho ide postretnúť nešťastie tam z tej strany; nechce sa dať vohnať, kde ho tískajú. I keď
         sú už na mieste, duria sa; boja sa tých, čo tam pracujú, nahýbajú sa nad ploty. Zo strany
         netušia, čo sa robí, ulička je zaplátaná vreciskami, ktorých sa všade nájde, ale vzdor tomu
         sa boja všetkého.
   </p>
   <p>
    Psi vyšného podniku nepomáhajú. Môžeme ich považovať za hostí, ale bez nôh. Psi nižného
         podniku mohli by pomáhať výdatne, nohy majú zdravé, ale čo, keď majú zlú obyčaj, že nie že
         by zavracali statok, ako svedčí, naháňajú ho, trápia, ba i hryzú. Síce lepšie ani
         nespomínať, nectí to korral, keď v ňom psi hryzú, no v tom korrale sa to videlo pričasto,
         ako hryzú, a už sa nemohlo zatušiť. Odrodila sa i tuná šľachetná krv ovčiarskych psov,
         sťaby sa bolo do nej primiešalo niečo levovej. Možno zdiveli pod týmito skalami, v ktorých
         lev má svoje dúpätá, s ktorým sa príde stretnúť, snáď ho i sledovať za šľakom. Ale ešte
         najskôr budú mať v krvi kvapku zo psov indiánskych, čo sú vyučení na honbu, neboja sa
         leóna, ale vyznajú sa veľmi dobre v krádeži oviec. Ak sa takej krvi zamieša kvapka do
         ovčiarskej, dodá jej nového kvasu, vypestuje v nej pudy ukrutnosti. A muselo jej byť v nej
         viac od kvapky; hrýzli ukrutne, že ich prichodilo vysúdiť z korrala.
   </p>
   <p>
    Prach bol v ten deň veľký, ledva sme rozoznávali jeden druhého po korraloch; ani slnce
         ho nezdolelo prebiť. Predpoludním na šťastie čosi spŕchlo, ako sa to stáva každý deň,
         niekedy i viac ráz denne; pokropilo korraly, očistilo a občerstvilo povetrie. Ale ten, čo
         sedel na nás, ten už len tam ostal; prilepil sa ešte lepšie na šaty po kropení.
   </p>
   <p>
    Robota tiekla pri toľkej pomoci veľmi chytro; môže sa povedať, temer hladko; všetci sme
         k nej priložili ruky. Statku prešlo mnoho tesnou uličkou, ale do korrala, kde sa vháňal
         statok horného podniku, vošlo ho dosť málo, nie toľko, koľko sa myslelo. Vysvitlo pri
         pečlivom odlučovaní a vylučovaní, ktoré nedá nikam, ani sa nemôže vykrúcať výhovorkami,
         okrašľovať ukazovaním peknej strany na kole, že v kampe vyšnom nachodil sa ohromný počet
         hostí, ale nevolaných, príživníkov, čo sa doň usalašili pohodlne zo susedstva, už či
         sprava, či zľava, z pampy a či Cordillery, čo ho vypásali, vyjedali na ujmu domáceho
         statku. Neoddávajú svoju vlnu a svoj prírast podniku, na ktorom si hovejú. Či z týchto
         hostí padne dačo i na dolný kamp, nedá sa rozsúdiť, ale ani jeho ploty nie sú pevnosti,
         môže byť, že ich má viac, než sám horný kamp.
   </p>
   <p>
    Majiteľ vyšného podniku bol trochu sklamaný; vidí, ako z tejto ohromnej hŕby pribúda
         sporo do jeho korrala. Má tušenie, že hodný počet jeho statku bude kdesi po susedných
         kampoch; ten už nepôjde touto tesnou uličkou, aby mohol byť vradený do čísla a zväčšil
         predajnú sumu. Ostane navždy stratený jeho pokladnici, zblúdilé ovce; jedným slovom: choď a
         zhľadávaj ich, po poliach blízkych i ďalekých; máš kde, chvalabohu. Gauč „zdnuka“ mi šepol,
         že by prichodilo čistiť kampy odtiaľto až do plesa Viedmy, prehnať statok, čo v nich je,
         tesnou uličkou, ak by malo vypadnúť toto sčítanie oviec, ako by patrilo, ak by sme chceli
         vedieť spravodlive, koľko ich má vyšný podnik, ba i nižný; ani ten nemá to číslo veľmi
         určité.
   </p>
   <p>
    Z nových mladých oviec, čo majiteľ dal doviesť horko-ťažko z druhej strany za svoj groš,
         spravodlivé funtíky, že si popraví stádo, premení vlnu, rozmnoží počet prírastku, za tie
         funty, čo mu vyplatili za jeho chýrečné škopce, z tých oviec mu ostalo na podniku málo,
         ledva na ukážku. Možno by bolo dosť prstov jednej ruky, druhú by nebolo ani ustávať, keby
         ich kto chcel čítať na prsty. Doviedli ich do hlbokej tesnej doliny, sťa do nejakej studne
         a či jamy; prišlo im clivo za kerenciou, za voľným výhľadom, za slobodným priestorom, inými
         slovami: za pampou, ich pravým domovom, pečlivou matkou. Možno ich predesilo obchádzanie
         leóna. Jeho cíti ovca zďaleka; hľadí mu vystúpiť čo ako. Kto im bude zazlievať, že sa
         hľadeli vyslobodiť z kampa, kde im nebolo dobre? Kúpená a presťahovaná ovca nechže nájde
         ohrady dokonalé a pevné na všetkých stranách, zvlášte z tej, skadiaľ ju doviedli. Prvá jej
         starosť, keď ju vženú do cudzieho kampa, kde sa cíti cudzia, či je dobrý alebo planý, je,
         že sa poberie na čiaru, čo je z tej strany, odkiaľ pochodí. Hľadá špáru, či by sa nebolo
         kadiaľ vykradnúť. Má ustavične na ume kerenciu, nedá si ju vybiť z hlavy. Ak špáry nenájde,
         ostane dni i týždne na čiare, bľačí a sužuje sa. V také časy sa málo pasie, schudne od
         nepokoja a žiaľu. Ktovie, aký by to vzalo koniec, keby neprichádzal ovčiar, nerozháňal a
         nevracal tento statok od čiary. Tým samým sa jej dostane isté zamestnanie, pomaly zabudne
         na domov, privykne na nový. Ale predstava kerencie sa hneď prebudí i ak bola pozabudnutá,
         ak sa vyslobodí z kampa, do ktorého ju zatvorili.
   </p>
   <p>
    To sa stalo iste s ovcami, čo dohnali z druhej strany. Sotva sa obrátili v novom dome,
         išli na čiaru. Čiary práve z tej strany nebolo; kde bola, tam bola veľmi oslabená; môžeme
         považovať, že jej nebolo. Bezpochyby zo samého príchodu sa prekradli do susedného kampa.
         Išli iste hore tým istým grúňom, čo sme ním išli my, keď sme prezerali kamp. Za horou
         natrafili na peknú vegu, na ktorej sme boli našli bujaka. Za vegou sa rozprestiera
         nekonečná pampa letných kampov. Prešli do nich, išli napred; bolo kde ísť, hľadajúc
         kerenciu. No tá nie je v tú stranu a ľahko sa nedostať na ňu, je za vodami. Ale oni ju ešte
         vždy hľadajú, snáď i dodnes, ak dakde nevykapali pod závejmi, nezamrzli a neskapali od
         hladu v zime. Už sa nevrátia doniesť vlnu, ani doviesť podrast, keď je značenie. Neprišli
         sem ani dnes, aby svojím podrastom i svojou prítomnosťou rozmnožili počet statku, čo sa má
         odčítať a oddať novému majiteľovi. Nebude on za ne platiť tej ceny, čo je vyrubená na
         hlavu, ustanovená v kúpnopredajnej zmluve. Ktovie, kde sa tlčú dnes na bludných cestách,
         pomýlené cele, bez domova, hľadajúc na všetky strany, nenájduc ho nikde; to stelesnenie
         predstavy, čo im zaľahlo raz v hlave, nedá sa z nej vybiť. Už neodpočinú, ani neprivyknú,
         nebudú nikde mať domu. Ich osud je temer podobný osudu tých tulákov, čo boli vysúdení zo
         svojho ústredia, že ich presadia na druhú postať. Na inej pôde sa neprichytili, starú
         stratili, lebo nebolo na ňu návratu. Blúdia po tom šírom sveta poli s predstavou domova
         ustavične pred očima, stelesnenie ktorej už neuvidia nikdy.
   </p>
   <p>
    Gauč „zdnuka“ sa mi po tieto dni veľmi zapáčil. Presvedčil som sa, nakoľko som mohol
         posúdiť, že je skúsený ovčiar, pilný robotník, človek ostrovtipný a čestný. Má to ako
         písané na tvári písmom, ktoré nikdy neklame. Je ono v tomto páde v úplnom súhlase so
         skutkami, držaním, dobrým menom, čo užíva v okolí. On mi zdelil, ale náhodou, niečo o tomto
         diele, o pomeroch na hornom podniku a osobách, čo boli ustanovené, o ich zásluhách a
         nedostatkoch; ako my ľudia vôbec, ani tie osoby nemohli sa zaobísť bez chýb; niečo i o
         hospodárení, zriadení, sústave prác, počínaní i konaní — takým spôsobom, že som mu veril
         každé slovo. Mohol som mu veriť tým ľahšie, že sa zhodovalo, čo zdelil, v hlavných čiarach
         a hraniciach s narážkami gazdu, ktorý má ostré oko na pozorovanie.
   </p>
   <p>
    Vychodilo všetko na to, že horný kamp nie je najpríhodnejší na držanie oviec. Vystríhal
         majiteľa, snáď ho vystríhali i iní, aby sa vrátil z kratšej cesty, nenakladal, netrovil na
         vec, ktorá je daromná, nedá sa uskutočniť. Dobré ploty mohli hádam vytrhnúť, zachovať
         podnik pri živote, ale i s nimi bol by to vždy podnik veľmi malý, malých dôchodkov a vzdor
         tomu ustavične ohrozený. Ploty by stáli pekný peniaz na týchto polohách, viac než inde, a
         nevypadli by nikdy ako inde. Drevený kolík vsádzať do živej žuly je ťažká robota a drahá.
         Železný sa tiež nevbíja ľahko do tejto pôdy. Miesto ísť do skaly začne sa kálať a rušať pod
         obuchom, urobí sa mu na konci hlava, keď naň búchaš mlatom, sťa na stĺpe korintskom. Že
         predal škopce, urobil veľmi dobre, urobil by tak každý nový majiteľ. Škopce nemajú
         prírastu, dávajú vlnu, ale vykapú, keď zoderú zuby. Ale zas usádzať ovce z druhej strany
         plesa a nemať plotov, bol krok pochybený. Čo sa vynaložilo na ovce, vyšlo navnivoč
         nemilobohu; peniažky by sa zišli na dôkladné ploty nové a popravené staré. Tu nebolo
         kupovať, ale čakať, aby črieda vzrastala prirodzeným prírastom z oviec, čo tu boli prvej,
         keby o ne boli pečovali. Statok, čo sa liahol na mieste, bol by ostal, šikoval sa dobre,
         hoc by mu i nebolo najlepšie. Nebol by iste zutekal do cudzích kampov, lebo sa vinie k
         domovu, drží sa ho húževnate, bárs i nenie pohodlný a bohatý, práve tak, ako má veľmi tuhú
         prítulnosť k svojeti. Majiteľ má sa oprieť o túto prítulnosť k vlasti a či rodisku, čo
         prechovávajú ovce, využívať ju rozumne, obrátiť na svoj úžitok. Inými slovami: bolo najprv
         uviesť opravy, doviesť do poriadku ohrady a lesiny; statku, čo bol na podniku, pripraviť čo
         priaznivejšie podmienky, aby sa daril a množil; stádo sa mohlo zväčšovať len tým prírastom,
         čo sa liahol na podniku.
   </p>
   <p>
    Vychodí to trochu nadlho, čakanie, kým sa odchovajú nové vrstvy a ročiaky, ktorým kamp
         bude dom, ale vychodí lacnejšie a istejšie, než nešťastné pokusy, habkanie raz sem, raz tam
         bez rozvahy; kúpa drahého statku, ktorý sa nezohreje na mieste, ale utečie, čo môže prvej.
   </p>
   <p>
    Čo teraz nasleduje, nevyšlo z úst gauča. Hádam ani nebol zasvätený do takých
         podrobností; ak o nich i čo vedel, alebo hádam šípil, radšej držal jazyk za zubami. Je on
         človek ostrovtipný, ale i opatrný; rád vyhne zrážkam, nepríjemnosti a nepriateľstvu. Drží
         sa toho: čo ta nepáli, nehas; povedz pravdu, prebiješ hlavu, a čo najhoršie, svoju vlastnú.
         Tým menej povedz pravdu, ktorá sa preležala ako jablká, zle uriadené: keď vyjde na svetlo,
         je po nečase, viac smiešna než užitočná, lebo po rade bývajú páni múdri.
   </p>
   <p>
    Sú to pozorovania, poznámky tých, čo sa rozumejú do veci, môžu povedať mienku. I tie
         boli urobené len úryvkovite a príležitostne, pohodené sem a tam; bolo ich treba zbierať,
         zostavovať rad-radom. Nový majiteľ mal dobré zásady, pekne ich hlásal všade. Chyba bola
         ostať pri slovách, zásady neuvádzať do života. Pochodil, ako tí, čo išli za novotami,
         hlásali pravdy nové, ale keď prišlo na skutky, zabudli na pravdy staré. Ukázali, že ľahko
         hovoriť a navrhovať, ale prevádzať, tvoriť, uviesť do života, čo hlásalo, pripraviť mu pôdu
         a podmienky zdaru a uskutočnenia nie je ľahko.
   </p>
   <p>
    Pri každej príležitosti sa zanášal otázkou, či je výhodnejšie zamiešať barany koncom
         apríla a či začiatkom mája; rozdiel dákych desať dní, ktorý dakedy zaváži, inokedy stratí
         celý význam: dľa toho, aké sú časy pri liahnutí. Ale na statku mu vidno, ako nikde na
         plese, že sa nedá vyrátať, kedy sa vlastne nemiešali. Práve len čo sa jedlo na jeho podniku
         jahňa spod mlieka, ktoré sa vyliahlo pol roka neskoršie, než jahňatá na druhých, riadne
         vedených podnikoch. Na druhých podnikoch jahňatá odrástli v priaznivej čiastke roku,
         zduželi a vyvinuli sa v ozajstné jarky a škopce; predajú sa tejto jeseni za dobrý groš; ak
         sa nepredajú, ostanú na podniku, začnú zimovať mocné a zdravé. Ak príde zima trochu tuhšia,
         máločo im urobí. Jeho malé, nevyvinuté jahňatá prikvačí tuhá zima, lebo ona tu nevie byť
         mierna; snáď ostanú bez paše, práve keď by jej najviac bolo treba. Kto je na vine takému
         neporiadku, nedbalosti a či čomu inému, nehodno vyšetrovať. Či je na vine on alebo kto
         druhý, následky sú tie isté, zlé a osudné pre podnik. Na jednej chybe môže stroskotať
         námaha, vyjsť navnivoč robota celého roku, snáď i kapitál. Malé chybičky práve pomstia sa
         chytro a ukrutne, či ich páchal majiteľ, alebo jeho pán správca. Nieto odboru, v ktorom by
         sa pomstili tak neúprosne ako v tomto. Práca, usilovnosť, predvídavosť majú svoju odmenu,
         ibaže, bohužiaľ, nepríde nikdy tak chytro a iste, ako pokuta a trest za chyby.
   </p>
   <p>
    Nové podniky zakladať, poprávať staré, čo boli chybne založené, nechcú kráčať na ceste
         zdaru a úspechu, nemôže pán, ktorý ešte nevie napríklad, ako chytiť ovcu pri robote. Ak ju
         chytí, vytrhne sa mu ako hláč; snáď ho búši, že mu zhučí v hlave. On ostane s prázdnymi
         rukami pred robotným svetom, keď chcel ukázať, čo vie. Ak mu čo v nich ostane, bude azda
         chlp vlny, alebo skôr osť, čo sa mu zabodla z rúna, ktorú treba vyťahovať. Ovce sú, na
         nešťastie, plné ostí, bodliakov, majú zlú obyčaj, že líhajú hocikde po zemi; poberú do
         bundy veci, čo nebolo treba zobrať.
   </p>
   <p>
    Ovce z horného podniku boli veľmi rozčúlené a naľakané. Bolo ich málo, veľmi málo v
         košiari, čo im boli pripravili. Obzerali sa, behali z kúta do druhého vo veľkom strachu: čo
         to ide byť, že ich je tak málo. Stalo sa neraz v tom strachu, že jedna alebo druhá
         preskočila do toho alebo iného korrala, preskočila napríklad medzi tie, čo už boli
         odlúčené, ponad celý plot, ta, kde ich je viacej. Aké to boli skoky! Ak gauč, ten „zdnuka“
         presadil tiež plot, skoro tak ako ona, nahnal ich do kúta, dlhým rozkrokom hodil sa za ňou.
         V stisku ostala pricviknutá, kde sa našla, a nemohla umknúť. Chytil ju za zadnú nohu
         jednou, druhou rukou pod prsia a vedie ju ku dverciam košiara, z ktorého bola uskočila.
         Odchýli ich, aby mohla zazrieť kamarátky. Ona len čo ich zazrie, vytrhne sa mu a pripojí sa
         k nim veľmi vďačne; nazdáva sa, že urobila veľkú vec, keď sa mu vytrhla. Zabudla pri tom
         víťazstve, že práve z toho košiara bola, odkiaľ len pred chvíľou bola utiekla. Každej veci
         spôsob, ale treba ho znať upotrebiť v príhodný čas. Keď má ovca krátku pamäť, že zabudne,
         čo prvej vyviedla, prečo nevyužiť zábudlivosť v prospech dobrej veci, vlastne na obľahčenie
         roboty?
   </p>
   <p>
    Bola tu veľká zbierka všakových znakov, ani na matrikách v miestodržiteľstve. Susedné
         podniky mali tu ubehlíkov hneď na kŕdle, ale i podniky vzdialené boli zastúpené. V tej
         pestrote znakov budú sa preberať gauči zajtra, pozajtre, keď sa odtisne táto robota a pošlú
         sa domáce ovce do kampa. Susedia alebo ich plnomocníci vylúčia svoje, odoženú ich domov,
         zblúdené ovce, ktoré nevedieť, čo ich sem mohlo privábiť.
   </p>
   <p>
    Do samého večera sa pracovalo úsilne, kým neboli naostatok tie z horného podniku v
         jednom košiari. Každej urobili znak čierny na chrbte, aby sa vedelo, ktorá bola pri čítaní
         a padla do počtu oddaných oviec. Pán správca má termín; môže doviesť ovce so znakom svojho
         podniku, ak nemajú tej farby na chrbte. Nový majiteľ je povinný takú ovcu uznať, pričítať k
         tým, čo sa mu dnes oddali. Či ich bude veľa? Pán správca myslí, že ich preukáže okolo
         tisíc. Jeho pán vzdychol: „Boh vás uslyš!“ V tom vzdychu bolo viac pochybovania než istoty.
         Bol sklamaný toľko ráz v týchto dielach, menovite v predpovedaniach pána správcu, že nemal
         už skadiaľ načierať viery, aby mohol uveriť, čo mu zase sľubuje.
   </p>
   <p>
    Druhí myslia, že by ich malo byť viac než tisíc. Len ich choď, zhľadávaj a doveď. Pampy
         je hodný kúsok odtiaľto do Viedmy, máš kde hľadať. Medzitým je spoľahlivejšie vložiť tých
         tisíc do rubriky „všeobecných útrat“, a koniec veci. Pán správca, trochu rozhorčený pre
         narážky, vytratil sa z korrala. Beztoho sčítanie bolo hotové.
   </p>
   <p>
    Z komputa vysvitlo, že vyšný podnik neveľadil sa v ostatné roky značne, ale zas tak
         celkom nevyšiel na psí tridsiatok. Ostal asi na tom stupníku zdaru a zveľadku, na ktorom
         bol, keď prešiel do rúk nášho priateľa. Tých tisíc chýrnych oviec, čo mali podnik vytrhnúť,
         vlastne obnoviť, akoby znovuzrodiť, prešlo temer bez stopy. Máloktorá ostala z nich, ako na
         ukážku; na príraste nebadať tej veľkej jemnoty, za ktorou sa zanášal v svojich prvých
         rokoch pán majiteľ.
   </p>
   <p>
    Dôchodky pritekali riadne z vlny, niečo i z kožiek, ale pomále. Ten jeden raz prikvaplo
         čosi z odpredaja oných tisíc, a či koľko ich bolo, škopcov totiž. No čosi sa i strovilo.
         Najprv čo bolo vyčítať za ovce, že z nich budú tuná vyrastať a dochovávať sa najjemnejšie
         druhy. Za dohnanie škopcov na hostinec Santa Cruz, kde ich prevzali mäsiari; za ich prievoz
         na Leone a zase na Santa Cruz; za dopravu oviec z druhej strany; zas tie útraty na oboch
         prievozoch; všetko trovy, ktoré by sa mali vziať do ohľadu pri týchto komputoch. Bola
         stavba kaštieľa, kuchyne a pece, čo sa tiež neurobilo samo, a prichodilo zaplatiť nášmu
         ovčiarovi, čo mu prislúchalo. Bol pokus stavby pri pajte, ktorá sa nedokončila; pokus
         kúpeľa, na ktorý sa i vykopali fundamenty, a tiež museli sa tak nechať, keď vysvitlo, že
         nieto miesta na košiare, ba ani na tie dve ohrádky, kde sa statok ociedza po kúpačke —
         okolnosť, ktorú zbadali, keď sa urobili fundamenty. Bolo poprávania a plátania plotov, čo
         sa našli; zakladanie nových porterov a odsekov, ktoré sa nevydarili; keď boli hotové,
         vysvitlo, že statok by vykapal, lebo nebolo v nich vody. Plátanie a poprávanie tiež sa
         nezdarilo. Čo sa na jednom mieste napravilo, na druhom padalo; ploty boli iba naoko. Bolo
         vydržiavanie osobníctva, ktoré pozostávalo spočiatku z pána správcu; behom času sa
         zdvojnásobilo, lebo človeku nie je dobre samotnému a treba mu pomoc; pán správca sa tiež
         cítil nedobre sám; vzal si najprv honelníka, pozdejšie v časoch stavieb a veľkých opráv mal
         nášho ovčiara. Ten sa osvedčil svojou všestrannou činnosťou, zostal kvôli lepšej správe,
         ako pravý ovčiar, na podniku. On bol snáď najväčším výdobytkom tohto podniku, ktorého
         základy neboli hneď od počiatku pevné a zdravé.
   </p>
   <p>
    Útraty a nákladky na hostí a pocestných, ktorých treba prijímať, vydržiavať neraz celé
         dni a týždne, slušne častovať na podniku; práve pre tú roztrhlinu, ktorou sa pretisol
         priesmyk, ním sa prevliekol chodník, čo vedie „ta dnuka“, kde sú podniky. Jeden, čo by sa
         mohol volať „Pohorelá“, lebo je založený vo vyhorených horách a druhé, čo sú za ním. Čo
         majú ísť dnuka, alebo čo sa zdnuka vybrali von, zastavovali sa na podniku; mal svoje domy
         práve pred tým priesmykom. Neraz i ostávali dlhšie pre chujavy, záveje, nespoľahlivosť
         počasia, kým sa vyberie na lepšie. Tým viac sa ich ohlášalo, že pánu správcovi nebolo proti
         srsti, keď mu nadišla v jeho samote taká spoločnosť; hľadel ju zadržať na podniku čím
         dlhšie, menovite v zimné časy.
   </p>
   <p>
    Bolo i odvážania — najprv po plese, potom po suchu — plodín a výrobkov, čo sa docielili
         na podniku; privážanie potravných článkov a iných potrebností pre podnik z prístavu, najprv
         po suchu, potom po plese. Chodenie a konanie, aby táto zložitá premávka znezrady niekde
         nezasekla alebo nezaviazla; prostredkovanie a prosenie u medzítok, čo v nej mohli
         rozhodovať; dodatočné útraty a úsluhy, aby sa získala ochota a povzbudila úslužnosť tých
         medzítok. Netreba zabúdať na výdavky, ktoré mal majiteľ ako príslušník veľmi bohatej
         spoločenskej triedy alebo už privilegovaného stavu statkárov. Ten stav sa v Patagónii
         považuje trochu ako vysoká šľachta v starých krajoch; stav, ktorý je rozchýrený po svete,
         že mu ovce nosia do pajty, rozsýpajú, keď ich do nej zatvorí, takže keď ich vypustí,
         netreba mu ich tiestikmi zhŕňať do kešene — tie funty zlaté a strieborné šelingy. Nosia mu
         ich, nevedieť skadiaľ, ale na každý spôsob bez roboty a starosti, ba temer bez jeho vedomia
         a pričinenia: príspevky a podpory na všakové spolky, ustanovizne, ktorých je i v Patagónii
         čosi.
   </p>
   <p>
    Môžbyť, že ho ujedli tu i tu i žíra, ktoré sa trafilo podpisovať, ako majiteľovi
         výnosného podniku a človeku bohatému: tu priateľom menej šťastným, čo sa octli v núdzi, ba
         i novým známostiam; prišiel k nim ako slepá kura k zrnu; odoprieť im nemohol, ak nechceli
         prísť o chýr človeka majetného, dobre stojaceho. Z nich niektoré padli pod protest; museli
         byť kryté tým, kto žíroval, dľa zásady: Kto ručí, nech sa mučí.
   </p>
   <p>
    Nemôže sa zaobísť taký majiteľ ani bez darov pri tej alebo inej príležitosti, tej lebo
         inej osobe; vieme, ruka neumýva sama seba, vždy jedna druhú, ak majú byť obe čisté. Ak
         chceš užívať chýr byť obľúbený od sveta, musíš siahnuť do vrecka; majiteľovi podniku
         nepristane byť skupáňom, ani skuhravcom.
   </p>
   <p>
    Nájdu sa i druhé prípadnosti, čo stoja groš. Trakty a hostinky: tu v prístave, tu zas po
         hostincoch v kampe i na iných miestach.
   </p>
   <p>
    Priateľov sa svedčí uctiť, ktorých si si zadovážil na cestách po kampe, snáď i užíval
         ich pohostinstvo. Výška úcty má byť vždy v pomere s výškou účtu, čo predloží pán majiteľ
         hostinca alebo reštaurantu. Sem patria i hostiny a šampanské pri robení a podpisovaní zmlúv
         a iných verejných a privátnoprávnych spisov a úpisov. Hostiny pri odpredaji vlny a kožiek,
         pri zatváraní ročných účtov, pri zúčtovaní a vyrábaní takzvaných ročných súvah. To by
         vlastne malo byť zahrnuté do rubriky „oldomáše“, keby táto starosvetská ustanovizeň nebola
         tu premenila meno a nebola sa vyvinula v trakty viac moderné s dobrým šampanským.
   </p>
   <p>
    Netreba zaznávať ani poplatky za spisy, zmluvy, všakové odpisy a výťahy; nie sú vždy
         nepatrné a vždy skoro v pomere ku kolkom, čo sú prilepené na nich. Trafia sa i trovy na
         cesty do prístavu na pokonávanie oprávnenia, na preháňanie statku z jedného miesta na
         druhé, na využívanie hory na ploty, iné roboty, stavby, podobné záležitosti.
   </p>
   <p>
    V spoločenskom živote tiež sa trafia menšie výdavky: napríklad na kalíšky a poháriky;
         popil ich a platil ako majiteľ podniku, známeho na široko-ďaleko, po všakových baroch,
         hostincoch, kaviarňach a reštaurantoch. Neraz ho bolievala hlavička; kalíšky a poháriky, ba
         snáď i fľaše šampanského idú i do hlavy. Zas on ich lial do priateľov a vôbec všetkým, čo
         boli náhodou prítomní pri takých náhodilých schôdzkach, keď prišlo do riadneho prúdu
         uctievanie navzájom, dľa starej obyčaje, ktorú nehodno zanedbávať. Lebo keď prídeš medzi
         vrany, musíš kvákať ako ony: i platiť, čo si rozkazoval nalievať.
   </p>
   <p>
    Sem by prichodilo snáď zarátať i nákladky a trovy, nie vždy nepatrné, na cesty po kampe.
         Priateľstvo je hodno viac než peniaze, je užitočné a dobré, ale vzdor tomu predsa len treba
         uznať, že ani hotový groš na cestách nie je na prekážku, hoc i nie groš v jeho pravej
         podobe, ale napríklad poriadny podpis čekom, ktorý i banka uzná a preukáže mu svoju úctu.
         Ten ťa vytrhne neraz z rozpakov, mnohého zlého postavenia a núdze, skoro ľahšie než i samé
         priateľstvo.
   </p>
   <p>
    Berúc už všetko do povahy, nemôžeme zanedbať škodu, ktorá vzkrsla, že sa v tie časy
         majiteľstva a statkárstva, keď boli dôležité roboty v kampe, ba i prechádzky a kratochvíle,
         zanedbávali roboty tiež i dôležité diela v meste. Tie boli vlastne to žriedlo, skadiaľ mu
         vytekal blahobyt, základ, na ktorom vystavil svoj domec majetnosti a neodvislosti. Keby sme
         boli s Angličanom v lepšej rodine, všimli by sme si bližšie i času, ktorý sa mrhal na
         cesty, prechádzky, práce, rozhovory, úvahy a súvahy, ktorý by sa bol mohol snáď osožnejšie
         vynaložiť už či na ktorú prácu, čo by sa lepšie bola vyplatila, snáď na dáky obchodík, z
         ktorého by snáď bolo dačo prikvaplo i pre kuchyňu.
   </p>
   <p>
    Keby sme každú položku postavili v obchodných knihách do rubriky a stĺpca, kam sa
         vlastne pýta, ako to má byť pri obchodovaní, vynájdeme dosť ľahko, na ktorú stranu sa
         prevažuje jazýček pri tejto všeobecnej súvahe medzi zárobkom a stratou.
   </p>
   <p>
    No majiteľ, hoc možno i vidí, načo toto všetko vychodí, premýšľajúc, čo a ako bolo a
         išlo, porovnávajúc a preratujúc ešte raz lepšie a dôkladnejšie položky, zdá sa, že je
         predsa len spokojný s týmto obchodom, najviac vari s jeho dnešným rozuzlením. Jemu sa práve
         zdá, že má pri ňom zárobok, a nie malý. Vyhral najväčšmi, že už všetko vzalo koniec. Čo
         mal, nie je už jeho, ako bolo do dneška, lebo sa ho predsa len striasol. Táto črieda
         nepatrí jemu s tým prírastkom, kde je toľko stupníkov, koľko jahniat, počnúc od bábät pod
         mliekom až do odrastených škopcov, všetko rozličných vzrastov, rozdielnej vlny, jemnej a
         menej jemnej, práve akoby premiešal píšťalky na organe a začal na ňom vyhrávať. Zdá sa mu,
         že vyhral mnoho, keď nebude nikdy nútený dať vyvádzať takú robotu, ako včera a dnes, keď
         prišli cudzí pomôcť a bezpochyby sa i nasmiali dochuti. Kde škoda, o posmech sa nestaraj.
         Je vždy výhoda, že nebude pozerať na statok zdivený od strachu pred leónom; na ovce akoby
         začadené, ktoré bohvie v akých brlohoch zadovážili si tú farbu; snáď že sa ponevierajú po
         pohoreliskách, práve tak, ako psi vylihovali okolo pahreby, kým nepodhriebli základy
         kuchyne a domu. Snáď hlad, útrapy sú na vine, že prišli ovce o krásnu, prirodzenú bielu
         farbu. Neuvidí ani tropillu, ktorá má znaky od leóna na ľadviech, od kisní a druhých
         bremien odreniny na bokoch. Je kraj zaujímavý divokrásny, kde bol podnik, okolie veľkolepé,
         akých vidno málokde, ale vzdor tomu je rád, že ho nepútajú k nemu zväzky záujmov a
         zaviazaností, neraz veľmi obťažných. Obrátil pohľad od veľkolepého kraja na šedú,
         jednotvárnu pampu; ona nevyzerá lákave, ale má druhý statok, než tieto divokrásne vrchy a
         čudné doliny.
   </p>
   <p>
    My traja z druhej strany nemali sme už tuná veľmi čo hľadať. Keď bolo všetko usporiadané
         a dokončené, do najmenších podrobností, podnik odovzdaný dľa obradnosti, aká je pritom v
         obyčaji, so všetkým činom, my už nemali sme prečo tu ešte ostávať. Vybrali sme sa domov,
         ako sme to včera večer boli oznámili našim na druhú stranu.
   </p>
   <p>
    Do noci sme sa dostali k priateľom na veľkom podniku; tam sme prenocovali. Ani teraz
         nebolo nič z tej dlhej návštevy; na druhý deň ráno sme sa pohli na spiatočnú cestu. Pred
         večerom v ten istý deň boli sme na osamelom podniku, veľmi pohodlne idúc tou istou cestou,
         ktorou sme prišli.
   </p>
   <p>
    Cestu sme nerobili cele nadarmo. Nadobudli sme si peknej skúsenosti: že ľahko zakladať
         nové podniky; nie je ťažko stavať na piesku; ale je ešte ľahšie zrúcať na hŕbu, čo bolo
         vystavané. Nie je vždy zdravo tisnúť sa do spoločnosti, ktorá stojí vyššie, než ti dovoľujú
         prostriedky. Že každý je sám sebe najlepší správca a ovčiar, menovite keď je podnik ako Las
         Matas, ale malé Las Matas, nie veľké. Také ponaučenia sú osožné; hodný, aby si sa ustával,
         míňal naftu a dral koňa. Dobré naučenie je na polceste k zdaru a úspechu, ba je akoby jeho
         predsieň; tá predsieň alebo už pitvor musí sa prejsť, ak chceš vkročiť do dvorany, kde
         trôni zdar a úspech.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2585075">
       </a>
       8
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Pokazená geografia a jej príčiny. Pomery na podnikoch, hodnostári,
            úradníci a dôverníci. Ich práce a povinnosti. Hostia a robotníci. Poznámky spoza
            uhla
     </strong>
    </span>
   </p>
   <p>
   </p>
   <p>
    Na plese sa mi veľmi dobre vodilo: mohol som ísť, kde sa mi páčilo; príležitosti
         nechybovalo. Chodil som na všetky strany; prezeral na vlastné oči, čo ma zaujímalo. Ale ani
         tak nebol som cele spokojný. Ostatne človeku nie je ľahko vyhovieť: vždy sa nájde, čo
         nemôže dosiahnuť. Vždy ostane, za čím túžiť a čo sa nedá uskutočniť.
   </p>
   <p>
    Mňa znechutilo, že sa mi nesplnila jedna túžba, tá, ktorá ma schytila, keď sme zišli do
         kotla plesa. Bol by nedbal poznať pleso úplne, v podrobnostiach, ale i v celku; dať ho
         poznať iným, aby ho akoby videli, snáď sa pokochali v ňom, ak by sa im zapáčilo. Zdalo sa
         mi, že by sa malo páčiť i iným, ako sa páči mne, čo som z neho videl. Ten cieľ držal som
         pre seba; sledoval som ho, kde som mohol, nezveriac sa nikomu, čo mám za lubom. Načo
         vyrukovať pred svetom s vrtochmi, akých tu ešte nikto nemal. Tie by sa zdali smiešne a
         podivné; nápady, ktoré nijako nepristanú do ovzdušia robôt a denných starostí, lebo nesú
         akýsi náter cudzí a podozrivý.
   </p>
   <p>
    Dosť na tom, vypálilo inakšie akosi, než som si bol predkladal; mohlo by sa povedať,
         naopak. Dakoľko ráz temer som sa dostal na ten bod, kde som sa mal dotknúť hlavného cieľa.
         Bolo všetko akoby hotové, že ho budem môcť zazrieť, ba týkať; porobili sa poriadky, nahnala
         sa voda čo najlepšie na mlyn, na mlyn mojich snáh, aby vyšlo z neho čo lepšie melivo a
         zakaždým, keď sa bolo priblížiť cieľu, dotknúť sa ho rukou, zamiešala sa náhoda alebo
         nehoda, prekážka alebo ťažkosť, asi tak, ako na počiatku cesty: že sa bolo vrátiť pre nič
         iného, ako nepatrný ráf, z ktorého hádam bolo vypadlo dakoľko klinčekov, takže mu nemohli
         prekaziť, aby nešlabikoval.
   </p>
   <p>
    Keď som sa dostal na pleso, hľadel som sa mu priblížiť tu z jednej, tu zase z druhej
         strany. Spočiatku sa ukazovalo, že by malo z toho čosi vykvitnúť, ale sa hneď obrátilo
         naopak, cele znezrady, práve keď by bol mal týkať cieľ prstom. Tu vysvitlo, že z toho bodu
         sa nemôže ukázať pleso v celosti pre jednu reťaz; na inom bode sa skrylo za ten alebo druhý
         vrch. Inde sa vsotilo to alebo to nosisko medzi nás a pleso; na druhom mieste sa postavil
         múr, ponad ktorý sme nemohli preskočiť na druhú stranu, kde by sme boli mohli lepšie
         poprezerať a vidieť, snáď lepšie a viacej, než s múrom pred sebou.
   </p>
   <p>
    Nebol by sa nazdal spočiatku, že bude toľko prekážok, na konci že sa vykľuje nezdar, a
         to úplný. Tu mi začali zunieť v ušiach ako výsmech fufnavé reči veľkého plavca parona
    <sup>
     [
     <a class="footnote" href="#ftn.id2585209" name="id2585209">
      19
     </a>
     ]
    </sup>
    Zorza Babulića, čo mi podchvíľou opakoval skadiaľsi: „Fačile per ti, Piero, ti
         konoši la džeografia.“ Horká tu geografia, keď sa pleso drží tuho zeme, nedá sa oddeliť,
         vylúštiť z kôry, do ktorej ho zatvorila, kde sa skrylo, ba s ňou sa premiešalo. Veď tu sa
         vohnalo bezohľadne, hlboko do jej lona, odorávajúc, ako mohlo väčšmi, odšantročiac jej
         mnohé kusy. Inde sa dalo zastrašiť zas ono ozrutnou hrozbou, čo naň išla od vrchov,
         ustúpilo ďaleko na dôležitých a najvidnejších miestach. Geografia plesa sa pokazila
         vonkoncom; neostalo z nej, iba daromné vyhováranie a ľutovanie toho, ktorý ju chcel zhlobiť
         a nastoliť.
   </p>
   <p>
    Stala sa chyba, stala, vlastne skôr prechmat, z tej i druhej. Voda a zem polapili sa za
         pasy: kto vydrží a kto ustúpi. Čo vidíme, to vykvitlo z tých pasov. Voda vyjedla na jednom
         mieste záliv; ani to jej inde nestačilo — vhrnula sa tesným rukávom medzi vrchy a spomedzi
         nich sa vhrnula do samého srdca pampy. Predkladala si iste, že tam urobí akoby malé more.
         Na more sa nezmohla, urobila iba rukáv. No i ten sa odúva a opaduje, práve ako samé pleso,
         keď sa dvíha a opaduje z času na čas, držiac pre seba, ako a prečo.
   </p>
   <p>
    Zem sa na to tiež posošila, že si nedá odorávať a začala vpúšťať i ona svoje výčnelky do
         vody, čo ich tu zovú „punta“
    <sup>
     [
     <a class="footnote" href="#ftn.id2585266" name="id2585266">
      20
     </a>
     ]
    </sup>
    toho alebo iného mena. Povypúšťala i všakové cifry na pobreží, i tie vyzerajú
         neraz akoby rozstrapkané. Kde voda vháňala svoje rukávy, tam sa zase zem podvihla akoby
         naprotiveň, pretrhla rukáv, sťaby ho bola podviazala pri samej pazuche; z rukáva neostala
         iba lagúna, odrezaná od plesa. Ale neraz pleso sa rozhnevá a oduje, pošle vody ponad hrádze
         a zaplaví rukávy. Čo bola lagúna, tá sa premení na dakoľko dní v čiastku plesa, kým zas
         pleso neopľasne a zaplavená zem sa nepodvihne z nej.
   </p>
   <p>
    Nebyť prechmatov a tých pasov medzi vodou a zemou, pleso by vyzeralo sporiadané. Jeho
         geografiu bolo by nežiaľ vyrobiť a vypísať. Najskôr by vyzeralo okrúhle ako tie oká
         napríklad, čo plávajú na mise dobrej polievky, čo sú vždy jednaké, dobre zaokrúhlené na
         všetky strany. Najviac ak by sa mu mohlo stať, že by snáď bolo mohlo vypadnúť trochu
         podlhovasté, ako bývajú tie kvapky, čo padnú na sklené tably vo výkladoch veľkých sklepov,
         čo ich učeň aspoň raz do týždňa namastí akousi masťou, aby sa lepšie leskli.
   </p>
   <p>
    Väčšia chyba sa stala a možno len nedopatrenie práve v tej chvíli, čo bola veľmi
         dôležitá, keď sa mala piecť geografia plesa v tej veľkej peci, z ktorej vychádzajú takéto
         diela. Chlieb sa musí upiecť, aby bol súci na jedenie alebo zrelý, ináč by sa rozlieval,
         kydal sťa kuľaša alebo hocijaké cesto. Táto pampa a čo je na nej, keď sa piekla, mala tiež
         svoju gazdinú, čo na ňu zamiesila, vykvasila a vsadila ju do ohromnej pece, kde sa môžu
         vpratať i takéto bochníky, čosi väčšie i od tých, čo sa vídajú po jarmokoch na našich
         stranách. Gazdiná sa možno prerátala, pec vypadla snáď trochu prekúrená a možno i cesto
         bolo prihusté. Tak sa prihodilo, že bocheň len čo vošiel do pece, kôra na ňom azda odrazu
         priškrela; na každý pád zatvrdla prvej, než by bolo načim; nedala sa rozrastať cestu na
         všetky strany potroche, ako sa cesto rozrastá pomaličky, keď príde do poriadne vykúrenej
         pece. Tu sa už nemohlo stať nič iného, ako že sa cesto posošilo v tom stisnutí, preborilo
         kôru na jednom alebo na dvoch miestach; puklinou vyhnalo všetku tú silu, čo bola prvej
         zatvorená a stisnutá sťa pod prešom. Na bochňoch sa urobia v takých prípadnostiach tie
         všakové pupky a hrbole, na ktorých si gazdiné toľme zakladajú, na ktorých nemajú si čo
         zakladať, lebo sú ako žalobníci, čo kričia, že sa chyba stala pri kúrení pece alebo práve
         pri zamiesení na cesto.
   </p>
   <p>
    I tu sa stala chyba, i tu. Kto by už vynašiel, či pri miesení na cesto a či pri kúrení
         pece, že ju azda prekúrili, keď mali v nej piecť tento kút pampy. Chyba tá by sa bola dala
         hádam i zatušiť, nebola by toľme bila do očí, ako bije, keby neboli, ako sme prvej videli,
         dvaja, čo sú nepriatelia, že nemôžu vystáť jeden druhého, hľadia sa podsadnúť alebo
         vytisnúť z miesta, čo mal každý vykázané. Suchá zem a voda boli tí nepriatelia; nie div, že
         sa ešte horšie zaplietli a vnikali jeden do druhého, až vykvitlo, čo dnes máme na plese:
         prekážky, čo sa podstrkujú práve, kde by ich najmenej volal, kde by mohli byť najlepšie
         miesta, skadiaľ by bolo najľahšie mať výhľad naokolo. Na také prekážky sme natriafali
         všade, kde mal byť výhľad zaujímavý. Najprv ten ako otlak, čo sa vyhodil pampe na nohe, čo
         sme ho volali cerro Comisión; potom ten pupenec, alebo skôr bradovica, cerro Frias, čo sa
         vyhodil pampe na samé líce a zavadzia veľmi, práve kde mal byť výhľad najširší a
         najpríťažlivejší a ktorý zato ostal cele okyptený. Hľaď na malý Turiec z ktorej strany ti
         ďaka: všade ti Frias zavadzia a prekáža.
   </p>
   <p>
    No to ešte nebolo by najhoršie, keby sa bocheň nebol práve preboril temer na všetkých
         stranách. Tu na našej strane, kde pampa prestáva, zodvihol sa ohromný pupok, cerro Buenos
         Aires, ktorý na všetky štyri strany zakrýva sťa záclona svoje okolie; nedá sa odchýliť,
         nedá k sebe pristúpiť, nie je ako Choč, na ktorý môžeš vyjsť, rozhliadať sa pohodlne na
         široko-ďaleko. Kde by sa bolo dalo pristúpiť ako-tak, bol by sa mohol i ukázať pekný
         výhľad: nieto osohu, lebo sa podstrčí a vtisne pred pozorovateľa druhý taký pupok, vari
         horší od druhých, polostrov Avellaneda. Ten sa pokryl síce hustou horou, ale i tak zakrýva
         najkrajšie výhľady, čo padajú za jeho bok. Stalo sa, žiaľ, na ten spôsob, že vlastne tu
         nieto ani z jednej strany dobrého výhľadu. Tie, čo by boli zaujímavé, zakryté sú vlastne
         vrchmi. Kde sa mali brehy plesa poriadne zaokrúhliť, nadstavili sa ohromné štíty a nedali
         mu miesta. Na Avellanede sa tie štíty vsotili ďaleko do vody; vodu odtisli naďaleko,
         vykrojili jej brehy nerovné so zálivmi a kanálmi, rukávmi a lagúnami. Na jej brehoch sa
         usadili pazuchy, múr a bašty, medzi ktorými sa musí pretískať voda v dlhých kanáloch alebo
         v úzkych bránach. Neraz ostane zatvorená, akoby v osobitných plesách.
   </p>
   <p>
    I muche sa zunuje búchať sa do tably na obloku, bárs je vytrvalá, keď sa presvedčí
         naveľa, že daromne sa prebíjať. Tablu mucha neprebije. Odíde, sadne na kyšu alebo do bočky
         s medom; prestane márniť čas a sily daromnou robotou, búchaním o sklo. Cestovateľ tiež tak
         urobí: pleso ho odsotilo, on sa obráti k ľuďom a pomerom. Ľudí a pomery naostatok všade
         nájsť, prečo by sa nemohol obrátiť radšej k nim než k neprajným predmetom a výskumom, z
         ktorých nič zvláštneho nemôže vykvitnúť.
   </p>
   <p>
    Na každých dakoľko míľ, ako sme sa mohli presvedčiť, nájde sa v kampe podnik. Jeden
         veľký, druhý malý, jeden osamelý, druhý navštevovaný; stojí snáď na hradskej, vystavený
         styku so svetom; druhý strán cesty a nažíva si osamote. Všetko dľa toho, kde a ako ho
         založili. Majitelia sú i v tom rozdielnych náhľadov a nie jednakého vkusu. Jeden je rád, že
         je pri ceste, má neprestajný styk so svetom; druhý sa drží zásady, že medzi ľuďmi ľudsky,
         doma bieda vždycky. Vystaví si podnik v ústraní, utiahne sa a žije v samote, neprekážajúc
         nikomu a hľadí, aby ani jemu neprekážali iní.
   </p>
   <p>
    Ale náhľady sú náhľady a zásady zásady. Kto príde na taký podnik, už či je skromný
         robotník alebo človek nárokov, známy alebo neznámy, nenájde iste dvere zatvorené, už či je
         to vo dne alebo v noci. Ak mu čo treba a prišiel pýtať, môže byť istý, že mu dajú a že sa
         neustával nadarmo. Pohostinstvo je cnosť, ktorá v Patagónii ozdobuje veľkolepé podniky so
         skvelými budovami, kde sa nájdu stroje i druhé vymoženosti technickej vedy a priemyslu,
         práve ako ozdobuje i podniky, kde sa ešte žije skromne, po starosvetsky, snáď neraz i po
         biede, vynakladajúc fortiele, aby mohli udržať rozpočet v akej-takej rovnováhe. Táto cnosť
         možno ani nie je cele povedomá, snáď sa vykonáva viac z obyčaje; ktovie, či sa plní kvôli
         jej vnútornej mravnej cene, a či nie azda trochu z hľadiska sebeckého, držiac sa zásady:
         dnes tebe a zajtra mne. V týchto skoro pustých krajoch nikto sa nemôže zariecť, či nebude
         ešte dnes potrebovať pomoci. Preto hádam je každý úslužný a ochotný, mnoho ráz i obetavý a
         štedrý; šípi, že je to pôžička, ktorá nebude stratená, ale vyplatená s bohatými úrokmi.
   </p>
   <p>
    Keď prídeš na podnik, nemôžeš byť vždy istý, či nájdeš pána majiteľa doma. Ale preto
         nič: tu je pán správca. Ak by majiteľ sám spravoval svoj podnik, nemajúc správcu, tu je
         prvák medzi domácou čeliadkou, a v najhoršom páde i majster. Ten je iste v taký čas v
         kuchyni.
   </p>
   <p>
    Správca, ako sme mohli spozorovať, je hlava podniku: spravuje a vedie roboty riadne i
         mimoriadne; vedie knihy podniku, často cele dľa pravidiel, sťa v ktoromkoľvek obchodnom
         dome; indy z väčšieho, ako môže, pre domácu potrebu. Najíma a odpráva čeliadku, rozhoduje,
         kedy a ktorú robotu treba vybaviť; najíma robotníkov do roboty, už či pracujú na deň alebo
         fajzom. Rozhoduje neraz o veľmi zložitých dielach, napríklad určiť chvíľu, kedy treba
         zháňať statok do zimných kampov. Ak sa prenáhli, zoženie ho bez potreby; povedia mu, že je
         straško, kamp sa bude vypásať, priprávať o krm, ktorý by mohol ľahko chybovať, keď bude naň
         statok naozaj odkázaný. Do tých čias azda mohol by sa bol zaobísť na letovisku, kým nastane
         ozajstná zima; tam je beztoho trávy i nazbyt; ak sa nevypasie, iba daromne zavadzia.
         Zimoviská sú kampy nie veľmi rozsiahle, indy zas nevynikajú bujnou trávou. Sú to obyčajne
         kampy, ktoré polohou alebo povahou pôdy netrpia na sebe sneh tak dlho, ako kampy letné. A
         práve, že ich niet mnoho, šetria sa a hája, kým nenadíde ozajstná potreba.
   </p>
   <p>
    Ale zas nevyplatí sa pridlho ociedzať, oneskorovať sa; čas je premenlivý, nestály,
         menovite v zime nehodno sa naň spúšťať. Po peknom, teplom dni môže vietor obrátiť, do rána
         byť chujava alebo práve byť všetko pod snehom. Ostatne tieto prudké premeny nie sú vždy tak
         nebezpečné. Ako sa premenilo na sneh, tak sa môže znezrady premeniť v odmäk, alebo sa
         vybrať na pekne, po chujave zavítať mnoho dní, ba týždňov teplých a krásnych. Ale sa stáva,
         na šťastie nie každého roku, že na prvý sneh príde druhý; nepríde odmäk, ale týždne a
         týždne dní krásnych, slnečných, ale noci s chujavicou. Indy je hneď prvého snehu toľko, že
         sa už neroztopí a ostane nadlho. Je mnoho možností; pri všetkých visí ťažká zodpovednosť,
         ba hrozba nad úbohou hlavou správcu, že snáď odkladal, prišiel po nečase, prepásol dobrú
         príležitosť.
   </p>
   <p>
    Ovce medzitým, ak napadol veľký sneh, nebudú sa môcť zohnať, budú hladovať a hrozí im
         nebezpečie, že ostanú pod snehom bohvie dokiaľ. V lúštení takých a podobných otázok treba
         mať, ako hovoria páni správci, nos: neprepásť pravý čas, mať istú predtuchu, ktorá nemá
         korene v končinách rozumu a bežného výpočtu, snáď v mnohoročnej skúsenosti, ale v iných
         tajomných okolnostiach, čo sú nám neznáme, z ktorých nás predtucha nadchodí. Z nich pochodí
         hádam i ten pud obdivuhodný, čo sa prejavuje pri predpovedaní počasia u daktorých
         živočíchov, napríklad pri zelenej žabke. Je otázka, či sa nájdu jednotlivci, čo sú obdarení
         týmto drahocenným darom, či to nenie jednoducho prípad slepej kury a zrna, ktorá ho náhodou
         našla. Ešte by sa mohla dopustiť táto veľká výsada tým pánom správcom, čo sú obdarení
         lámavicou v daktorom úde: tá by mohla pred takou premenou počasia svojho majiteľa prebudiť,
         dať mu tajomný pokyn a výstrahu, aby sa mal na pozore.
   </p>
   <p>
    Vcelku ak by bolo dovolené vysloviť mienku nám, čo sa v týchto veciach veľmi nevyznáme,
         väčšina by vari prišla na to, že sa nevyhľadáva na rozhodovanie nad tými otázkami ani
         vnuknutie, ani pud, ba ani lámanie v údoch, ale iba šťastie a náhoda. Niekto má šťastie; do
         čohokoľvek sa dá, vypadne mu dobre; druhému vyjde v tých istých okolnostiach naopak.
         Nešťastie je potom už ľahko privlastňovať nevedomosti a nedbanlivosti a šťastie rozumnosti
         a ostrovtipu.
   </p>
   <p>
    Bárs šťastie má svoj zástoj v týchto robotách, ako i pri toľkých druhých podujatiach,
         tým nik nechce upierať zásluhy, ktoré má dobrý správca o zveľadenie podniku, ale iba
         poukázať, že pán správca užíva mnohé výhody a výsady, ale má i povinnosti a zodpovednosť
         nie malú. On sám často nevie, prečo mu vychodí všetko na dobre, prečo prijíma pochvalu,
         snáď i dary od majiteľa; druhý, tiež nie najhorší, za tú istú robotu a pečlivosť nemá darov
         ani pochvál, iba ovesený nos, mnohé tie „kie ste“ a „keby ste boli“, čo sa mu sypú na
         hlavu.
   </p>
   <p>
    Správca ostane často roky a roky na tom istom podniku; to zvyšuje jeho hodnotu. Behom
         rokov zoznámi sa s kampom, jeho polohou, zvláštnosťami; vie mu spády, môže ho upotrebovať a
         využívať výhodnejšie a primeranejšie, než novopečený, ktorý tých skúseností a vedomostí
         nemôže mať.
   </p>
   <p>
    Pán správca má okrem toho sypáreň pod rukou so všetkými pokladmi, čo sa držia v nej.
         Vydáva svetu a majstrovi potravné články z vriec a štokov, náradie a materiál do prác. Ak
         má pri tom ruku štedrejšiu, môže narobiť majiteľovi hodne galiby a ľuďom neosožiť veľa. Vo
         všeobecnosti môže sa tvrdiť, že v Patagónii bude málo podnikov, o ktorých by sa mohlo
         povedať, že v nich vládne skúposť; zato ich je dosť i takých, kde sa troví hodne, možno
         viac, než by bolo zdravo a potrebno.
   </p>
   <p>
    V tom ohľade je napodiv, ako nemá nikto súcitu s podnikom. Na každom kroku ťa zájde
         výpoveď: „Podnik vydrží, podnik znesie, spoločnosť je bohatá…“ Naostatok znáša každý svoj
         diel: ani podnik nestonie a negaudží, ak ho niekde omína. Radšej sa pochlapí a povie: Čo
         sme, to sme, medzi ľuďmi ľudsky. Majiteľ raz zasadol na stolček do triedy boháčov; nech si
         tam láme hlavu, ako sa neprevaliť i s tým stolčekom a nevyjsť na mindžáre. Ale podnik je
         sliepočka, ktorá nosí zlaté vajcia; zaslúži ju opatrovať, ako svedčí, aby nevytrčila nôžky
         a neprestala niesť. Z nich má osoh majiteľ, ale pri ňom i veľká hŕba druhých, ktorí majú
         svoje platy, mzdy, zárobky, dary a prídavky bez ohľadu, ako podnik pláva, či vo vodách
         zdaru a blahobytu a či sa len zmieta zúfale, aby sa držal nad vodou. Majiteľ je vlastne
         ostatný, ktorému príde rad stať si pod ten odkvap, z ktorého sa leje zlatý dáždik; môže si
         zobrať iba, čo ostane po druhých. Mnoho ráz, žiaľ, ostane mu menej, než jeho ovčiarovi,
         príde mu často zatvoriť do pokladnice o dvoch zátvorách z koláča dieru.
   </p>
   <p>
    Ak by sme mali vyrátať všetky povinnosti pána správcu, museli by sme vlastne vypísať
         všetky roboty, ako si podávajú ruku jedna druhej, rozobrať celé vnútorné zloženie tohto
         obchodu a či podujatia, ktoré je dosť zložité. Hlavné je pri tom, že pán správca má podpis;
         on podpisuje svoje poctivé meno na čeky, ktorými sa vypláca čeliadka a robotníci, vôbec
         všetky zaviazanosti podniku. Z toho pochopíme najlepšie, čo za miesto dôležité zaujímajú
         títo ľudia. Nielen že majú v rukách roky a roky celý kapitál majiteľa i s úrokmi, veď kamp
         a statok, čo je v ňom, je hotový peniaz. Dôchodky z podniku sú nič iného, ako úroky z
         kapitálu; on má okrem toho podpis v rukách, teda česť majiteľa, ak i nie hádam osobnú, ale
         na každý pád obchodnícku. A tu treba vyzdvihnúť, na veľkú pochvalu týchto ľudí, že nepočuť
         temer nikdy o spreneverení, ba ani o nadužití tejto veľkej dôvery. Majiteľ sa spúšťa s
         úplnou dôverou na svojho správcu.
   </p>
   <p>
    Čo sa týka druhých požiadaviek, napríklad otázky sporenia, majiteľ urobí lepšie, ak
         nebude stavať priveľké požiadavky na svojich ľudí. Ostáva mu vždy ostatný prostriedok:
         Obslúž sa sám, ako vieš. Ak chceš, môžeš potom už motúzy súkať, od čoho sa ti páči; ľudí
         darmo ti mať na to, aby si babrali ruky, krútiac ich kvôli tebe, od čoho by si ty chcel ich
         krútiť. Majiteľ má neraz rád pohodlie, svätý pokoj a slobodu nadovšetko, tú slobodu, aby
         nebol viazaný cez zimu k smutnej samote kampa. Na peňažné výhody zo sporivosti a mnohé veci
         pozerá radšej cez prsty, než by mal obetovať svoju slobodu.
   </p>
   <p>
    Bolo by dobre, aby bol majiteľ, čo sa týka alpargát, opatrnejší. Radšej nech nedrží pána
         správcu, ktorý priveľmi lipne za nimi. Správcovia, čo sa do nich obúvajú len výnimočne,
         obyčajne sú súcejší, obhoditejší, než tí, čo ich majú ustavične na nohách. Je i cele
         pochopiteľné. V alpargatách málokto pôjde na výlety po kampe; nie je každý pán správca
         podniku Las Matas, aby v nich išiel a robil divy ako on, keď boli tie veľké pohony a predsa
         ani jeho nechválili pre ne prítomní gauči. Takému správcovi čo ako pristanú lepšie čižmy;
         podniku je lepšie, keď ich pán správca obúva, alebo ak nie práve čižmy, teda mocné topánky
         s podkolennými sárami. Taká obuv je zdravá, nezoderie sa po bralách; keď ju raz má na
         nohách, môže kedykoľvek skočiť do sedla a ísť do kampa. Ba zdá sa, že pán správca, dobre
         vyobúvaný, cíti v sebe chuť, akési badurkanie, ísť do poľa; čosi ho ta poďká. A darmo je:
         správca, keď je v poli, je na svojom mieste; vidí sám a nepotrebuje sa na nikoho spúšťať.
         Keď on vidí na svoje oči, tie vidia inakšie, než prenajaté ovčiarove. Pod jeho okom
         najlepšie rastú jahňatá, ba i vlna.
   </p>
   <p>
    Je pravda, jeho nik nejde vyháňať, môže si i pohovieť. Kto by mu rozkazoval? Ak čo v
         kampe ide nedobre, môže poslať ovčiara. On je vlastne na to: oko správcovo, jeho pravá
         ruka. Ale zas načo unúvať cudzie ruky a cudzie oči, keď máš, chvalabohu, svoje. Nech radšej
         pozerá i ovčiar: má i on čo pozerať; ale vždy lepšie, keď pozerá za seba. Veď konečne každý
         je tiež za seba a nie za druhého; to iba holuby robia. I platy prijíma každý z nich za
         seba.
   </p>
   <p>
    Ovčiar má tiež čo pozerať za seba. Či sú ploty v poriadku, či sa nestala škoda, či sa
         nevšantročil león, či nieto v stáde prašivých, či nevtrhli cudzie do kampa. Či karreteri
         nezrúcali trankéry,
    <sup>
     [
     <a class="footnote" href="#ftn.id2585811" name="id2585811">
      21
     </a>
     ]
    </sup>
    či pocestní nenechali poroztvárané dvere na čiarach, či nieto v čiare trhlín.
         Na také otázky má dosť čo odpovedať ovčiar, a to denne. Jeho je miesto v kampe od rána do
         noci. On rozhliada, neraz i predvída; môže zachrániť podnik od škody, ba i zhuby.
   </p>
   <p>
    Ovčiar je naostatok, komu sa ujde i smutná úloha hrobára. On stiahne kožku statku, čo
         nájde padnutý, aby sa zachránilo, čo sa dá zachrániť. Nie je to síce ani porisko od sekery,
         ale je predsa niečo, čo sa nemá pohadzovať kadejako. Nenie veľmi slušné, ani poučné triafať
         na mŕtvych, keď sa obrátiš po kampoch podniku, tým menej, keď sú v koži. No keď sa i to
         pridá, že sa kožka nemohla stiahnuť, tam je vrece, ktoré by ovčiar mal nosiť, keď ide do
         kampa, priviazané na sedle, aby mohol doň pozbierať aspoň tú vlnu, čo ostala na hŕbočke pri
         takej mŕtvej ovci. Ona sa drží napodiv; nepoddá sa hnilobe, odoláva porušeniu lepšie než
         mäso, ba i sama kosť. Podjeseň drží ovčiar vonku nos, hľadiac sa dovtípiť, dľa dajakého
         znaku, či sa nepripráva chujava. Vtáctvo nebeské má kdesi zprávodaja, dá mu popredu heslo,
         čo sa ide robiť. Keď ho dostane, zrediká sa do nížin, kde je viac záštity od snehu a zimy.
         Vyčkáva obyčajne, preletujúc vo veľkých kŕdľoch, veci, ktoré prísť majú. Keď ovčiar zazrie
         také kŕdle poletovať kampom, kde ich nevídal prvej, i on otvára lepšie oči, vyzerá, či na
         daktorej strane sa nekutí niečo. Ak čo zbadá, čo sa mu nepáči, v tom páde, bratku ovčiar
         nezaháľa; otvára dokorán trankéry, čo sú na čiare medzi vyšným a nižným kampom, ktoré bol
         držal dosiaľ zatvorené tak pečlive, že by cez ne vrabec neprešiel, keby bol ako ovca. Kde
         príhodnej trankéry snáď nieto, neštíti sa ju urobiť sám: vykýva dva-tri kolíky, zvalí plot
         pekne plochou na zem; nech leží a neprekáža prechodiť statku. Aby to lepšie ležalo, urobí,
         ak má naporúdzi kolíky alebo drôt ako šibenice; tými pribije plot k zemi, aby sa
         nespamätal, keď bude statok prechodiť cezeň a nerungol dohora. Nuž áno, v tých
         prípadnostiach nehodno ociedzať ani dňa. Prepásol si príležitosť, snehu sa nahrnulo sila,
         sype sa a sype bez prestania, povievajúc akýsi studený duch od hôr, skadiaľ prišlo toto
         nadelenie. Už ti darmo vyčkávať, že sa vyčasí. Ak sa vyberie na pekne, bude ešte horšie: po
         snehu prídu tuhé mrazy; tie nie že by čo napravili, pokazia ešte horšie. V chujavici tiež
         nič nečakáš, ak myslíš, že sa ovca sama zachráni.
   </p>
   <p>
    Ovca je v taký čas cele hlúpa, že vraj pud samoudržania! Má ona vtedy pud asi ten istý,
         ako ho majú husi, keď ich napopácka kamenec dakde v poli. Zobák utrčia do neba, stoja na
         jednom mieste alebo sa krútia ako voda v krútňave. Ovce tiež držia hlavu, ibaže nie pyskom
         dohora, ale dávajú si veľký pozor, aby im sneh nesypalo proti srsti. To sa im už vonkoncom
         nepáči. Sneh šibe obyčajne kosom, od hôr, ovca v takej chujave obracia sa k horám; ak sa
         pohne, ide proti vetru, teda zase do vrchov. Ak je čiara zaviata, prejde cez ňu v hľadaní
         ochrany, ide práve ta, kde by nemala ísť; tam, kde ide, je najhoršie. Nieto spôsobu, ani
         tých koní a psov, čo by čriedu oviec v takej chujave nahnali nadol. Ak chujava sa vracia za
         dakoľko dní, ovca v nej urobí neraz veľkú cestu tým pochybeným smerom, hľadajúc pašu. Neraz
         ju treba ísť zhľadávať, zháňať na lepšie miesta. Ale nie vždy je to snadno. Záveje môžu byť
         veľké, sneh vyšší než ovca, v tých spádoch sa vezmú na pomoc kone, voly, vôbec veľký
         statok, zaujmú ho celým kŕdľom, popreháňajú po snehu, kým sa neprerobí aká-taká cesta. Za
         tým kŕdľom potom už i ovce idú vďačnejšie.
   </p>
   <p>
    Veľká je robota a opletačka, keď sa raz chyba stala, zmeškalo sa urobiť, čo bolo urobiť
         za horúca, kým bolo ľahšie.
   </p>
   <p>
    Okrem ovčiarov bude na podniku iste kuchár, majster totiž, ktorý neraz varí i pánu
         správcovi, ak nemá svojej domácnosti. Majster je na podniku osobnosť veľmi závažná: v
         roboty, keď je veľa robotného sveta, on je neraz ten sťažeň, okolo ktorého sa drží svet, ak
         je medzi ním obľúbený. On priťahuje robotný svet, drží ho na hŕbe; on môže zase byť to
         úskalie, o ktoré sa stroskotá robota, ľahko on môže byť i príčina veľkej nespokojnosti.
         Platy majú títo majstri dobré, menovite ak sú ozajstní majstri, ak je svet s nimi spokojný.
         A nieto pochybnosti, že sa nájdu neraz medzi nimi, čo veľmi dobre, chutne a čisto varia a
         pečú.
   </p>
   <p>
    Krem takýchto osôb, čo majú stále miesto a stály plat, nájdu sa často na podnikoch
         „cestujúci“. Robotníci, čo idú za robotou. Taký cestovateľ je prijatý na podniku bez
         ťažkosti, i so svojím statkom i koňom pod sedlo a snáď druhým pod batožinu. Mali by sa
         prihlásiť u pánu správcu, či sa môžu zložiť alebo nie, ale i to opýtanie je viac zdvorilosť
         než prosba. Taká žiadosť sa na podniku neodoprie nikomu.
   </p>
   <p>
    Ak je na podniku v behu dáka robota, pohľadajú sa robotníci na toľko dní, koľko dní
         robota trvá. Treba hotoviť drva na zimu; karreteri idú „dnuka“, na Rio Rico, alebo na Rio
         Mitre. Treba popraviť alebo urobiť čiaru; nájdu sa ohrádzači. Títo pracujú na svoj účet:
         vyjednajú si, koľko príde za meter hotového plota. Cena sa mení dľa toho, či si majú
         hotoviť kolíky a štebliny alebo nie; urobí sa i písemko z prípadu na prípad, uvážiac všetky
         výhody a ťažkosti pri robote. Taká okolnosť, a dôležitá, napríklad je: či je pôda mäkká
         alebo kamenitá, koľko má byť drôtov jeden nad druhým, či sa prevliekajú cez dierky v
         kolíkoch a šteblinách, ako keď sa nitka prevlieka cez ucho ihly, alebo sa majú len pribíjať
         krambličkami. Určí sa, na koľko metrov bude kolík od kolíka. Keď sa ustáli to všetko, vezme
         do ohľadu pri jednaní a písemku; druhé podmienky sa už rozumejú samy sebou. Chova padá na
         ich účet, ale podnik im musí predať potravné články za najnižšiu cenu, ako: múku, cukor,
         kávu, thé. Mäso dostávajú zdarma z podniku, koľko ho spotrebujú. Títo ľudia, kým sú na
         kontrakte, ukazujú náruživú záľubu v mäse. Rezance, ba i samé pirohy sa im veľmi hnusia,
         spôsobujú ťažkosti pri trávení. Hrach a druhé lúšteniny ešte horšie; nie div, že môžu jesť
         temer iba mäso a chleba čosi, ale ani ten im nepadá dobre na žalúdok. Dostanú i šiator,
         ktorý sa dá prenášať, aby im nebolo chodiť ďaleko od roboty na nocľah. Takíto podujímatelia
         ohrád zarábajú v kampe pekné peniaze. Sporia, na čom môžu, najväčšmi na chlebe a druhých
         potravných článkoch, ktoré sú zakázané ľuďom, čo majú cukrovú úplavicu.
   </p>
   <p>
    Na veľkom podniku tiež robila čiaru taká spoločnosť. Tá sa zjednala bez chovy vôbec, i
         bez mäsa. A tí ľudia, kým práca trvala, nekúpili iba čosi soli a trochu múky. Mäso si
         dodávali sami. Málo chýbalo, že nevykynožili všetky pštrosy, aby vyhli výdavkom na mäso.
         Boli to tie isté pštrosy, čo som ich ja raz bol hnal pred sebou, keď som bol na plese
         pešky; boli už odpoly krotké, ale sa neukázali viac okolo lagún, keď ich začali poľovať.
         Pštrosie mäso nenie tak nanič, ako by kto myslel. Pštrosia chrbtovina je pečienka veľmi
         chutná a dobrá.
   </p>
   <p>
    Taká robota na stranu je i kopanie priekop na močaristých végach, kosenie trávy, tiež na
         végach. Tieto spoločnosti utvorujú sa a zase rozsýpajú na svoje prvky, dľa okolností a
         dennej potreby.
   </p>
   <p>
    Keď nastáva robota okolo statku, tu sám pán správca si nájde ľudí, čo pracujú na deň,
         kým robota trvá. Také roboty priechodné a krátke sú kúpačky, ktoré sa opakujú neraz i veľmi
         často, ak je v čriede znak prašiny. Dlhšie roboty sú značenie; striženie je už robota veľmi
         dlhá, trvá i mesiac. Platení sú denne len tí, čo pomáhajú. Strihači majú plat od hlavy,
         robotníci okolo prešu tiež majú plat na iný spôsob.
   </p>
   <p>
    Robotu okolo oviec, nech je akákoľvek, predchádza rodeo; obkľúčenie, pohon a čistenie
         kampa. Dlho potom hučí v ušiach bľačanie statku, otupné a zúfalé akosi, čo sa rozlieha z
         čriedy pri všetkých týchto robotách. Rozlieha sa deň po deň zasa štekot psov, pokriky a
         nadávanie robotníkov a čeliadky; to všetko zmiešané vo veľkom zmätku.
   </p>
   <p>
    Pri týchto prácach sa snímu ľudia, ako ich tam zviedla náhoda. Neraz každý z nich
         pochodí z inej krajiny, každý inej národnosti. Vidiac svet takto premiešaný, nadídu ťa
         divné nápady. Napríklad porovnávať a prirovnávať v tom zmysle, ako sa má tá alebo druhá
         skupina okolo jednej alebo druhej roboty. Vynášať najavo také pozorovania je temer
         neslušné: boli zachytené pri práci, keď človek, zaujatý inými starosťami, nemá sa na
         pozore. Také pozorovanie vyzerá skoro ako číhanie spoza rohu. Je iste i neskromné; púšťa sa
         do posudzovania taký, čo neprekladá krížom slamy, iba čo sa prizerá, vystíhajúc veci, s
         ktorými by vlastne nemal mať do činenia.
   </p>
   <p>
    Vzdor tomu, čo je v piesni, nech sa kliesni. Pozorovanie nemá v sebe nič zlého. Najprv
         bolo by vyzdvihnúť a uznať, že treba sňať klobúk pred robotným svetom v patagónskom kampe,
         pred všetkými, majiteľmi samými, ich osobníctvom alebo úradníctvom i nájomnými osobami, čo
         pracujú. Neraz vidno i samých majiteľov, ako prikladajú ruky k práci. Pochvalu zasluhujú vo
         všetkom, i čo do spôsobnosti a zbehlosti v práci. To, čo je rečeno, je výsledok
         pozorovania. Ono netrvalo dakoľko dní alebo týždňov, ale trochu dlhšie. Robotník plní
         čestne svoje povinnosti a zaviazanosti, hoc nie sú ľahké a pohodlné. Málokedy sa stretneš s
         robotníkom, čo vyhýba práci, nerád pracuje. Nejdú do roboty a nepodberajú sa na prácu v
         kampe ľudia, čo nemajú sily a vytrvalosti nadostač. Človek slabej sústavy necíti sa dobre v
         kampe medzi druhým, zdravým a snaživým svetom; vidí, že je na závade druhým, ide sám na
         zdravú stranu. Zlého a nesúceho robotníka trpia síce medzi sebou kamaráti, ale mu vedia
         podhodiť pod nos, keď na to príde; múdry sa dovtípi sám a ide.
   </p>
   <p>
    Ináč, keď sú na posedení, obcovanie medzi nimi je veľmi príjemné, celý ich byt
         príťažlivý. Spôsob obcovania medzi nimi je srdečný i dobrodušný. Medzi sebou sú veľmi
         vľúdni a úslužní, hádke sa vyhnú, zrážky sú zriedkavé medzi nimi. Nažívať s nimi je
         príjemné i vtedy, keď to nenie iba letkom, ale trvá i dlhšie; miery sa držia, i keď je
         obcovanie dôvernejšie. Tento ich spôsob obcovania nemal by byť pretvárka, ani iba púhy
         vonkajší náter, čo vybledne dlhším stykom, objaví pod sebou zádrhlivé miesta; zdá sa skôr,
         že je to vec, ktorá je už čiastkou povahy. Vyzerá to tak, že čím sa kto s nimi dlhšie
         stýka, čím ich lepšie pozná, tým mu ťažšie od nich sa lúčiť.
   </p>
   <p>
    Práce okolo oviec vybavujú majstrovsky, ovládajúc spády roboty vo všetkých
         podrobnostiach, robotníci všetkých národností. Ale umenie je predsa len umenie škótske.
         Škóti ho vynašli, oni ho vypestovali a prepracovali do podrobností. Tak sa stáva, že medzi
         nimi nieto robotníka menšej ceny; každý z nich ovláda remeslo až do nepatrných podrobností.
   </p>
   <p>
    Taký robotník nepotrebuje premýšľať a vyhľadávať nové spôsoby, robí, ako mu káže zvyk a
         obyčaj; hádam je to i vnuknutie alebo práve pud. Kto je naučený plávať, pláva kedykoľvek
         treba, nerozmýšľa ako a čo, len nech je vo vode, čo je na plávanie. Nie mu je ono ani
         námaha, ani práca, ba ani šport a cvik, ale je plávanie, bez ktorého by si neporadil vo
         vode, keď je veľká. Škót, keď má ovcu pred sebou, robota okolo nej nie mu je robota, je to
         skôr výkon, zložený z reťaze pohybov, ktoré tečú samy od seba, lebo ich má v rukách, že ich
         netreba volať. Sú to výkony a pohyby prirodzené a odôvodnené; také, že inakšie byť nemôžu,
         lebo by vyzerali skazené, keby sa preinačili. Je v nich už vložené kus živobytia a
         podmienky bytu.
   </p>
   <p>
    Načo by on kričal pri robote? Bolo by to i zbytočné a nápadné. Svet by sa nazdal, že kto
         vykrikuje, nadŕda sa bez potreby, nemá všetkých doma. Nestraší ovce, keď mu ich treba
         preháňať z košiara do košiara, lebo mu idú samy. Zhrčia sa ony i pred ním do kúta, ale to
         je už ich prirodzenosť, prejav samoobrany. Nejde ich teda rozháňať, aby ich dostal z kúta.
         On sa radšej pretisne pomedzi ne už akokoľvek. Stane pred ne práve do toho istého kúta, do
         ktorého sa zhŕkli. Zahvizdne ticho, ovce ho zbadajú, spamätajú sa a bežia, hľadajúc iný
         kút, kde niet nikoho: a to je práve na protivnej strane korrala. Obrátia sa samy v tú
         stranu, ale nenájdu kút, nájdu dvere otvorené, za nimi prázdny priestor, druhý korral, do
         ktorého majú byť prehnané. Letia doň samy a s radosťou, že našli útulok, kde nieto nikoho.
         On ich dostal, kam ich chcel mať, bez ťažkosti a námahy, bez trápenia a strašenia statku.
         Ba ovce sa radujú, lebo sa im stalo po vôli. Robota vypadla na taký spôsob, že sa utíšia a
         neduria sa od človeka.
   </p>
   <p>
    Ženie ich kampom na jatky; ide za nimi pomaly, neraz i on sám peší, vodiac koňa za
         sebou, ako si predstavujeme pastiera, čo ide s dunčom a fujarou: výjav cele pokojný, kde
         nieto behania na koni, preháňania a zavracania kŕdľa sem a tam. Najviac ak pes obchádza
         opatrne a zďaleka okolo čriedy, ak by ktorá nezbedná chcela uskočiť na stranu.
   </p>
   <p>
    Ostatne robotníci druhých národností tiež nekričia všetci za statkom, neskáču a nerobia
         divy pred kŕdľom oviec. Medzi nimi je mnoho dobrých znalcov, čo pracujú ticho, čisto a
         zručne, ako tí, čo sme ich spomenuli. Naučili sa od majstrov, vystihli podstatu veci,
         prisvojili si behom času spôsob narábania so statkom do najmenších odtienkov; dohonili
         majstrov, dosiahli ten stupeň dokonalosti, na ktorom sú oni. To nenie teda hana, je skorej
         pochvala. Osvojili si pilnosťou a bedlením, čo tí druhí dostali takrečeno hotové do venca.
   </p>
   <p>
    Medzi týmito dobrými žiakmi nájdeš predstaviteľov všetkých národností, ľudí zručných,
         ktorí sa všetkému ľahko naučia.
   </p>
   <p>
    Keď sa pracuje okolo lichvy, tam už vývodia, druhí tí, čo s ňou radi narábajú; ľudia,
         ktorí s lacom pracujú zručne, majú silu a odhodlanosť. I tomuto remeslu naučili sa mnohí
         veľmi dobre, ktorí o ňom neslýchali za mladi.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2585209" name="ftn.id2585209">
        19
       </a>
       ]
      </sup>
      <span class="emphasis">
       <em>
        paron
       </em>
      </span>
      (z tal.) — majiteľ
     </p>
    </div>
    <div class="footnote">
     <p>
      <sup>
       [
       <a class="para" href="#id2585266" name="ftn.id2585266">
        20
       </a>
       ]
      </sup>
      <span class="emphasis">
       <em>
        punta
       </em>
      </span>
      (špan.) — vrch
     </p>
    </div>
    <div class="footnote">
     <p>
      <sup>
       [
       <a class="para" href="#id2585811" name="ftn.id2585811">
        21
       </a>
       ]
      </sup>
      <span class="emphasis">
       <em>
        trankéra
       </em>
      </span>
      (špan.) — ohrada
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2586350">
       </a>
       9
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Diaz a jeho ústav. Majster a chovanci. Učebné spôsoby a metódy.
            Výsledky a úspechy
     </strong>
    </span>
   </p>
   <p>
   </p>
   <p>
    Stalo sa v tých dňoch, že vtiahol na veľký podnik náš priateľ a dávny známy, Diaz, so
         svojou tropillou. Z nej jeden pár bol pod batožinou, jeden kôň pod sedlom; ostatné tri bez
         druhej roboty a starosti, ako bežať naprázdno.
   </p>
   <p>
    Na konci je ono postava silná, mohutná, urastená a rovná, sťaby mala prežretý ražeň v
         sebe. Dlhý punč sa opála okolo neho a za ním; pri cvale vlá, ostávajúc trochu za ním, pri
         kluse sa potriasa, tvoriac na chrbte koňa temer ako šiator. Vo vetríku cvalu zaostáva
         koňovi až po samý chvost.
   </p>
   <p>
    Šatôčka, čo má na hrdle, tiež trepoce oboma rožkami okolo uší. Na pampe sa dvíha prach,
         sťaby sa blížila dáka veľká výprava; nie pre množstvo koní, čo ide, lež preto, že pampa
         osmädla; oddávna čaká vlahy z neba, ktorá by už nemala dať dlho čakať na seba. Jeseň je
         skoro predo dvermi; keď ona zavítala, vtiahne s pŕškami tudolu a chujavicou tamhore.
   </p>
   <p>
    Psy, čo podriemkavajú lenivo pred kuchyňou, ňuchajú, čo to ide; tie, čo si vyhriebli
         diery do zeme, hľadajúc v nich chládok pred horúčavou, ktorá i dnes panuje, vyťahujú sa z
         nich. Naostatok zabrechali jedným hrdlom a či skôr zrevali, sťaby išla na podnik pohroma.
         Vrhli sa k trankére. Sama Rosa, suka dosť mladá ešte, hrdzavej srsti, ktorá len predvčerom
         mala pätoro šteniec, čo sú temer ešte slepé a tam sa miesia okolo nej v slame, čo vystiela
         búdku, i tá vystrčila ňucháč z dveriec a vyzerá, čo je to zas za pád tamvon.
   </p>
   <p>
    Keď skupina koni pritrielila na trankéru a Diaz zoskočil, že otvorí bránu sebe a statku,
         čo má so sebou, hodili sa mu psy na prsia, ba i na chrbát s nesmiernym revaním; brešú a
         skáču okolo neho, sťaby ho chceli potrhať na kusy. Druhé skáču koňovi, čo je pod sedlom, na
         pysk alebo i na boky.
   </p>
   <p>
    Nuž prijatý bol Diaz od nich na veľkom podniku ako málokto, snáď ani sám gazda, keď
         prihrmel s taligami, hostmi a veľkou tropillou. Diaz sa usmieva; iste mu lichotí to srdečné
         privítanie. Viaže kone, čo boli v robote, na stĺpik, vlastne priečňu pred kuchyňou; tie, čo
         šli naprázdno, nechal pustené. Ale tie stoja; čakajú, čo bude s kamarátmi. Psy sa rozbehli;
         slávnosť nemôže tiež trvať do nekonečna; zovšednela by alebo by sa prijedla a zaškodila.
         Utiahli sa tu pred kuchyňu, tu zas do tých dier pokračovať v tom driemkaní, kde sa bolo
         pretrhlo.
   </p>
   <p>
    Diaz nakukol do kuchyne, kde ho prijal s úsmevom veľmi prívetivým náš majster, oblečený
         tiež v bielej kitli, čo siaha skoro do samých kolien.
   </p>
   <p>
    „Čo nepoviete?“ oslovuje hosťa a víta formulou, ako je v behu v týchto pádoch medzi
         dôvernými priateľmi. „Rozkážete niečo z príchodu?“
   </p>
   <p>
    „Mnoho roboty?“ odpovedá hosť na pozdrav a zdvorilosti tiež zdvorilosťou. „Časy pekné.
         Dažďa dodnes ani kvapky. Bolo by lepšie, keby spŕchlo, dva-tri dni odrazu. A čo vraví
         starý?“ pýta sa už hlasom viac všedným.
   </p>
   <p>
    „Ako indy. Prejdite, nakuknite. Bude tam,“ pohodil hlavou, že mu brada, trochu ostrá, s
         podlhovastou jamkou, čo ide práve cez prostriedok, predlžujúc sa v žliebok, ukazuje ta
         kdesi ku kaštieľu, ktorého obloky sú veľmi temné, sťaby bez výrazu a života. Slnce sa
         odvrátilo od nich, neodráža sa im od skla. „Prišli ste sa trápiť?“
   </p>
   <p>
    „Ak sa nájde robota,“ na to Diaz a už kráča ku kaštieľu. Postava mohutná, s tým punčom
         na pleciach; záhyby jeho padajú pod kolená jeho nôh, ktoré vzdor tomu, že sú čiastočne pod
         punčom, vyzerajú trochu prikrátke.
   </p>
   <p>
    Nebolo ho dosť dlho. Konečne vyšiel, obrátený chrbtom na dvor, vlastne na pampu, kam mal
         vyjsť, pretískajúc sa dosť namáhavo cez dvere kaštieľa. Široký punč hatí ho v pohyboch
         veľmi; práve vtedy, keď sa mu zdalo, že je poriadnejšie vyjsť zadkom, ako voz napríklad,
         keď ho socajú z kôlne. Dvere na kaštieli majú kľučku, pri nej akési druhé prívesky, dosť
         hlúpe, ktoré treba obsluhovať práve v okamihu, keď by si sa mal obrátiť vo dverách. A ako
         sa obrátiť, keď sú tesné, majú také prívesky, čo sú na nich pribité a krútia sa a hýbu. Tie
         sú iste tam na to, aby sa užívali a nenechávali zaháľať.
   </p>
   <p>
    Tú robotu s príveskami ani nemohol dokončiť, ako svedčí, ba ani dvere pritiahnuť, lebo v
         nich sa zjavila, len čo sa on pretisol cez ne, vysoká a dosť tenká postava pána správcu, s
         oholenou tvárou, s ligotavou, nie veľmi veľkou plešinou, čo sa primkla k čelu, predĺžila ho
         od temena až po samú hviezdu. Táto hlava chudorľavá, podlhovastá a úzka, s tvárou nie
         širokou, žeby pristala skôr advokátovi, než správcovi na patagónskom podniku, divne sa
         vyníma pri tvári širokej, okrúhlej, farby už hodne medenej, s veľkými ligotavými očima
         Diaza. Jeho mocné, čierne vlasy, husté a rovné, čo ju pokrývajú, dodávali by jej výrazu
         sily, keby oči nepozerali tak detinsky a fúziky keby boli čosi hustejšie a dlhšie. Je to
         divná hra osudu a či náhody, čo ich tu zviedla pred kaštieľom podniku. Každý z nich
         prislúcha do iného sveta; svety tie sú ďaleko od druhého; môžu mať máločo spoločného.
   </p>
   <p>
    Diaz sa dal zaraz do roboty. Batožinu odviazal z koní, rozložil ju trochu poďalej od
         kuchyne, nie pred domami robotníkov, ako by sa patrilo na hosťa a či pocestného. Tam je
         práve neveľká pampa na brehu jarčeka, ktorý trochu vyše toho miesta má svoj vodopádik, ale
         len umelý, aby voda mohla padať zo žliebočka do priehlbiny. Na tej pampe je miesto súce,
         kde sa dá vystaviť šiator. Ten je dosť pohodlný, môže sa doň spratať veľmi ľahko posteľ
         alebo postlanie zo suchej trávy; naň príde pokrývka guanakova, preložená vo dvoje, mäkkou
         kožušinkou dnuka. Dverí síce na šiatri nieto, ale záclona sa ľahko prehne na stranu alebo
         spustí, dľa toho, či domáci pán prijíma alebo sa chce zatvoriť v svojom dome svojimi
         dverami. Nemôže sa človek považovať za slobodného, ak nemá domu akého-takého, na ňom dverí,
         ktoré sa môžu otvoriť alebo zavrieť, ako donáša vôľa gazdova. Druhá vôľa nemá sa čo starať
         do toho, tým menej čo meniť na tej veci.
   </p>
   <p>
    Na štít tohoto plátenného domu, ktorého plátno neuspelo ešte vybelieť na slnci a vyprať
         sa na daždi, majúc jeho farba ešte nádych trochu do tmavá, vstrčil zelenú chvoj voňavého
         kriaka asi na to miesto, kde by mala byť hálka. Takých kriakov je tu všade nazbyt naokolo.
         Táto viecha dodáva tej stavbe ráz veľmi prívetivý. Dvor podniku vyníma sa hneď inakšie,
         obohatený o jednu stavbu. Daktorí psi, čo sa ponevierali popod stenu kuchyne, nemajúc
         stáleho bydliska, nasťahovali sa hneď pred ten šiator, sťaby chceli ukázať, že tento
         príbytok je čiastka, patriaca k podniku.
   </p>
   <p>
    Od tých čias ostal Diaz na podniku. Nie je prvý raz, že je tu hosťom. Dochodí on na
         veľký podnik z času na čas, ostáva na ňom dakoľko dní, neraz i za dlhší čas, podľa toho, či
         nájde práce, alebo ak jej nenájde, či sa mu sladí vydýchnuť si tuná alebo nie.
   </p>
   <p>
    On sa málo s kým kamaráti. Keď býva náhodou tuná, chodieva medzi robotníkov; veď má s
         nimi chovu. Ale ako vidíme, nebýva s nimi, lež vo svojom vlastnom dome. Prihodí sa, že celé
         dni neprehovorí s nikým. Pýtať sa ho môžeš, prečo nie, to nenie zakázané, ale jeho odpovede
         nie sú vždy určité a jasné. Z vypytovania a vyzvedania nezmúdrieš, nedozvieš sa mnoho.
         Ostatne dnes pri večeri nebolo sa ho treba vypytovať, čo tu porába. Svet už vie, načo je
         tu, že ide tu ostať na niektorý čas. Od „starého“ vyšli rozkazy, čo sa má zajtra ráno
         robiť; dľa nich nie je ťažko dovtípiť sa, prečo sa unúva Diaz na tieto strany. Konečne načo
         by bolo tajiť, keď sa to má roztrúbiť zajtra ráno po kampe, čo ani nenie zahájená tajnosť.
         Diaz prišiel jednoducho, ako prichádza skoro každého roku na tento podnik, aby vyučil nové
         kone.
   </p>
   <p>
    Keby on bol baživý chvály, mohol by cele dobre to vynaučovanie pomenovať „Kočovná
         škola“, alebo „Príprava koní do roboty“. No to sú všetko názvy, čo sčiastky nemajú obsahu,
         sčiastky nevystihujú v celej hĺbke a šírke, čo sa pod nimi skrýva. Mohla by sa menovať
         akadémia tá škola, keby v našej reči neznamenala vysokú školu s veľkým sborom tých, čo
         prijímajú naúčanie; niečo cele odchylného než akadémia alebo cvičba, ako sa tu dáva bežný
         výklad tomu slovu.
   </p>
   <p>
    Je najlepšie uchýliť sa k opísaniu veci, aby sa vyhlo nedorozumeniam. Diaz prišiel na
         veľký podnik, aby vyučil nové kone, aby ich pripravil pod sedlo, aby vedeli nosiť sedlo a v
         ňom jazdca, ako to vyžaduje ich povolanie.
   </p>
   <p>
    Diaz nenie hocikto; v tomto odbore užíva on veľké meno na všetky strany. Potvrdzuje to i
         tá okolnosť, že „starý“ ho prijal, zjednal na tú robotu, pán správca podniku totiž; vieme,
         že o ňom ide chýr, že je hádam najlepší jazdec a znalec koní, nielen na plese, ale
         široko-ďaleko v okolí.
   </p>
   <p>
    Dosť zavčas rána sa vybrali chlapi do horných kampov na najlepších koňoch; skoro pred
         samým poludním dohnali tú spoločnosť, veľmi čudnú, vlastne veľmi miešanú, ktorá sa označuje
         bežným názvom „horná tropilla“. Sú to kobyly, ako sme ich už tuším i indy videli. Prihrmeli
         do korrala, ako to už pri nich obyčaj, s pohľadom zjašeným, strihajúc ušima, v tušení, že
         na ne číha akási zrada a lesť; tá môže sa na ne hodiť z bársktorého kúta, snáď i klepec
         alebo vôbec zhuba.
   </p>
   <p>
    Taká predtucha blízkeho nešťastia neprekáža divokej zberbe biť a hrýzť sa temer
         ustavične medzi sebou. Bitka a hryzenie je najviac len pre tesnotu miesta. Korral nie je
         pampa; je tesný zvlášte pre ne, privyknuté na veľkú slobodu. Voľky-nevoľky musí sa dotknúť
         jedna druhej, menovite keď sa taká hŕba ustavične hýbe a miesi z miesta na miesto, behá sťa
         živé striebro. Pri každom pohybe, pre najmenšiu chybu, pre jednoduché dotknutie, že sa
         ktorá otrela o druhú, kobyla, ktorej sa dotkli, kým sama lietala s hrivou strapatou s
         veľkými pagáčmi blata po chrbte a ľadviech, hádže zadkom na jednu a druhú stranu, uhryzne
         ukrutne, kdekoľvek sa obráti, sťa najbesnejšia suka. Nehľadí ani na bábätká, na nevládne
         žriebätko, ak sa jej na svoje nešťastie dostane pod nohy. Ona nevyberá, či je čo veľké
         alebo malé: iba svoje, čo pozná, ktoré sa jej nehne od boku ani na piaď.
   </p>
   <p>
    Nie div, že vyzerá podivne a neobyčajne táto spoločnosť. Diváci sa radi dívajú na
         metanie sem a ta, neporiadok, smejú sa a zabávajú na tom divadle.
   </p>
   <p>
    V korrale vývodí vlastne samec, žrebec pekného vzrastu, s hrdou ohnutou šijou, temer do
         oblúka, s hrivou dlhou, chvostom, čo sa vlečie temer po zemi. Srsť sa leskne na ňom ani
         zrkadlo. Behá i on korralom v hojdavom, pružnom kluse, drží za povinnosť zahržať, keď obíde
         korral dookola; hržanie, čo počuť ďaleko od pampy sťa trúba poštára. Prečo hrží a
         vytrubuje, čo chce vlastne, ťažko uhádnuť. Tento bujan nerobí nič iného, ako deliť kopytami
         napravo i naľavo, hodí zadkom alebo len kopne, akoby mimochodom, ale údery budú iste tuhé.
         Je zvláštne, že neudrie nikdy rozhašterené kobyly ani drobné žriebätká. Vylieva svoj hnev a
         či zadieranie na odrastených žrebcoch.
   </p>
   <p>
    To sú najslušnejšia čiastka v tejto spoločnosti; preto vari je im najhoršie. Musia trčať
         v tom pekle, temer bez obrany proti spupnému žrebcovi. Tak sa zdá, že vetrí na všetky
         strany, či ho nezájde nešťastie, či sa mu nevkradne do tropilly protivník, čo by ho mohol
         premôcť. Žrebce už odrastené, tichej povahy, dávno vyrezané, držia sa odlúčené od ostatnej
         hŕby, trochu stranou, že vyhnú besu a nápadom zúrivca.
   </p>
   <p>
    Vieme, nie je ľahko uhnúť sa v tesnom košiari. Našťastie, Diaz veľmi nemeškal: otvoril
         bránu, čo je medzi týmto korralom a druhým, skoro práve takým, čo je prilepený k nemu. Bola
         zahradená žŕdkami, tie povyberal a poukladal na hŕbku pri bráne; priechod bol cele slobodný
         do prázdneho korrala. My, čo sme boli z tej strany diváci, poodstúpilí sme sa od ohrady,
         aby sme neboli na závade, čo sa tu má robiť. Nestihol dobre povyberať žŕdky z vrát,
         spoločnosť sa rozdelila sama od seba. Tá strana, čo sa rozhadzuje, ostala len tam, kde
         bola, korral vcelku jej stačil, tá druhá, čo je slušnejšia, iste rada, že sa má kde podieť
         stadiaľto, prešla veľmi vďačne do prázdneho korrala. Díaz sa iba uškrnul pod riedke krátke
         fúzy; prešiel i on za nimi z korrala, kde boli kobyly, poprekladal zasa žŕdky v bráne, ako
         boli prvej; korraly ostali zas oddelené, ako prvej. Ibaže druhý nebol prázdny; doň sa
         uchýlili vyrezané žrebce.
   </p>
   <p>
    Diaz vyšiel z korrala cez plot, prekračujúc z laty na latu, kým nebol na pampe, čo je
         okolo korrala. Pri bráne, čo vedie do korrala kobýl, je jeho kôň osedlaný, ako bol, keď sa
         vrátil z horného kampa. Odviazal ho, slučku kantára si obesil okolo ramena. Jeho kôň ide za
         ním sťa psík, kde ho Diaz vedie. Ale ho neodviedol ďaleko. Pristúpil k bráne, po vyťahoval
         žŕdky a pokládol ich na stôsik hneď pri nej. Vráta na korrale kobýl boli otvorené dokorán.
   </p>
   <p>
    Vysadol na koňa, vtiahol do korrala medzi kobyly a začal zvíjať tatarcom nad hlavou. Tá
         spoločnosť, teraz už jedného ducha, jednakého zrna, nie premiešaná, vyhrnula sa chytro pred
         korral. Gauči ju hneď obstúpili na koňoch; vedú ju sťaby šupasom, ta, kam patrí: do horného
         kampa, kde nemá komu zavadzať, do koho zadierať. Bude mať tam príležitosti nadostač
         vystatovať sa hrdinstvom, keď sa prikradne león a začne oňuchávať okolo tropilly.
   </p>
   <p>
    Ten kŕdlik, čo bol prvej prebehol tak chytro do druhého korrala, nebodaj obanoval, že sa
         prenáhlil. Stojí zroneno na tom istom mieste, kde bol ostal, s napätým uchom, rozšírenými
         nozdrami, doprevádza očima šťastné kobyly. Tie, hľa, vracajú sa zas na slobodu, v
         nezriadenom kŕdli zanikajú práve za lazmi. Sú sami sprostení spoločnosti, to je pravda,
         obťažnej, ale je zas clivo a ťažko, druhý idú, odnášajú si, čo je hodno najviac; slobodu,
         voľnosť. Oni ostávajú v zatvorenej ohrade. Prečo?
   </p>
   <p>
    Bolo to prvé „prečo“, čo sa im zadrelo do srdca, trpké i toto, ako tie, čo budú
         nasledovať za ním. Nieto naň odpovede, a čo bys’ ju hľadal kdekoľvek. Odteraz bude sa neraz
         natískať tá istá otázka: prečo toto, prečo druhé; odpoveď vždy tá istá, nie v slovách, ale
         vždy v hrozbe, v trestoch, ktoré sú ešte ukrutnejšie, že im nevedieť príčiny. Odpoveď vždy
         neodôvodnená, ale prísna a neústupná, niet sa jej čo protiviť, iba sa pokoriť.
   </p>
   <p>
    Diaz sa nešiel oškliviť dlho s tou tam spoločnosťou, čo vyháňajú do horného kampa. Len
         čo ju odprevadil na lazy, vrátil sa s druhým gaučom pred korral, kde sú väzni. Zosadol z
         koňa on i jeho kamarát, uviazali si kone tam kdesi o kolík na plote. Diaz vošiel do korrala
         a kamarát pošiel kdesi k domom.
   </p>
   <p>
    Stáli tam zarazení a znepokojení.
   </p>
   <p>
    Začal ich merať najsamprv okom zo všetkých strán. Pohľad mal prísny a ostrý, až ich
         zastrašil. Už videli, že má čosi zlého za lubom. Či by sa bol vrátil, vari by ich držal
         zatvorených, keby čo nezmýšľal? Spamätali sa, možno ho poznali, že on ich sem vpustil do
         tohto korrala, čo čakal na nich sťa klepec, do ktorého padli. Možno i vedeli, že on
         zatvoril bránu, keď boli chytení. Vôbec okolo nich sa motal. Hádžu naň pohľad zboku, čo
         robí. Jeho pohľad ich straší: čítať v ňom, že čosi zmýšľa. A majú sa na pozore; inej obrany
         už nieto, ako dávať si pozor. Kde sa on postaví, dľa toho si stanú, ale vždy tak, aby boli
         čo najďalej, čo dopúšťa plot korrala. Ak si stal doprostriedku, že je k plotu tá istá
         vzdialenosť na všetky strany, nastýbajú sa a vytiahnu v dlhej čiare popri plote, jeden
         konča druhého.
   </p>
   <p>
    O chvíľu sa vrátil i gauč, čo bol odišiel k domom. Mal okolo hrdla lac vo venci, ohlávku
         na lakti, nože, mlatček, nožnice a podobné pletky v ruke. Pokládol to všetko na ohradu, nôž
         a nožnice vbodol do stĺpika až zadrnčali.
   </p>
   <p>
    Diaz vzal do ruky lac, urobil na ňom slučku, čo má padnúť okolo hrdla. Mali pravdu, keď
         šípili, že ide byť čosi. Ukazuje sa, že nejde byť nič súceho. Nemajú inej obrany, ako držať
         sa v hŕbe, čo ďalej od neho. On sa veľmi netrápi, čo robia, čo si myslia. Vyhodil slučku,
         tá je už jednému okolo hrdla. Trhá sa on, skáče, hádže sa, ale mu je darmo. Ani nezvedel,
         iba keď bol pri samom stĺpiku, o ktorý bol okrútený lac. Tu už Diaz prikročil k nemu, ako
         sa hádzal dosť hodne pridusený; v ruke držal ohlávku. Stal pred neho, pod samý pysk a
         položil mu ohlávku veľmi ľahko. Popriťahoval na nej remence, pozapínal pracky, aby
         priliehala, nezvyšovala azda a nezošmykla sa mu z hlavy. Vôdzku, čo je na nej, priviazal
         rúče okolo stĺpika a cele nakrátko; keď má koníka priviazaného dokonale, nepotrebuje laca.
         Slučku, čo hrdúsila koníkovi hrdlo, roztiahol: nech sa mu dych oslobodí. Môže aspoň
         vydýchnuť; aby ani lac nezavadzal, sníme mu ho z hrdla.
   </p>
   <p>
    Koník necíti nebezpečného hrdúsenia, úzkosti a strachu; môže voľne vydýchnuť. Nič ho
         netrápi vlastne, iba že je priviazaný tuho, veľmi nakrátko o stĺpik. Diaz sa mu priblíži
         trochu lepšie, vystrie naň ruku, ale veľmi pomaly, sťaby sa bál znepokojiť niečo pohybom,
         čosi prudkejším. Tou rukou vystretou dotkol sa ľahučko pleca koníka. Striasol sa celý od
         hnusu nad dotknutím; odhodil sa nabok, aby ho chlap nemohol dosiahnuť, aby bol trochu ďalej
         od neho. Lepšie má byť ďalej trochu viac zo strany; ľahko sa zvrtnúť o poznanie, chlap
         padne pod kopytá, ak by sa pridalo vyhodiť zadkom alebo dobre kopnúť.
   </p>
   <p>
    Ale človek je priemyselný, pozná spády, previesť ho neprevedieš ľahko. Chlap sa tiež
         zvrtol, ako sa bol zvrtol koník, pekne a hladko. Zas mu len ostal pod nosom. Nie ho veru
         ľahko prekabátiť. Tá ruka sa zas vystrela, dosiahla plece, spustila sa dolu ním pomaly.
         Koníka prebehol ako mráz, čo to ide byť. Nestalo sa vlastne nič, iba čo ruka chodí po pleci
         sem a ta, i po prsiach. Chveje sa mäso koníkovi, čakajúc, kedy mu urobí niečo podlého,
         neočakávaného, čo zabolí, alebo urazí. A tu vždy len tá ruka, čo ide po boku, ľadviech a
         bedre. Neuráža, skôr lahodí a lichotí; spustila sa i na brucho; chodí sem a tam pomaly a
         ľahúčko. Koníkovi sa nechveje mäso, nechytá sa ho triaška, pozerá zboku na toho, čo to
         stvára tou rukou; nesnaží sa zvrtnúť a prilepiť mu zadné kopytá na prsia. Dosiaľ ho držal
         jednou rukou jednostaj za vôdzku ohlávky. No vypustil vôdzku; začal i tou druhou rukou
         prechodit, najviac okolo hrivy, po štici, tam, kde visí medzi ušima.
   </p>
   <p>
    Čosi povedal, ale potichu. Ten druhý vyvážil nožnice zo stĺpika, kde boli zabodnuté; ako
         Diaz vystrčil ruku spoza seba, tam mu ich do nej vložil. Koníkovi blyslo železo spred očí;
         bol by sa vzoprel na zadné nohy, no tá ohlávka drží tuho, pritiahla ho zas na zem, musel
         stáť na všetkých štyroch nohách. Ruka ho chytila za ucho; čuť šťukanie železa na čele, dlhá
         štica odstrihnutá padá k zemi. Každé šťuknutie je sťaby úder do hlavy. Strach ho obišiel,
         až sa trasie; nevie, na čo to všetko vychodí. Ale zas len privykol na to šťukanie; vidno,
         že iného nevzkrslo nešťastia. Štukanie ide po šiji, cítiť chlad, kde prvej teplila hriva.
   </p>
   <p>
    Podskočil rýchle, keď ho chytil odrazu za chvost jedným chmatnutím, ktorému sa
         nenazdával; pritiahol mu ho mocne. Koník sa zvrtol, aby ten, čo ho drží za chvost, ostal
         odzadku. Ale chvost mu držia, pridŕžajú i hlavu tuho za ohlávku.
   </p>
   <p>
    A vcelku sa ani teraz nestalo nič zlého. Niekoľko šťuknutí, chvost mu zas vypustili.
         Teraz sa už Diaz zohol, chytil ho za nohu a postavil ju na klátik. Tuhé trhanie, bolo by i
         vzpínanie, ale vôdzka je krátka, nevystačí. Ten druhý drží mu tuho nohu na klátiku. Pre
         vôdzku nemôže sa hnúť, nieto ešte odskočiť. Blyslo zas železo, čo priložili k nohe, úder
         mlatka; telo sa chveje, ale zlého sa nič nestalo. Neodťali mu nohu; úder nebolel. Železo sa
         pomklo, zase tĺklo, znovu tĺknutie, za ním iné; rúče naokolo, kým nebolo kopyto obsekané.
         Trasie sa ešte, ale strach popúšťa; tĺknutie ako čo by bodlo do tela, lebo sa strhne
         zakaždým, i keď by sa nechcelo strhnúť. Ide druhá noha na klátik. Mnoho strachu a chvenia i
         tu, podskakovania, kým tlkom mlatka prešiel okolo celého kopyta.
   </p>
   <p>
    Keď odložili klátik, odložili i to železo. Koník sa spamätal, sťaby bol utiekol z
         veľkého nebezpečia. Bol viac zadivený, než nastrašený. Vzal ho za svorku jednou rukou;
         druhou mu prechádza dlhými ťahmi po šiji a bokoch, chrbte a bedre. Koník sa už menej
         chveje, neodskakuje; stojí trochu pokojnejší. Zdá sa mu, že čo sa predesil spočiatku, nemal
         prečo sa desiť. Neodskakoval, netrhal sa, aby bol čím ďalej od neho, bárs má viac miesta a
         slobody. Odviazal ho od stĺpika.
   </p>
   <p>
    Presedel som celé odpoludnie temer na plote, sťa papľuh, prizerajúc sa, čo, ako to robí
         Diaz. Nebolo moc pasovania, ani násilia; išla táto robota skôr akosi zdĺhavo, veľmi
         jednotvárne. Opakovala sa temer od slova do slova pri každom koníkovi. Ako robil s jedným,
         keď ho obriadil a pustil, chytil si druhého a začal robiť to isté s druhým; vždy skoro tým
         istým poriadkom a spôsobom. Zdalo sa mi, že koníky, na ktoré prišiel rad pozdejšie, chveli
         sa menej, ako tie prvé. Sú to len predpoklady, ale ktovie, či nepozorovali, nebrali
         príklad, snáď ťahali naučenie. Možno prijímali i pokyny, snáď zdeľovali svoje dojmy, čo a
         ako im bolo; tie, čo prešli cez skúšku šťastlive a vrátili sa k hŕbe medzi druhé šťastlive
         po ostrižení hrivy a chvosta a po ogabaní kopýt.
   </p>
   <p>
    Bolo veľmi pozde v ten deň, keď naostatok obriadil tú robotu; ostrihal všetkých, čo
         stoja tam v hrči, ešte vždy čím poďalej od toho, čo okolo nich robil a ustával sa, i od
         jeho pomocníka. Ja som ho pozoroval, ako, čo robí; kone ho pozorovali snáď ešte lepšie než
         ja. Nechápali iste, čo myslí, či nemá niečo za lubom; neboli isté, či ich neprekvapí odrazu
         prechmatom sťa león, keď naskočí znezrady, keď sa nazdať najmenej zlému. Dávali si pozor,
         sledovali ho v práci, každý jeho pohyb; ako prvej, ale s veľkou nedôverou.
   </p>
   <p>
    Ostatne i tu vysvitlo, že v chovaní a spôsobe, v stupni učenlivosti a ostrovtipu, ba i v
         náklonnosti a prítulnosti sú i medzi koňmi odchýlky. Nie sú všetky jednaké; dary sú jednako
         rozdelené. Podajeden nemohol sa nikam striasť strachu, bárs sa i s ním zaobchádzalo ticho a
         opatrne. Druhý za ten čas vžil sa do nových pomerov, privykal snadnejšie týmto novým
         cvičeniam, mal viac vôle prispôsobovať sa novým pomerom a okolnostiam. Už či tak alebo tak,
         ľad bol prelomený, krok urobený napred, možno i veľký skok. Keď som pozrel na koníky, ešte
         vždy zhrčené po tejto škole, nebol by veril, že sú to tie isté, čo dnes o poludní
         pritrielili s divými kobylami z horného kampa; keby nebol vysedel celé odpoludnie na plote,
         stopujúc, čo robí ich majster s nimi, ako trpezlive, pomaly sníma z nich náter
         zanedbanosti, kliesni z nich divé výhonky pôvodného stavu, vôbec ako premieňa ich zovňajšok
         krok za krokom, tvorí z nich opravdivé kone, poriadne a krotké.
   </p>
   <p>
    Strapaté hrivy zmizli; hlava a šija je ostrihaná poriadne; chvost pokrátený, že siaha
         ledva do kolien. Ako vidno, Diaz nabíja svoju tropillu trochu na čílsku módu. V Argentíne
         dajú chvostu rásť skoro do samých členkov.
   </p>
   <p>
    Neviem, ako a odkiaľ sa vzala, ale už je raz tak, že mi stala pred oči, ako som sedel na
         tom plote, dívajúc sa na hŕbku týchto nových koníkov takto obriadených, čo nastupujú nové
         obdobie života pod skúsenou rukou priateľa Diaza, dávna, veľmi dávna rozpomienka, že div
         ako nevybledla, tiež ako som sa díval kedysi na skupiny mládencov, pekne urastených sťa
         jedľa, no niečo bledých, hádam i ustrašených alebo aspoň rozčúlených, ako vchádzajú do
         vidieckeho domu. Tiež sa boli zhrčili dovedna, čakajúc čosi nového; nevedia, či to príde
         alebo ich minie. V tie časy nosili ešte dlhé vlasy dľa prastarých obyčají, ktoré padali
         nejednému rúče na samé plecia, alebo aspoň tvorili akoby veniec vydutých kučier okolo hrdla
         a pod ušami. Vlasy od čiapky alebo ešte častejšie od širokého klobúka tuho pritisnuté k
         hlave, akoby sa boli vyduli do bujnosti a sily tam nižšie, kde ich nemalo čo pritískať k
         hlave.
   </p>
   <p>
    Pred vidieckym domom boli hŕby žien, čo prišli z dedín, držali sa dovedna, rozčúlených a
         ustarostených, s uzlíkmi a batôžkami, hľadiacich so strachom do veľkých oblokov, ktorých je
         dlhý rad na prvom poschodí, kde sa odbavovala odberačka. Vchádzali šuhaji dľa lósu, ako si
         ho kto vytiahol, dľa dedín, ktorých richtári boli tiež tamdnu i s boženíkom a notáriušom,
         aby dosvedčili, či Jano neposlal pod lósy miesto seba Kuba.
   </p>
   <p>
    Matere už len čakali na tom rínku zvonku, modliac sa a plačúc. Mládenci zase vychádzali
         z veľkej brány domu, ale nie všetci. Nejeden ostal dnuka; bolo načim čakať a čakať. Keď sa
         naostatok, pozde popoludní, zjavili v bráne vidieckeho domu, keď pod klobúkom nebolo vidno
         toho venca dlhých vlasov, ako sa vydúva: „Ostrihli mi ho!“ vykríkla mater a zalomila
         rukami.
   </p>
   <p>
    Vyšli v skupine, ale vážni, zamyslení. Ale keď zazreli kŕdeľ predesených, nešťastných
         materí, i im sa stislo srdce. Oblapili sa okolo hrdla a začali: „Vychodí slniečko spoza
         lesy, už ma v tom Kubíne nič neteší…“
   </p>
   <p>
    Tiež bolo prešlo nič viac ako jedno odpoludnie. Nič sa nestalo, iba čo ho zrevidovali,
         zapísali do lajstrov, dali ostrihať a naostatok sprisahali, a už sa zatvoril odsek života
         pokojný a bezstarostný, chránený tôňou rodinnej lipy, ktorá tak milo chladí a štíti.
         Započína sa život nový v cudzom svete, obetovaný iným záujmom.
   </p>
   <p>
    Skupina koníkov vyšla nakoniec z korrala. Diaz sa poberá za ňou krátkym cvalom. Nejdú
         pochabo, strcajúc sa, ako chodievali; bežia zriadene sťa skupina temer robotných koní. Im
         sa všeličo premenilo tiež v živote; už nepôjdu ta dohora, na mäkkú pašu, kde sú hory a
         mnohé végy. Život pod ochranou kobýl prestal, začína sa život nový, vážny, plný činnosti,
         povinnosti a obetí. Miesto mäkkej trávy végičiek dostane sa im tvrdej trávy nižnej pampy,
         tá nie je síce chutná a šťavnatá, ale je sýta a záživná. Dodáva koňovi sily a vytrvalosti
         do žíl.
   </p>
   <p>
    Od tohto dňa strávil som ja nejednu chvíľu v ústave Diaza. Obyčajne som vysedával na
         plote, pozoroval postup, ktorým sa Diaz berie pri vštepovaní nových známostí svojim
         chovancom. Čo som si mohol vybrať z pozorovania, bola veľká trpezlivosť v postupe,
         vyhýbania všetkému, čo by sa mohlo považovať za prenáhľovanie. Pozdávalo sa mi, že Diaz
         nepostupuje tým istým spôsobom so všetkými chovanci. Hľadel som vykutať príčinu tých
         odchýlok, či azda nenájdem stopy krivdenia, prijímania osôb, dávania prednosti podajedným
         chovancom; vždy sa mi pozdávalo, že pokračuje zakaždým výlučne len v záujme veci, vlastne v
         záujme svojho podujatia. Mnoho roboty, mrhania času ho stálo, kým chovancov doviedol na to,
         že sa dali opásať. Kládol, snímal a zas rozpúšťal pásy, kým nevyhnal z koní nedôveru a
         bázeň, čo ich bola schytila, keď sa k nim približoval s tým pokusom prvé razy. Mnoho času
         vynaložil na hladenie; hladenie rukou bol najlepší spôsob na ich krotenie a tíšenie.
         Hladkaním sa ich podkúpil, dodával im smelosti, povzbudzoval ich dôveru. Koníky mu
         naostatok privykli. Neodskakovali, neodhadzovali sa, keď sa ich dotkol. Dakedy sa prevesil
         na ne, ako sa prevesí noša zbožia. Pri tých pokusoch, keď sa durili, uškrnul sa len, skoro
         neprestajne pohvizdoval, ale veľmi tenko, tichučko a jednotvárne, bez modulácií.
         Pohvizdovanie bolo tiež ako prostriedok na získanie dôvery a ešte vari viac na učičíkanie
         strachu a rozčúlenia.
   </p>
   <p>
    Pilnosť a vytrvalosť v tej robote mal veľkú. Odkedy sa započalo vynaučovanie, nebolo
         dňa, aby ho nebol strávil pri svojich chovancoch; ak nie celý, aspoň dakoľko hodín. Času
         vymeraného nemal, plat denný tiež nemal určený. Mohol si voľkať, dovoliť si pohodlia a
         času; nikto ho nenaháňal. A vzdor tomu nebolo dňa, aby nebol šiel za rána po ne na pampu,
         neostal pri nich temer celý deň. Ak sa i nekrútil ustavične okolo nich, ak si sadol tu i tu
         s cigaretkou v ústach, predsa pozeral najviac len na ne, ako sa dalo vyrozumieť: rozmýšľal
         najviac o nich, staral sa o ne. Dakedy sa priblížil k jednému alebo druhému, hladkajúc ho,
         aby neuskočil; chytil ho za šiju, hľadel mu do očí a do tváre. Neprešlo iba dakoľko dní, a
         už neupotreboval lacu, keď ich bolo lapať. Bolo dosť prehodiť im vôdzku ohlávky okolo šije,
         keď chcel lapiť daktorého; koník hneď zastal ticho a dôverne, dal si nastoknúť ohlávku,
         šiel k stĺpiku cele ochotne, kde mal ostať priviazaný.
   </p>
   <p>
    Prešlo neraz i podakoľko dní, že som nenavštívil ústav Diaza. Bol strán cesty, za
         pajtou, kadiaľ sa málo prechodilo. Miesto dobre volené dľa osvedčenej zásady výchovovedy,
         aby nepokojom a ruchom nedrobilo a nerozháňalo pozornosť chovancov. No nebolo pre
         ustávanie, že som začal menej chodiť. Kvôli takej poučnej robote bol by vďačne šiel i
         ďalej, lebo ma veľmi zaujímala; všetky jej zvraty a príhody. No začal som badať, že ho snáď
         moja prítomnosť ruší a obťažuje. Nežaloval sa síce nikomu, ale zdalo sa mi, že ma on vidí,
         bárs i nehľadí na mňa, že rád zmení beh práce, keď sa ja blížim, že pretrhne prácu, čo je
         práve na poriadku, vynecháva ju alebo premieňa na druhú. Indy zase zastal odrazu v robote,
         sedel nápadne dlho v nečinnosti, sťaby čakal, kedy sa odprace nevolaná návšteva. Prišiel
         som vzdor tomu tu i tu, ale som sa hľadel vzdialiť čím skorej, nezasadol som na plot hodiny
         a hodiny, ako v prvé časy.
   </p>
   <p>
    A bol by sa vďačne zblížil i jemu, ale na to nebolo ani myslieť. Nadviazali sme niekedy
         i rozhovor, ale z toho nikdy neskrslo nič zvláštneho. Odpovedal na otázky veľmi krátko a
         stručne, čo bolo nevyhnutné. Kde nemusel odpovedať, nikdy sa nenatískal, najradšej sa
         zaobchodil bez odpovede, ak mohol. Tak sa choval k druhým, nielen ku mne. Nikdy ho nebolo
         vidno v živom rozhovore s druhými. Či zaujímalo čo tohto človeka, či nebažil za niečím, či
         nemal dáke skryté alebo tajné túžby a nádeje, výhľady alebo úmysly, kto by to bol vedel
         povedať? V nedele, keď nebol v robote s koňmi, vysedával hodiny a hodiny na skale, čo mal
         na prahu svojho šiatra; ruky zložené, pohľad obrátený kamsi do diaľky. Kam zachádza tým
         pohľadom? Je niekde v minulosti dáka vidina, čo ho priťahuje, snáď dáka nevyhradená túžba,
         bez tvaru a určitého obsahu? Alebo myslí na svojich, ktorých tu niet a nevedieť, kde omrknú
         dneska? Myslí na minulosť a osud svojho ľudu? Snáď na jeho prítomnosť, ktorá už tiež
         prináleží vlastne minulosti; zdrap bez ceny a slávny kameň, čo zatvára stavbu, ktorá už
         nebude nikdy zhotovená…
   </p>
   <p>
    Niekedy mu zablysnú oči, v nich je hádam hnevu a nenávisti. Oko mu nehľadí nikdy vážne a
         rovno do duše; zdá sa, že v ňom mihá vždy iskra výsmechu. Možno cení vyššie chovancov
         svojho ústavu, než nás všetkých, čo sme tu dovedna. Aspoň nevidieť ho nikdy, aby pozeral na
         dakoho z ľudí s tým záujmom, ako hľadieva na svoje kone.
   </p>
   <p>
    Neminulo mnoho, že dosiahol viditeľné znaky úspechu; kráčajúc obozretne a stupňovane,
         postavil korunu dielu. Jeden deň som mu videl dakoľko koníkov pod sedlom, troch a či
         štyroch, dobre osedlaných, tuho podpásaných, aby riad stál na nich spoľahlive,
         zazubadlených ako svedčí. Vôbec len vysadnúť a ísť. Stáli tam hodiny a hodiny priviazané o
         stĺpik alebo i hociktorý kolík na plote, ako to vidíme robiť patagónske koníky, keď čakajú
         na svojho jazdca. Akiste im chcel za horúca, na počiatku životnej dráhy zaštepiť prvky
         trpezlivosti, ktoré, keď zakorenia od počiatku, tvoria hlavnú cnosť patagónskeho koníka.
         Ako ktorákoľvek iná, i táto sa musí nacvičiť, aby zmohutnela a zdužela, keď ju bude koník
         potrebovať. Viazal ich vždy obďaleč jedného od druhého, snáď aby si neprekážali pri tejto
         dôležitej robote. Bolo prestupovania z nohy na nohu, krútenia sa sem a ta, netrpezlivosti,
         hádam i strachu; prišlo vystávať v tom strojení a či skôr reze, kde nie je ľahko pohybovať
         sa voľne, ba ani dýchať, ako svedčí, kým i toto vystrojenie prejde trochu do obyčaje. V tie
         časy som pozoroval, že učiteľ nemal ničoho proti tomu, že sa prizerám na toto divadlo,
         ktoré znamenalo vlastne veľký úspech pre jeho ústav, kladúc korunu na započaté dielo. Keď z
         nich posnímal riad, vyňal im zubadlo a voviedol ich do korrala ku kamarátom, mohli sme
         vidieť na tých miestach, kde boli koníky priviazané, kruh zeme vydupkanej sťa holohumnica,
         kruh takej šírky, koľko vynáša vôdzka na ohlávke.
   </p>
   <p>
    Naostatok sme sa dožili dňa, že sme mohli obdivovať Diaza, ako letí z podniku na
         novopečenom koni; deň veľmi významný pre podnik a jeho zveľaďok, veď mu prisporil nových
         síl, ktoré zduželi tamhore po lúčinách, aby odteraz prispievali k rozkvetu a blahobytu
         podniku. Nie div, že tento zriedkavý výjav mal hodne divákov. Vyšlo pred domy všetko, čo sa
         nachodí na podniku: nazerať, ako vypadne prvý pokus. Nové sily ukrotil a prispôsobil Diaz
         denným potrebám, vzal ich do ruky pevne, dáva im smer, ktorým sa majú poberať, prelial ich
         takrečeno na svoju formu, vytvoril z neužitočnej suroviny vec užitočnú a peknú. Bola
         nedeľa, svet nebol v robote; Diaz iste si vybral sám ten deň, aby ukázal verejne svoje
         víťazstvo, aby sa videlo a obdivovalo. Čestná, vytrvalá práca túži za ozvenou, za uznaním
         tých, v čí prospech sa vykonala.
   </p>
   <p>
    Všetci, čo sme boli na podniku, boli sme alebo pred domami, alebo okolo korrala, čo bol
         tak dlho javiskom Diazových námah. Bol tu i pán správca, čerstvo oholený, preoblečený
         sviatočne. On svätil nedeľu prísne i zovňajškom: počínala sa mu o tretej hodine v sobotu.
         Prestal chodiť po podniku, ľuďom nedal sa chytať do roboty; každý deň má dosť na svojom
         trápení.
   </p>
   <p>
    Osedlal Diaz jedného z koníkov pred celým diváctvom, nie kadejako, ale sedlom „bastos“,
         veľmi zložitým; treba naukladať mnoho koberčekov, pokrývok, všakových pásov, prichodí mnoho
         priťahovať, zapínať, zaväzovať. Kládol tie čiastky jednu za druhou, pomaly a pohodlne ako
         gauč, keď sedlá koňa, bedliac, aby všetko dobre priliehalo, aby sa nezabudlo niečo.
         Tľapkal, narovnával, prekladal na druhú stranu, ak sa mu zdalo, že čo neprilieha dobre,
         priťahoval tuho, aby bolo všetko pevné, ináč by jazda bola nepohodlná, snáď i nebezpečná.
         Bolo zrejmé, že Diaz sedlal na taký spôsob nie kvôli svojej bezpečnosti a istote, ale
         naschvál rozťahoval robotu, preinačoval, poprával a prekladal jednotlivé kusy, aby ukázal,
         kam siaha trpezlivosť a krotkosť jeho koňa.
   </p>
   <p>
    Koník bez strachu a netrpezlivosti dal si okolo seba obšmietať, na seba nakladať,
         vyvádzať všetky výkony; nedal pri nich najavo, ani že sa šteklí. Je zas pravda, že ho Diaz
         medzi robotou pohladil, keď mu padlo na ruku, potľapkal po šiji a po pleci, akoby ho
         upomínal, že čaká od neho dobré chovanie. A koníkovi to iste veľmi lahodilo. Dal si vložiť
         i zubadlo, čo sa dáva novým koňom, veľmi objemné. Kôň ho má na jazyku, keď sa mu v pysku
         obracia, pri zdržiavaní napríklad, tlačí veľmi citlive na jazyk a podnebie. Kôň nemôže
         pozabudnúť, že ho má v pysku a nevšímať si ho.
   </p>
   <p>
    Zubadlo je priviazané remencom o sedlový pás pod bruchom. Remenec je pritiahnutý na
         kratšie; je na to, aby priťahoval pysk k prsiam; nech sa naučí držať šiju v oblúku, ako
         patrí na hrdého koňa. Sú to, pravda, len pobočné veci a maličkosti, ale prispievajú k
         peknému držaniu a hrdému vystupovaniu koňa. Naučia ho, aby na držanie nezabúdal, aby si ho
         osvojil. Kôň s vytiahnutou dopredku šijou, s hlavou pri zemi, vyzerá pilný pracovník, ale
         už ustatý; robota ho pokorila, odňala mu bujarosť, silu a hrdosť. Vyzerá vôbec taký kôň, že
         vynakladá ostatné zbytky síl.
   </p>
   <p>
    Poobzeral ho zo všetkých strán, ponaprával remence a pásy a, hvízdajúc vždy tichučko a
         tenko, ako to robieval i dosiaľ pri týchto robotách, keď chcel chovancov tíšiť, dodať im
         dôvery. Napravil si punč, aby mu nezavadzal rukám. Odviazal koníka zo stĺpika a vyšvihol sa
         razom do sedla. Ledva sa dotkol strmeňa, ktorý je priviazaný o podbrušný pás, snáď aby sa
         neopálal priveľmi. To vysadnutie bola pekná robota pri človeku tých rozmerov a tej váhy.
         Pravá noha sa prešvihla ponad chrbát koňa bystrým oblúkom, telo sa podalo hodne napred s
         opretou rukou trochu o sedlo a druhou na hrive; nepadlo, aspoň hneď, celou váhou na ľadvie
         koňa, ani ho neudrelo; hľadelo, aby ho priveľmi neprekvapilo. Pravá noha hneď našla sama
         svoj strmeň; Diaz ostal v sedle pevne a iste sťa prikovaný, ani by bol zrástol alebo zlial
         sa v jeden celok s koníkom už tým, že sedí na ňom. Koník sa netrhol; ani sa nehádzal; vôbec
         nevidno, že by sa bol zľakol alebo snáď nahneval pre toto nové nadužívanie.
   </p>
   <p>
    Druhý gauč tiež vysadol na koňa, dobrého behúňa, vytrvalého a poslušného, že sa dá viesť
         ako jahňa. Gauč sa postavil sťa družba na stranu Diaza, že ho bude doprevádzať na tejto
         dôležitej ceste.
   </p>
   <p>
    Prvé kroky boli smiešne. Neboli to ani kroky. Koník bol v rozpakoch, nechápal, čo chcú
         vlastne ešte od neho. Probuje kročiť sem, zase ta; zakrúti hlavou, sťaby mu na nej
         zavadzalo niečo. Urobí znezrady skok v jednu, zas na druhú stranu. Diaz sedí pevne, drží
         uzdu, ňou riadi túto silu, čo nevie, čo má robiť. Druhý kôň vpadol do pekného cvalu, ako je
         obyčaj: krátkeho a vymeraného. Tu sa koník tiež spamätal, čo sa čaká od neho. No on má
         mnoho sily, oheň v krvi, rozčúlenie ho ženie napred. Nie malými odmeranými skokmi, kde noha
         padá na pôdu z poriadky, za druhou, on môže skočiť odrazu; nie skokom rozdeleným na
         čiastky, ale celým, prudko a naďaleko. Pustil sa tuhým cvalom, sťa víchor, nechajúc
         kamaráta za sebou.
   </p>
   <p>
    Diaz sa uškŕňa, dal mu letieť na vôľu asi na strelenie. Ale potom začal priťahovať uzdu
         po troche. Nedovolí, aby jeho chovanec rozhádzal nič po nič silu a bujnosť kdekade po
         pampe, hneď pri týchto prvých závodoch. Tá by sa už viac nenašla, nedá mu rozmrhať všetko
         bohatstvo ohňa a pružnosti nemilobohu pri prvom kroku, načínať úspory a rozfrňadiť ich.
         Ukazuje tej sile cestu, ktorou sa má poberať odo dneška, vyznačuje jej riečište, ako
         potečie stále a riadne rovnomerným tokom bez šumu a peny, aby pretvorila túto zem pomaly a
         trpezlivou prácou v pôdu sypkú, úrodnú, kde porastie nielen tráva statku, ale i stromovie —
         na pašu očiam, na záštitu od úpeku slnca a od vetrov; urodí sa i obilie, na dobrý a záživný
         chlieb domáci. On tríma v ruke tú spravu, ktorou ho povedie, aby mu ukázal, koľko treba
         vynaložiť sily odrazu; nie všetku vyčerpať, ale iba ten nadbytok, čo prekypuje z preplnenej
         nádoby.
   </p>
   <p>
    Sila tiež sa má upotrebovať rozumne, po troche, v malých dávkach, ak má dať vzniku silám
         novým, ktoré budú zajtra zase zvyšovať, aby sa zas vynaložili na prácu, bez toho, že by z
         toho vzkrsla škoda mladému telu. To má ostať nedotknuté; má byť dielňou, z ktorej tečie
         nevyčerpateľným tokom drahocenná sila, čo dáva života a vzniku všetkému tu naokolo.
   </p>
   <p>
    Koník učenlivý prijal pokyny toho, čo ho vedie a riadi. Vpadol i on do pekného cvalu,
         ako ten kamarát, čo je pri ňom. Cval mierny, kde noha padá jedna za druhou na mäkkú trávu,
         aby sa telo darmo neotriasalo; ťarcha toho, čo je v sedle, netĺkla po ľadviech sťa
         kiahnica. Vyletel z podniku trochu ako pochabý, robiac neporiadne skoky sem a tam; o hodinu
         vrátil sa spokojne, rovnomerným cvalom, pohadzujúc trochu hlavou, dýchajúc cele slobodne.
         Hoc i vykonal cestu, nesúc na sebe ťarchu Diazovho tela, nepoznať na ňom znoja, ani
         ustatosti.
   </p>
   <p>
    Obstali sme s takou zvedavosťou tých, ktorí sa vrátili, ani by sa boli vrátili z dákej
         výpravy z ďalekých neznámych krajov. Všade zvedavosť, dozvedieť sa podrobnosti prvej
         vychádzky. Nuž dozvedáme sa, že podrobností nebolo. Ten, čo doprevádzal na koni výletníkov,
         nám riekol jednoducho:
   </p>
   <p>
    „Všetko pri starom, nič nového. Ako na prechádzke.“
   </p>
   <p>
    A nemohla byť iba prechádzka na koni, ktorý sa vrátil skoro tak svieži, ako sa bol
         pohol. Nohy sa mu netrasú strachom a ustatosťou. Ani peny nemá po bokoch.
   </p>
   <p>
    Diaz mu sňal sedlo, rozopäl všetky pracky, popustil pásy. Mnoho ráz, ako naschvál
         obšmietal sa okolo neho, i pod bruchom, čo ani skúsený kôň nerád. Tento nováčik neskáče,
         ani sa neoháňa. Nepoznať na ňom vôbec rozčúlenia.
   </p>
   <p>
    „Čím ich skrotil?“ pýta sa jeden gauč zo skupiny. „Nebodaj kradol cukor a soľ po
         kuchyni.“
   </p>
   <p>
    Diaz sa uškrnul, čujúc tú otázku, ale neodpovedal na ňu. Mlčí ako obyčajne.
   </p>
   <p>
    A nemá sa čo trápiť s odpoveďou. Poznať dobre, že sú to nie kone podkúpené darmi a
         lakotami. Kôň, čo má ten zlozvyk, prvé čo urobí, ide ňuchať po kešeniach, keď sa mu
         priblížiš. Z týchto tu ani jeden neokúsil takej lakoty, ktorá koňa kazí, pripráva ho o
         najkrajšiu črtu jeho povahy, o obetavosť a prítulnosť, alebo skôr priateľstvo k človeku.
         Ten má byť jemu tiež pán i druh i priateľ, dľa zákona prírody, ktorý odkazuje koňa a
         človeka jedného na druhého.
   </p>
   <p>
    Pomer je síce trochu nespravodlivý, nezakladá sa na vzájomnosti. Človek len prijíma,
         berie, čo mu kôň vládze poskytnúť. On sa mu nemá čím odslúžiť za verné služby. V iných
         krajoch pán je nútený starať sa aspoň o vydržiavanie svojho bezzištného priateľa: musí mu
         kupovať ovos a ďatelinu, alebo mu pohodiť aspoň skromnej sečky. Tu ani toho netreba. Kôň sa
         vypustí jednoducho na pampu, stará sa sám o svoje potreby, najmä o krm, v Patagónii nemá čo
         očakávať od svojho gazdu. Ten nemá ničoho, čo by mu mohol poskytnúť. Keď padnú veľké snehy,
         ktoré pokryjú trávu, na ne prídu tuhé mrazy, na ktorých sneh stvrdne ako oceľ, že statok ho
         nemôže odhrnúť, a keď v tejto núdzi príde kôň pred kaštieľ akoby pýtať: „Teraz je na tebe
         rad, ty si gazda, postaraj sa o mňa!“ v tú rozhodnú chvíľu gazda nevie iné urobiť, ako sa
         schúliť a odpovedať: „To je pravda, ja som gazda, dlhujem ti mnoho; ale ľutujem, že ti
         nemôžem pomôcť v tejto prípadnosti.“
   </p>
   <p>
    Že kôň zachováva predsa veľkú oddanosť a prítulnosť k človeku, je preto, že jeho povaha
         je založená na oddanosti čistej, nezištnej, bez výpočtov. Často prejde tá oddanosť cez
         ťažké skúšky, na ktorých neviem, či by sme my ľudia obstáli a zvíťazili; náš veľký priateľ
         a druh v nich prejde skvele. Urobí často veľké míle, cválajúc s prázdnymi vnútornosťami, po
         pampe, po végach, na koberci chutnej, záživnej trávy, za ktorou baží, a predsa mu nedajú
         ani okúsiť. Nech by nás začali priatelia preháňať hladných a smädných hodiny a dni po poli
         plnom jahôd, po záhradách so zrelým sladkým ovocím, nedali sa nám prihnúť, odtrhnúť jahôdku
         alebo odroniť jablko, čo sa usmieva vábive, ja myslím, naveľa by sa zunovalo telesnému
         človeku priateľstvo, začal by od neho bočiť, snáď by si i pomyslel: priateľstvo je čosi
         hodno, keď nie je bez výhod; ruka ruku umýva.
   </p>
   <p>
    Vídame na každom kroku, ako náš verný priateľ odpúšťa nám do nekonečna nie iba sebectvo,
         ale i surovosti. Tak hneď tú surovosť, že ho viažeme o stĺpik, alebo priečňu pred
         hostincom, neozrieme sa oň, či je tam nie o hlade a smäde celý deň. Za ten čas my tamdnu si
         voľkáme v príjemnej spoločnosti, jeme a pijeme, čo sa nám páči. Vyjdeme k nemu rozjarení
         pred hostinec. Náš priateľ, čo nás vyčkával, nesie nás domov. Neraz sa mu v sedle klátime
         trochu sem a tam. Ešte dáva pozor, aby sme nespadli a nezlomili väzy. Najhoršie, že sa musí
         i hanbiť cestou, kým nás nedoteperí domov, čo to nosí za divný tovar.
   </p>
   <p>
    Diaz sa uškrnul, keď ho začali upodozrievať, že zakúpil priazeň chovancov za cukor, ba
         práve za soľ. On by neurobil vec tak zbytočnú, vie dobre, aký poklad nezištnosti sa skrýva
         v hŕbe mladých koní. To bohatstvo treba vedieť čerpať, využívať; dávať mu smer. Podplácanie
         by ho len kazilo; bolo by jeho zneužívaním. Bolo by to temer neporiadne a ponižujúce, ako
         by bolo ponižujúce pre národného učiteľa napríklad, keby hľadel získať priazeň a lásku
         svojich chovancov, čo sú mu zverení, podarúnkami, lakotami, keby ich duše začal loviť,
         lichotiac ich zlým popudom, púšťajúc im uzdu a zanedbávajúc ich držať v poriadku. Keby
         vôbec hľadel získať a loviť také duše nie pomôckami školskými, čo sú pomôcky ducha:
         upevňovaním vôle, budením driemajúceho presvedčenia a svedomitosti. Iste by zaslúžil
         karhanie, keby chcel slúžiť dobru zbraňou podlou, prekrúcaním a spotvorením pravdy,
         zatušovaním, alebo zanedbaním, čo je veľkého a šľachetného, vystavovaním na vysoký
         podstavec dobra surovej telesnosti a nepravdy.
   </p>
   <p>
    Vynaučovanie na veľkom podniku malo vcelku dobrý výsledok. Onedlho Diaz mohol oznámiť
         pánu správcovi, že je jeho poslanie skončené. V nedeľu po tom oznámení mala sa odbaviť
         verejná skúška. Prišlo na ňu mnoho účastníkov zo všetkých strán. Tropilla nových koní bola
         v korrale. Gauči si vyberali každý ktorého sa mu páčilo; sedlali si ich sedlom, akým
         chceli. Nie všetci gauči obľubujú ten istý druh sedla. Celá tá skupina vyšla jednou čatou
         na pampu; popreháňala sa po nej do dobrej vôle, vrátila sa pokojne na podnik po prechádzke.
         Na tomto prvom hromadnom výlete, a trval dosť dlho, neprihodilo sa najmenšej nehody. Gauči
         rozsedlali každý svojho koňa, vyhlásili, že tropilla je súca do roboty, akákoľvek by sa
         trafila na podniku, keď sa dodatočne dá koňovi cvičba, aká sa vyhľadáva. Tento prírast
         nových koní, veľmi značný toho roku, bol pridelený hlavnej tropille pracovných koní.
   </p>
   <p>
    Diaz dostal svoje peniažky, čo si bol vyjednal a čestne zarobil. Zložil zas svoj šiator
         do válkov, naložil ho na svoje dva kone, čo má pod batožinu. Jedno ráno odobral sa zasa z
         podniku, vyprevádzaný brechotom všetkých psov, pozdravom všetkých obyvateľov. Všetko bolo v
         najlepšom poriadku.
   </p>
   <p>
    A predsa, predsa… O dakoľko dní mladý ovčiar chcel skúsiť, ako sa jazdí na takých nových
         koníkoch. Je v nich oheň, sila, pružnosť: dá sa jazdiť na nich veľmi rýchle a pohodlne.
         Vybral si jedného, čo sa mu páčil naoko. Išiel, že položí koberček, čo ide pod sedlo; začal
         ho vytriasať pri koňovi, lebo bol čosi zablatený. Keď ho chcel prehodiť koňovi ponad
         chrbát, ten sa cofol. Snáď ho bolo zarazilo to vytriasanie koberca, o ktorom mu jeho
         majster nič nepovedal. Nazdal sa možno, že je to azda hrozba pre dáku vinu, ktorej si nebol
         povedomý.
   </p>
   <p>
    „Čo, ty si ešte divý?“ okríkol ho ovčiar. „Ja ťa naučím, mater ti taká a taká… Abys’
         vedel!“ zastrájal sa mu ovčiar, priťahuje tuho a bezohľadne pásy pod bruchom, až sa kôň
         nadsepkáva od stískania.
   </p>
   <p>
    Pásom sa mu iste prištipla koža, alebo srsť pod bruchom, kde je citlivosť najväčšia. Kôň
         sa oháňa chvostom tuho, hádže prudko hlavou: že sa tá robota nerobí na taký spôsob. Ovčiara
         to popchlo; to držanie sa mu zdalo celkom neslušné, ktoré sa nemá koňovi prepiecť len tak,
         ale vybiť z hlavy hneď za horúca. Facol koňa po pysku spakruky, aby sa naučil, čo je to
         móres. To zaucho, ak sa tak môže menovať, bola chyba. V koníkovi neboli ešte zakorenené
         zásady a zákony kampa tak hlboko, aby bol nahliadol, že jeho údel je znášať, nie ozývať sa
         a oháňať. Keď ovčiar mal vysadnúť do sedla, zodvihol nohu, že ju položí do strmeňa, pričom
         veľmi nebedlil, aby sa držal koňovi viac pri hlave, kôň sa odhodil trochu stranou, poslal
         mu kopytom tiež jednu len tak mimochodom, ako spakruky kopytom. Našťastie nepadla, kam bola
         poslaná; nech padne, bola by ho trafila práve do kolena, azda do samého jablka, čo by
         nebolo na zdravie, ani na úžitok. Ono ani ovčiar nelenil, keď videl, čo ide byť: odskočil
         chytro a v najlepší čas.
   </p>
   <p>
    „Ach, hnusník zanovitý! Ty si celkom divý,“ najedoval sa ovčiar. „Naučím ťa ja kopať!“
         Vyšvihol sa do sedla ako pierko, držiac sa koňa dobre, pri samej hlave; stisol tuho kolená.
         Keď sa pohol k trankére pekným cvalom, prešiel mu zubatou ostrohou trochu po bokoch. Kôň o
         tej správe nechyroval. Skočil ako divý na ten nezvyčajný dotyk; vyletel ani víchor cez
         trankéru na pampu, ktorá sa stelie rovňou na široko a ďaleko, až po samý Frias.
   </p>
   <p>
    Na rovine bolo miesta; letel koník na zlomkrky rovno na Frias. Keď sa mu videlo, že už
         šiel dosť ďaleko, zdalo sa mu, že by bolo dobre už raz skončiť i túto robotu. Odskočil
         razom na stranu, že ovčiarik sa sklátil v sedle, ale nepadol. Prešiel mu zas tými
         kolieskami ostrohy po bokoch. Kôň zas vyletel prudko pampou, ale odrazu zaronil hlavu temer
         medzi samé kolená, vyhodil zadkom, že zadné nohy sa vytrčili temer rovno do neba.
   </p>
   <p>
    Ovčiar sa prekopŕcol koňovi ponad hlavu a vysypal sa na pampu na mäkkú trávu. Nebol sa
         ani on nazdal, že kôň ešte nový má v hlave toľké fígle a fortiele a bude ich vyčíňať jeden
         za druhým.
   </p>
   <p>
    „Mater ti taká a taká, tebe i tvojmu Diazovi. Zlodejovi, čo ťa krotil a vyučil na taký
         spôsob. Nech zlomí väzy tam, kde je, a to že, vraj, učený kôň! Peniaze, hnusník, vopchal do
         kešene, funt od každého koňa. Nech mu kúpia za ne klincov, tými klincami pribijú vrchnák na
         jeho truhle. Cigán cigánsky i s tou jeho búdou.“
   </p>
   <p>
    Bolo mu hneď odľahlo po týchto výrokoch, ale i tak sa dosť ťažko teperil zo zeme, i v
         ušiach mu akosi hučalo. Bol dopadol na vrchhlavu, bárs bola tráva dosť mäkká, hlava je vždy
         hlava. Na podnik sa vrátil trochu krivkajúc, i noha ho trochu bolela.
   </p>
   <p>
    Koňa, čo bol zdupkal z pampy, ešte v ten istý deň doviedol na podnik. Jemu kvôli museli
         zajať zase celú tropillu robotných koní, medzi ktoré bol utiekol a s nimi i ostal, museli
         ju unúvať znovu na podnik. Kôň bol pod sedlom ešte vždy, tuho podpásaný; tak ho nemohli
         nechať do zajtra. Tak vystrojený i prišiel do korrala, iba čo liace bol poodtŕhal, že
         ostali z nich iba kúsky visiace. Akiste stúpal po nich, keď bol letel pampou k tropille.
   </p>
   <p>
    Sám pán správca bol v korrale, keď sa vrátil ubehlík; on ho rozsedlal svojimi rukami,
         ešte mu povytieral suchým krajom koberčeka ten pagáč na vrch chrbta, čo sa obyčajne umiesi
         koňom pod sedlom, menovite keď je tuho pripásané, zo srsti a zo znoja. Pohladil ho tuho po
         bokoch a ľadviech, potľapkal po pleci dakoľko ráz, keď mu išiel sňať ohlávku. Keď už
         pustený z ohlávky a cele slobodný koník mal sa zas pripojiť k ostatným koňom, pán správca
         ho zadržal za šiju cele holú a riekol mu:
   </p>
   <p>
    „Nuž nič preto. Teraz pošleme jeho na dakoľko týždňov k Diazovi; nech ho trochu okreše a
         naučí, ako narábať s koňmi, aby sa zaň nehanbili.“
   </p>
   <p>
    Koník, keď ho vypustili, zarehtal. Iste sa mu zapáčil nápad pána správcu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2588246">
       </a>
       10
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Praobyvatelia i prisťahovalci na pampe. Vrabce, kury, kajkeny. Výjavy
            z ich života. Príhoda jedného z nich, čo mal smutný koniec
     </strong>
    </span>
   </p>
   <p>
   </p>
   <p>
    Hovorili sme dosť mnoho o statku. Kto sa pozastavuje nad tým, nech pováži, že práca
         zdejších ľudí je okolo neho: ich život, spokojnosť a blahobyt má korene v opatrovaní,
         pestovaní statku. Pomysli na tieto kraje a už sa ti rozlieha v mysli bľačanie; dávny odzyv
         časov, keď si líhal na kožky, mal deň i noc plné uši tejto hudby.
   </p>
   <p>
    Okrem lichvy a oviec na plese sa nachodia i iné zvieratá, ako sme hádam čiastočne i
         vyrozumeli z toho, čo sme i dosiaľ rozprávali. Ak by ich prišlo vyratovať všetky, nevzalo
         by mnoho času ich vyratovanie. Rozmanitosti veľkej nieto medzi nimi, ale divých zvierat je
         hodne, to znamená, že každý druh tu má hodne predstaviteľov. Rozmanitosť, pestrota je
         nahradená číslom. Vôbec všetko, čo sa tu nachodí, vyniká viac množstvom než pestrotou.
   </p>
   <p>
    Keď by bolo treba prejsť od zvierat domácich, alebo už tých, čo sa chovajú ako domáce
         zvieratá, na tie, ktoré nikto nepotrebuje pestovať, lebo sa pestujú samy, nevyžadujú, aby
         im kto robil korraly, staval kúpele, žijú na svoju zodpovednosť, nikto sa o ne nepotrebuje
         starať otcovsky a nezištne, aby im bolo dobre a pohodlne, aby mali čo jesť a piť, aby sa
         nezahniezdili medzi nimi nákazlivé choroby, ktoré by ich mohli preriediť alebo i vykántriť,
         aby neprišla na pamp suchota a neúroda, čo by ich šibla, škodné zvery, čo by ich kántrili.
         Treba vyzdvihnúť, že sa o tie veci skutočne nikto nestará, ani sa neuvažuje o tom predmete
         v každodenných rozhovoroch. Tie zvieratá si neťažkajú pre tú nevšímavosť, nežalujú sa, že
         sú zanedbané. Hádam sú takto radšej, lebo ich tiež nikto nezoženie podjeseň do korralov,
         nepoženie nemilosrdne na jatky, kde sa tých pestovaných a pečlive opatrovaných reže denne
         na tisíce, mŕtvoly ich odreté a očistené ukladajú sa do štôsov v komorách ľadovne, odkiaľ
         ich odvezú zmrznuté na koráboch tiež v takých ľadovniach do ďalekého sveta, aby niesli
         naďaleko chýr o bohatstve a úrodnosti Patagónie.
   </p>
   <p>
    Tieto druhé žijú radšej samy pre seba, uspokojujú sa tým, čo si samy nájdu, čo im
         poskytne matka-zem. Keď začne chybovať, čo im treba, keď ľudia začnú do nich priveľmi
         zadierať, zoberú sa a idú svojou cestou. Patagónia naostatok nie je, chvalabohu, nepatrná.
         Jesto v nej krmu a útulku pre každého, kto sa k nej utieka.
   </p>
   <p>
    Pred desiatimi rokmi v Punta Arenas si pochvaľovali napospol, že nebolo múch. V tie časy
         ich skutočne nebolo, alebo ich bolo tak málo, že sa o nich neslýchalo. Onedlho sa ukázali;
         snáď sa odkiaľsi, nevedieť odkiaľ, dosťahovali. Teraz ich je hodne, na kŕdle, skoro ako
         kdekoľvek inde. Prišli možno z Európy, alebo hádam zo severných teplých krajov, našli
         prajné podmienky na vyžitie slušné a bezstarostné a udomácnili sa až radosť. V tie časy
         nebolo ani bĺch ani ploštíc a nieto ich ani dneska. Veľmi podivné, keď povážime, že styky s
         vonkajším svetom sú veľmi živé, ruch v prístave pomerne veľký. Snáď podnebie nehovie týmto
         hosťom; mnohí dávajú jemu príčinu, že ich tu nemáme.
   </p>
   <p>
    Nebolo v tie časy ani vrabcov; nikde ich nebolo vídať a bolo bez nich dosť otupno. No
         dnes ich máme pekný kŕdeľ. V Punta Arenas pri daktorých domoch je čosi stromovia, na také
         miesta schádza sa ich kŕdle, týchto milovníkov peknej prírody; čvirikajú od svitu do mraku,
         menovite na svitaní robia hrozný rákoš. Treba im dať, sú vrabce i tu veľkí ranostaji.
   </p>
   <p>
    Keď som bol prvý rok na plese, nebolo ich tiež vídať. Vyzeral som, či ich kde vidím;
         zarazilo ma veľmi, ako je to, že ich nikde nebolo vidno. Dnes sa ich už nachodí na plese
         pekný kŕdlik. Pravdaže, od tých čias sa počalo čosi siať, aby bolo cez zimu aspoň trochu
         sena, nie síce pre celé stádo, na to by nevystačili najväčšie stohy, ani ako sú po Honte,
         ale aspoň pre robotný statok, menovite kone, kým prejdú najväčšie snehy a statok bude sa
         môcť zas dostať ku krmu. Kone síce vydržia čosi hladu, ale ak ich prikvačí pridlhý pôst,
         schudnú na latu, oslabnú, že sa tackajú, ledva nosia svoje vycivené hnáty, nie to ešte pána
         správcu, alebo práve Manuela, alebo hoc i honelníka. Pohadzuje sa im trochu v najhoršie
         časy, aby sa udržali ako-tak v mäse.
   </p>
   <p>
    I volom sa pohadzuje na mnohých podnikoch v také časy. Majiteľ ich musí opatrovať čím
         lepšie, starať sa o ne; videli sme, ako je utisnutý na ne pri doprave tovaru z prístavu a
         vôbec článkov, bez ktorých by podnik slabo zdýmal. Nájdu sa medzi majiteľmi podivíni, čo v
         takých prípadnostiach hladu medzi lichvou berú ohľad i na dojné kravy, kde ich totiž držia
         pri podniku. Tá priveľká záľuba v kravách je viac kratochvíľa daktorých, čo nemajú väčších
         a dôležitejších starostí na hlave. Bez kravy sa ľahko zaobíde podnik, i taký obyvateľ
         pampy. Ak rád mlieko, môže si objednať konzervy, koľko chce, ako si objednáva i maslo tiež
         v konzervách až hen z Dánska.
   </p>
   <p>
    Vysvitlo, že to pohadzovanie, len čo sa počalo robiť trochu riadnejšie, statok pokazilo.
         Že sa začalo pohadzovať pred pajtu — v nej sa najviac drží suchý krm — tak sa zdá, že sa
         rozchýrilo nápadne chytro po kampe. Čo deň, to viac a viac nových hostí sa hrnulo pred ňu.
         Lichva sa vraj cele zlajdačila. Miesto toho, aby sa obracala a hľadala trochu paše spod
         snehu, schádzala sa pred pajtou; vyčkávala, kedy sa otvoria vráta na nej a začne sa
         vyhadzovať seno z végy. To sa dá i pochopiť. I statok ľahko sa priučí pohodliu; prestane
         pečovať o brucho, keď sa dozvie, že jesto miesto, kam môže ísť ako na hotové.
   </p>
   <p>
    Jeden majiteľ sa žaloval, že v tuhú zimu, ktorá nechcela popustiť, takže sa i krm z
         pajty všetok vynosil, a nebolo čo pohadzovať, musel zutekať z vlastného podniku a uchýliť
         sa do prístavu, lebo nemohol vydržať pohľadu na kŕdeľ volov a pozdejšie kráv, ba i teliec a
         jalovíc, čo prichádzali, vlastne ostávali už deň i noc pred pajtou a pozdejšie pred
         kaštieľom a tam ryčali, pýtajúc od gazdu, aby sa neodhadzoval od hladných a pohodil im.
   </p>
   <p>
    „A mali pravdu prísť a vystíhať,“ uznával majiteľ, „lebo som bol blázon, ukázal im
         cestu. Kým nebolo hlúpej módy kŕmiť statok, statok sa čestne zaobchodil: šiel rohmi a
         paprčkami do snehu, vymýšľal všakové fígle, aby sa dohriebol ku krmu. Môžem vám zdeliť, že
         nebolo treba obrezávať kopytá koňom ani paprčky volom pred jarou. Odkedy mi čerti
         posvietili ukázať im, čo je v pajte, začali sa spoliehať na mňa. Keď sa minulo, čo bolo,
         nezbývalo mi, ako vziať nohy na plecia a zbedzgať do prístavu. Tam som žviakal bifsteky
         tvrdé ako húžva, keď som na podniku mohol mať pekne i včasnej jahňaciny. Kto je dobrý, robí
         sám sebe zle a naostatok vyjde na psí tridsiatok.“
   </p>
   <p>
    Kobyly, tie ostanú odhodlane tamhore i kravy, čo sa nenaučili obšmietať sa okolo
         podniku. Vykýchajú sa z biedy i v najhoršie časy, poradia si, ako vedia, neprídu vystíhať
         podporu pred pajtou. Spod snehu, čo je hneď ako oceľ, vedia vyhriebsť trávu alebo kriaky.
         Netreba im obrezávať kopytá a paprčky. Neraz sú dokrvavené, lebo sa zodrali do živého.
         Ostatne tento statok, čo má slobodu nadovšetko, ak má blízko horu, nanosí sa do nej, do
         kriakov, konárov. Ak natrafí na leňa dura,
    <sup>
     [
     <a class="footnote" href="#ftn.id2588533" name="id2588533">
      22
     </a>
     ]
    </sup>
    to by mu bola i pomoc, i najlepšia hostina. Šťavnaté výhonky, ba i drevo je krm
         znamenitý; na ňom sa môže statok ľahko obísť v zime, ešte i popraviť. No i bučina ujde v
         tvŕdzi. Neraz sa nájdu triesky v knihách padnutých volov, ktoré zahynuli, že do kníh
         vpustili takéto hrubé chyby tlače.
   </p>
   <p>
    Ináč v také tuhé zimy mnoho i tohto neodvislého statku odovzdá kožku majiteľovi, ktorá,
         žiaľ, od zberateľov týchto článkov je vradená medzi druhy podlejšie a platená odpoly darmo.
   </p>
   <p>
    Majitelia začali teda siať, vidiac, že nikdy nezaškodí čosi tej trávy. Tá nie je nič
         iného, ako náš ovos, často i polovina. Táto siatina darí sa znamenite. Ovos, keďže sa seje
         kvôli krmu, kosí sa včaššie; málokedy dajú mu dozrieť. Mlátiť ho nikdy nemlátia, snáď
         preto, že ho je primálo. Pre tú úrodu sotva by sa vyplatilo stavať humno, nadobúdať
         mláťacie stroje. Prečo ho nenasejú mnoho, aby bolo na mlátenie a slamy na sečku na celú
         zimu? Preto, lebo obrábanie zeme je tu predsa pridrahé. Potom, že pôda, ako je, nie je súca
         na obrábanie. Musí sa pripraviť najprv pod siatie. Keby kto chcel vynaložiť peniaze na takú
         robotu, nenájde kdekoľvek vody na zalievanie. To neveľa, čo sa seje, seje sa v niektorých
         zátišiach, kotlinách, kam nemá prístupu zhubca patagónskeho rastlinstva: divoký patagónec;
         kde ten začne duť, zrafá všetko a nosí, nežnejšiu trávu vyšklbe i s koreňom, poodnáša i s
         prsťou. Na miestach, kde bije tuho, nevidno ani trávy prostej, mocnej, a tá už vydrží
         niečo! Ba nevidno ani zeme, vietor vymetie všetko; kde zem uloží, tam sa tvoria kopce
         pieskové. Vody je v kampe pomerne málo. V lete vôbec neprší, na každý pád je vlahy menej,
         než môže zniesť siatina. Ak sa siatina nepolieva, neostane z nej ničoho; ak čo ostane, je
         to úroda chudobná, nevyplatí nákladov ani za oračku. Siať a sadiť dá sa iba na miestach,
         kde je voda naporúdzi, že môžeš napúšťať zem, i to dosť často. Sú tu zeme neobyčajne
         smädné. Ak máš dobrý jarok, pri ňom kus dobrej zeme, najmä ak je trochu v zátiší, ak zemi
         môžeš dať istý sklon, aby voda riadne natápala všetky kúty: môžeš sa iste úfať veľmi dobrej
         úrode. Zeme sú tu veľmi úrodné, ak sa obrábajú poriadne.
   </p>
   <p>
    Veľmi by osožilo, keby sa tiež miesta suchopárne a neúrodné, kde bije víchor, vysiali
         alebo vysadili húževnatou krovinou, ktorá sa vetra nebojí. Také krovie bolo by záštita
         kampa a statku. Kde je raz krovie, ľahko sa uchytí hora; kde sú hory, vietor stratí svoju
         vládu a prichodia ľahšie i dažde. Sú to, pravda, len poznámky bez praktickej ceny; prejde
         vody dosť hodne na rieke Santa Cruz, kým sa bude môcť na také novoty pomýšľať.
   </p>
   <p>
    Ostatne nás zaujíma druhá okolnosť.
   </p>
   <p>
    Kdekoľvek totiž vidíte takú oázičku živozelenej siatiny vo všeobecnej šedi pampy, tam
         nájdete hneď kŕdle priateľov vrabcov. Tie majú za isté, že tá pekná zelená tabla role bola
         obrobená a obsiata im kvôli. Títo prisťahovalci patagónski sú práve tak bezočiví, ako na
         našich stranách, naše írečité vrabce. Prikmotria sa i kurám, pomáhajú im pozbierať zrno
         pšenice a kukurice, čo im gazdiná pohadzuje.
   </p>
   <p>
    Keď sa vysype ovos alebo práve polovina, ani sa už nepohnú stadiaľ, čakajú, kedy počne
         hnať do zrna; obrábajú ho a mlátia usilovne. Niekde im postavia mátohu, i dve mátohy:
         gaučov divne vyobliekaných; i korbáč im dajú ešte do ruky v podobe šteblín, čo sa vo vetre
         opálajú a vrtia sem a ta. Vycibreného vrabca už nestraší taký gauč; je to hračka prinaivná
         pre neho. Poobzerá si ho pozorne zo všetkých strán, zaraz príde na to, že je to bobo,
         strašiak pre hlúpych, ale nie pre vrabca, čo skúsil sveta. Čvirikajú veselo okolo neho;
         vysadnú mu na hlavu, alebo práve na kačimbu, ktorú má vstrčenú akoby medzi zuby. Je vráb
         vôbec veľmi vypočítavý. Ťahá sa za človekom, nie z prítulnosti, ako náš veľký priateľ a
         spoločník — pes. On rád ide za ním, lebo šípi, že človek vie pohnúť rozumom: kde príde, vie
         si zaraz pripraviť pohodlie. Prečo by sa nemohlo ujsť z neho i vrabcovi, aspoň väčšia
         čiastka? On tiež neopovrhuje pohodlím a vie ho oceniť. Počne sa vzmáhať, nadobúdať, už či
         za svoj groš alebo ťažkou prácou, už ti je tu on, hotový do deľby, keď príde zberať a
         mlátiť. Spod vejačky najradšej z predného. Ak nieto ovsa ani poloviny, zbaví pridomová
         záhradka: nájde sa v nej hrachu, bude kapusty a šalátu, ba niekde nasadia jahôd a pôľok. To
         všetko môže sa zísť a on to pomláti a zoberie.
   </p>
   <p>
    Je on naozajstný svetový občan, ako človek. Býva všade, kde sa mu zapáči; cíti sa všade
         ako doma, kde mu je dobre. Vie sa prispôsobiť okolnostiam, vie i farbu premeniť, ak to
         vyžaduje jeho záujem. V Prahe je napríklad čierny ako kominár. Domy sú tu tiež trochu
         počerné od sadze. Tu na pampe je pekne popolavý. Tam sa v zime vstrčí kdekoľvek, ak chceš,
         i do komína, aby nezmrzol. Tu si žije na slobode, lebo zima nie je tak tuhá ako v Prahe. Po
         mestách ho vidíme na cestách, na chodníkoch, po parkoch, po stromoch. V zime sa ti ustanoví
         pod oblok, ba i do obloka; ak je hladný, začne klopkať zobákom na tablu, pýtajúc si, ak mu
         náhodou zabudli pohodiť, čo mu patrí dľa jeho mienky. On sa neokúňa, že mu čo nepatrí.
   </p>
   <p>
    Na plese sa mi stalo, že som sedel raz pri otvorených dverách a oblokoch, horúčava bola
         veľká; bola tichosť na všetky strany. Domáci boli pri robote, iba čo som ja bol doma pri
         knihe. Z tej tichosti vyrušilo ma akési klopkanie, či škrabkanie; obzriem sa a vidím, ako
         skacká vrabec po podlahe, zhľadáva omrvinky, čo boli po zemi. Izba sa síce vymetala každé
         ráno, ale po raňajkách snáď popadali omrvinky po zemi, ako býva, kde chýba ženská ruka a
         poriadok. Tieto omrvinky akosi vyňuchal vráb, vkradol sa do cudzieho domu, kde som ja sedel
         za stolom. Myslel si hádam, že i ja budem taký vypchatý strašiak. Keď som sa pohol, on si
         ma všimol trochu pozornejšie, pozrúc na mňa s nakrívenou hlavou, akoby zboku, a usúdil, že
         som živý. Stojí a čaká, čo ja. Keď videl, že sa nehýbem, dal sa zas do roboty a zbieral
         omrviny. Ak som sa pohol, on nič, iba či počkal, či to naozaj a či žart. Tak sa on v izbe
         prechádzal s malými prestávkami, kým nepozbieral všetky omrviny.
   </p>
   <p>
    Na druhý deň dostavil sa zas omnoho smelšie. Mňa si nevšimol, akoby ma nebolo. Zbieral
         svoje omrviny, ak som sa pohol hodne, poodletel trochu, ale sa hneď vrátil. Daktoré boli
         pri samej mojej nohe, i na ne sa opovážil ísť. Schytil, ktorú mohol, poodletel s ňou na
         stranu, že užije v bezpečnosti, čo ulovil s toľkým rizikom. Keď pozobal, čo bolo po zemi,
         ja som mu pohodil dakoľko kúskov. On ich schytil, ale poodletel s nimi. Keď ich užil,
         vrátil sa pohľadať, či ešte čo ostalo.
   </p>
   <p>
    Tak on dochodil každý deň popoludní, keď som býval v jedálni sám. Mohol som ja i prejsť
         po izbe, hádzať mu omrviny, on sa už nebál; ostával na svojom mieste.
   </p>
   <p>
    Stalo sa, že sa tá vec akosi rozhlásila. Nebodaj sa o nej mnoho rokovalo; možno, že sám
         ten môj hosť sa pochválil medzi vrabci, ako sa mu dobre vodí. V jedno ráno hneď po
         raňajkách prišlo ich odrazu niekoľko. Tí noví hneď z príchodu dvorili si ako doma. Šli za
         omrvinami, mňa sa nedurili ani najmenej. Kde by sa vzalo omrvín pre toľkých? Ak ich bolo
         hádam viac, než by bolo malo byť, mohlo sa im ujsť po málo. Čím ďalej, začalo ich
         prichádzať viacej. Počali po izbe i zvadu. Jedno ráno sa rozčvirikali, nie veselo, ale
         jedovate; zdalo sa, že nevydržia, že sa nanosia do pačesov. Ich opovážlivosť bola veľká.
         Neokúňali sa vyjsť pred cudzím svetom so svojimi domácimi zvadami. Prali predo mnou špinavé
         prádlo. Popoludní čakali už kŕdľom predo dvermi, kedy sa odbaví olovrant. Sotva sa riad
         odniesol a domáci vytiahli nohu, vhrnulo sa ich hodne do izby, pozbierali chytro, čo bolo
         po zemi, pochodili popod stôl, popod stoličky a zrazu sa predstavili na samom stole.
         Zbierali i po ňom omrviny, kukali na mňa bokom, či sa neučlovečím kúskom; čvirikali, až sa
         v izbe rozliehalo.
   </p>
   <p>
    Nuž nebáli sa ma už, nemali ma za nič. Skackali po stole; ak som mal v ruke kus chleba,
         trhali z neho kusy, iba sa trochu utiahli, užiť ho na pokoji. Ak sa ušiel daktorému kus
         priveľký, hodili sa naň druhé a odniesli mu ho. Neraz boli i pračky i perie lietalo sťa kde
         v plote. Čvirikanie sa ozývalo po izbe, že nebolo čuť svojho slova.
   </p>
   <p>
    Raz som sa zdôveril pánu správcovi, čo za bezočivých vrabcov má na svojom podniku. On sa
         mi priznal, že ich posmelil on; prepustil im kaštieľ, nech robia, čo chcú. V hodiny samoty
         tiež sa s nimi zabával. V zime tiež mu chodili do domu; neraz sa pobijú pred ním ako predo
         mnou. Ak som si na tom zakladal, že som ich ja skrotil, mohol som sa presvedčiť, že som ja
         len náhodou pokračoval v diele, v ktorom pán správca razil cestu a prelomil prvý ľad.
   </p>
   <p>
    Vidno po pampe mnoho vtáčat, čo sa podobajú strnádkam. Iba perie im je menej žltkavé;
         ide i ono dobre do šeda. Ponevierajú sa ako strnádky po cestách. Bohvie, čo zhľadávajú. Veď
         málokto čo stratí na ceste, aby za tým chodili. Neraz sú roztržité, že auto ich temer
         pripučí.
   </p>
   <p>
    I jarabíc je na kŕdle, iba že sú menšie od našich. Nedržia sa v kŕdľoch oddelených ako u
         nás. Poľovník sa o ne ani neozrie. Na mnohých miestach sa nachodia sluky na kŕdle, menovite
         okolo vôd. Poľovať ich je ľahko; sú to vtáčky neobozretné, dajú si snadno pristúpiť. V zime
         ich nevídať; akiste idú do teplejších krajov.
   </p>
   <p>
    O kajkene sa už hovorilo až primnoho, ale ani zďaleka nie toľko, koľko sa ich nachodí.
         Iní hovoria ešte viac o nich, než my: majitelia podnikov. Tento vták rozmnožil sa priveľmi,
         sťaby zamýšľal prisvojiť si celú pampu. Je pravda, že na miestach, čo ležia pri mestách,
         ich už nieto. Odohnala ich puška, ale tu na plese ich jest na kŕdle. Každý lepší kúsok paše
         si zabrali. Kde sa nasťahujú, tam statok nemá miesta. Pašienok sa zhumpľuje vonkoncom a
         stratí cenu. Voly sa ani nepasú, kde kajkeny babrú trávu. Také miesto je pokryté trusom,
         sťaby to bol dáky kurník. Zďaleka zaráža ostrý zápach hnojiva, z ktorého zem nemá osohu.
         Kde ho je primnoho, tráva vyhorí, ak nebola prvej zdepčená sťa holohumnica.
   </p>
   <p>
    Obyvateľstvo sa nezaujíma ani najmenej o tohto vtáka, ktorý je ako divá hus, ibaže čosi
         menší. Mäso má chutné, ako husacina, zvlášte ak je kajkena tučná a mladá. Mnohí jej dávajú
         prednosť pred chýrečnými kurami, ktorým sa i tu na pampe mnohí toľme klaňajú, bárs ťažko
         pochopiť, prečo. Kura v kampe tratí všetky prednosti, čo ju vyznačujú v meste. V kampe sa
         najviac chová čierna kura, ktorá má chýr, že dobre nesie a má vraj chutné vajcia. Nuž v
         kampe málokto tie vajcia vidí. Táto kura, len čo príde do kampa, zdivie. Robí si hniezdo v
         kriakoch, pracuje výlučne len v záujme potomstva. Stojí to roboty, číhania a fortielov, ak
         sa jej chceš nanosiť do hniezda. Ani vychýrený prostriedok so soľou tu nepomáha. Ak posolíš
         to vajce, kým je ešte v kure, ona i soľ vydrží, ak zbadá, že na ňu číhaš. Soľ na ňu
         nepôsobí tak tuho, ako na naše sliepky, ktoré, ledva že im vajce posolili trochu, začnú
         zaraz krákať a zakrádať sa na hniezdo, kde ju práve hľadela nahnať, čo ju tou soľou
         obdarila, aby mohla vykutať, kde je sklad vajec.
   </p>
   <p>
    Tu vôbec z jej vajec je malá objedza. Ani sa nenazdáš a vyvedie ti víťazoslávne desať
         alebo dvanásť kurčiat; tie nepodarene rastú, a ak narastú, nestučnejú nikdy.
   </p>
   <p>
    Okrem toho kura v kampe cele zhavranela. Miesto zrna má radšej mäso, už akékoľvek, ale
         najviac konského sa jej dostane. Neraz i páchne a malo by byť súce iba pre karranča. Z
         tejto záľuby k mäsu, neraz i nevoňavému, ostane nielen na kure, ale i na kurčati príchuť
         nie veľmi príjemná: všetko sa zdá, že ani vajce nie je čisté od tej príchuti. Neraz, keď
         vás chcú na podniku veľmi uctiť, zoberú sa chlapi s flintou po kriakoch strieľať kurčatá na
         vysokých tenkých nohách, ktoré by vari lepšie pristali bocianovi; predložia to vychýrené
         kurča, ktoré ani zďaleka nie je chutné, ako kajkena. Tá sa pasie iba na tráve; má i mäso
         jemnejšie a mäkšie.
   </p>
   <p>
    Keby bolo rozhodovať v týchto veciach, bolo by hádam najlepšie kajkeny podjeseň zlapať,
         napchávať ich jedno tri týždne šúľkami, lebo kukurica je na to pridrahá, a šúľky z otrúb a
         ovsenej múky na to zbavia, a kajkeny by sa vykŕmili ani husi. Keby ich zarezali a ošklbali,
         perie by sa dobre predalo, ak nie na jemné podušky, teda na periny, keby sa popáralo.
         Ostalo by i na vankúšiky, má kajkena dosť páperia, veľmi jemného, ako hus. Kožu by bolo
         najlepšie posekať na kusy, lebo by bola hrubá, podrastená sadlom, a do hrnca s ňou i s tou
         veľkou perinou sadla, čo sa naukladá okolo vnútorností. Natopilo by sa výtečnej omasty,
         ktorá by bola súca pre jemnejšie pečivá i cukroviny. Okrem toho by ostala ťažká pečienka,
         ktorá v kŕmení narastie a stučnie; nebolo by treba, ako ju pripraviť s tou chýrnou vínovou
         omáčkou, ako sa pripráva u nás na daktorých miestach na Martina a neraz i na Michala.
   </p>
   <p>
    Čo sa rieklo o kajkenách, mohlo by sa upotrebiť i pri kačiciach, ktorých je tiež viac
         než by bolo treba; humpľujú kamp veľmi, zvlášte okolo vôd. Mladá kačica je ešte chutnejšia
         než kajkena, predsa málokto sa tu o ňu ozrie. Tu sa málo ide na poľovačku; ak sa predsa
         ide, ide sa kvôli kratochvíli.
   </p>
   <p>
    Modzi kajkeny rada sa zamieša banduria, vták čosi menší, ale mäso má vraj chutnejšie než
         kačka. V kŕdli kajken, keď letia, nerozoznať bandurie, ale sa čuje jej hlas medzi ich
         škrekotom; je omnoho hlbší a príjemnejší.
   </p>
   <p>
    Čajky sa preháňajú po vodách, lagúnach a jazerách; tiež ich je tu ohromná sila. Toto
         vtáctvo sa všetko chová odpadkami mäsa, najviac mrcinou. Mnoho ráz vraj čajka nemá ani
         trpezlivosti čakať, kým bude mrcina mrcinou. Hádže sa na ovce, napríklad choré a nevládne;
         vykľuje im najprv oči, takže ovca už sa nemôže brániť. Keď ju raz napadnú v kŕdli, podľahne
         tomuto ukrutnému vtáctvu. Karrančo je v tej veci povážlivejší a slušnejší: ide len na
         mrcinu, keď je už v rozklade. Je karrančo v kampe dôležité medzítko na čistenie poľa a
         ulíc. Nikto ho neplatí, ale on koná svoju povinnosť svedomite.
   </p>
   <p>
    Medzi vodným vtáctvom najkrajšie sú labute a flamengo: pravá ozdoba vôd so snehobielym
         skvelým perím. Flamengo má pod krídlom purpurovú záplatu, ktorá sa ukáže, len čo sa vták dá
         na krídla. On to rád robí za horúca: nečaká, že ho kto ponúkne. Je to vták dosť plachý, s
         puškou sa mu ťažko priblížiť. Tráve on mnoho neublíži a labuť ešte menej. Málo ich vídať po
         pažiti. Kajkeny a kačice rady pažiť a ešte radšej siatinu, napríklad ovos, ak je kde pri
         vode. Siatina ostane ako pagáč od nich.
   </p>
   <p>
    V tunajších horách je vtáctva málo. Na miestach ho jest mnoho, ale celé to množstvo je
         len papagájik malý, zelený a škrekľavý. Po kriakoch kalafatov sa držia kvíčaly, ibaže sú
         celé čierne; jesú i druhé, čo majú na prsiach červenú záplatu. Je ich tu hodne: majú sa na
         čom pásť a kŕmiť. Keď napadne snehu a prikváčia mrazy, zorzaly,
    <sup>
     [
     <a class="footnote" href="#ftn.id2589095" name="id2589095">
      23
     </a>
     ]
    </sup>
    ako tu volajú tieto vtáčky, spustia sa do nížin, kde je teplejšie. Prichodia
         snáď nie tak kvôli teplote ako kvôli vode; v tuhé mrazy zamrznú vody, úbohé kvíčaly snáď
         netušia, že zo snehu sa dá voda ľahko urobiť. Táto nevedomosť im je najväčšia skaza. V tuhé
         mrazy sa vyberú z mesta poľovníci temer hromadne, nastrieľajú mnoho dier do neba. V tej
         ohromnej hrmavici a toľkom kamenci ujde sa tu i tu čosi aj úbohým kvíčalám. Títo
         krvožížniví poľovníci potom už sa vracajú ovešaní týmto vtáctvom, nastýbaným na špagát. Keď
         prídu domov, utiahnu sa najradšej do vykúrených kuchýň; tam je už potom vyratovanie veľkých
         skutkov. Šklbanie týchto vtáčkov je tiež dôležitý výkon. Ale ich netreba vraj vypitvať a či
         vyprázdniť, jedia ich, tak sa zdá, so všetkým činom. Znalci vyhlásili, že sa kŕmia
         kalafatmi, a kalafat je vec veľmi čistá. Pripravujú ich s kukuričnou kuľašou, ale nie na
         spôsob taliansky. Sú to skôr trhance z nej, ktoré sa polievajú omáčkou kvíčalovou. Má to
         potom už skutočne chuť a vôňu po katafatoch. Na týchto stranách sa pokladá toto varenie za
         jedlo zvláštne a zriedkavé. Nájdu sa zas i podivíni, čo by zaň sotva predali prvorodenstvo.
         Ostatne vo všetkom je tak, že nemôžeme byť všetci toho istého vkusu; keby tak bolo,
         chutnejších vecí podajedným by sa nikdy neušlo.
   </p>
   <p>
    Ohromného pštrosa obdivovali sme už neraz. Najviac sme ho vídali, ako zaberá pred nami,
         veslujúc krídlami. I o panej sme hovorili, i čo sa o nej pošuškáva. Ešte jedna klebeta, tá
         sa už vzťahuje i na pána manžela, že vraj prežrú čokoľvek im príde pod zuby: kamenie, sklo,
         zlato, ba i šperky. Pampa im poskytuje chovy, koľko chcú, a nie najhoršej. Ťažko by bolo
         pochopiť, prečo by sa mali upriamovať na také podivné články, ktoré temer ani nepatria
         medzi potravné; iba ak by sme rátali za potravu zlato a drahé kamenie, keďže za ne môžeš
         kúpiť potravných článkov, koľko sa ti páči.
   </p>
   <p>
    Že v žalúdku pštrosa nájdu sa kamienky, snáď i také, ktoré by veru nik nechcel prijať do
         hlavy, to nenie naostatok nič nečestného. Na mletie pšenice sa vyhľadáva žarnov; ten bude
         tým väčší, čím je viac mletia. Nuž poriadny kameň treba na vymletie toho pekného batoha
         trávy, čo taký vták cez deň a cez noc poprace do žalúdka. Kamenie sa nachádza naostatok i v
         žalúdku husi a kury, zato nik neroztrúbil po svete, že hus a kura sa upriamujú na kamenie a
         majú ho k vode na zájedku.
   </p>
   <p>
    Ponad dvor podniku, neraz i nízko ponadeň, bárs nie veľmi často, preletí jastrab.
         Nastraší tento dravec nesmierne kury; začnú sa kryť pod kalafaty, alebo ak majú stihu,
         rovno do kuchyne, nuž kde a ako môžu. Jastrab v kampe má dosť inej koristi a chutnejšej,
         než je vychudnutá patagónska kura a jej kurčatá, a predsa nemôže sa akosi spustiť starej
         obyčaje; mal by sa za zbabelca a zaháľača, keby nerozdriapal kedy-tedy škrekľavé, podkasané
         kurča.
   </p>
   <p>
    A nevypláca sa mu tá všetečnosť a upriamenosť. Gazdiné sa jedujú, letia chlapom k hlave,
         že trpia taký neporiadok. Im sa zdá, že to kurča je najväčšie bohatstvo patagónskej pampy.
         Ustavične šomrú, že sa im nanosil tento kmín do hydiny, kýmkoľvek dajeden z chlapov
         nepochytí pušku a nezastrelí úbohého krahulca. Naostatok neurobil tú veľkú škodu, keď
         dakedy snáď z roztopaše odniesol daktoré kurča. On kántri kajkeny, kačice a podobnú
         čeliadku, ktorá je pravá zhuba pampy.
   </p>
   <p>
    Zadivil som sa veľmi, keď som zazrel na vlastné oči, ako sa dáva i orol tunajší na také,
         nie bárs slávne výpravy, on, ktorý by si mohol vybrať jahniatko, alebo už čokoľvek
         vzácnejšieho. Ak môže chodiť po kurníkoch, po kriakoch kalafatových taký hrdý vták, sťa
         kadejaký zlodej: odnášať kurčatá, ktoré konečne nemajú nič príťažlivého. Ostatne videli
         sme, že nemá svoj palác na výšinách, nad priepadliskami; má ho na sochoroch starých
         stromov, ktoré stoja suché, čakajú, kedy ich spália. Orol je veľmi závažný i tu, dosť
         veľkej postavy, od neho by sa mohlo očakávať niečo iného, než chodenie po dvoroch.
   </p>
   <p>
    Hoci nezaškodí, že sa pokáže tu i tu vo dvore. Treba vedieť, že kury mnoho ráz sa
         nepracú do vlastnej kože od veľkej roztopaše; nikto ich tu nezavracia, ani nehatí. Tisnú sa
         všade bezohľadne: do jedálne samého kaštieľa, ani tam nevedia sa chovať slušne, neberú
         ohľadu na tých, čo sedia dnuka. Opŕchnuté, nepodarené kurčatá ciepkajú celé dni za ušima:
         domŕzajú každého, kto sa blíži k sypárni, vystíhajú do nekonečna a nenásytne, aby sa im
         pohadzovalo. Kto by vedel povedať, kde sa to všetko do nich dieva? Pšenica, ba i kukurica
         mizne koryčiatkami, a najkrajšie, že na nich nepoznať úžitku z toho veľkého kŕmenia.
         Vyzerá, sťaby sa bolo hádzalo za ploty všetko, čo sa im pohadzovalo.
   </p>
   <p>
    No keď on preletí nad domami, stíchne všetko, ani čo by bolo vykapalo. Sám pán kohút
         vbehne do kurníka, bárs indy nedá sa doň nahnať ani za svet. Ciepkajúce po dvore družiny,
         čo všade domŕzajú, vodí kdekade pomedzi kriaky; nevládne kurčatá, ktoré nemajú krídel,
         zvádzajú na stromy, sťaby boli potomčatá vtáctva nebeského a nie domáca hydina, cele
         obyčajná, ktorej je robota čistiť dvor od zbytočných odpadkov. Kvočky so svojím domŕzajúcim
         kŕdlikom učupia sa kdesi do kriakov a už nezapískne ani jedno, kýmkoľvek ten, čo lieta nad
         dvorom, nezaletí niekam do susedov.
   </p>
   <p>
    Ale vieme, krčah tiež chodí na vodu, kým sa nerozbije.
   </p>
   <p>
    Jedno popoludnie tiež tak prikvitol bohvie odkiaľ do dvora. Kury sa hneď učupili a
         ostali kdesi pritajené. Dvor ostal pustý a prázdny, ani čo by ho bol vymietol. Orol
         polietal sem a tam a sadol na starý buk, čo je práve pred sypárňou, krivý, odpoly suchý.
   </p>
   <p>
    Je pravda, i vek ho skľúčil, starého bučka, bude on mať svoje rôčky, ale i ľudia sú mu
         dosť na vine. Vystavili mu práve ta, kde má korene, ktorými sa on tu živil, sypáreň a
         pripravili ho o živobytie. Je sypáreň nabitá síce potravinami: múky, šošovice, hrachu, ba i
         kávy je tam na vrecia, tiež sú kisne s bľachovicami konzervovými, ale čo z toho za osoh,
         keď z tých dobrých vecí ani omrviny sa nedostane bučku, ani sa nemôže dostať k jeho
         koreňom, potraviny vynosia ľudia a najviac majster; stroví sa to najviac v kuchyni a
         kaštieli. Necíti sa tu najlepšie, odpoly uschol, z koreňov, čo sú pod sypárňou, neťahá
         dôchodku, ani kontribúcie.
   </p>
   <p>
    Na tohoto bučka si bol sadol orlík, práve na ten suchý konár. Vynímal sa na ňom sťa
         čierny fľak proti čistej modrine neba. Pekné si vybral miesto pri tom všetkom; mohol
         prezerať dvor pohodlne tam odhora, sťaby bol pán správca, alebo práve majiteľ podniku. My
         sme naň pozerali a divili sa jeho bezstarostnosti, že sa tam vytrčil a sedí.
   </p>
   <p>
    Neviem, čo zašlo v ten deň Manuela, ktorý je ináč človek veľmi dobrý a trpezlivý.
         Stratil sa pomedzi nás ako gáfor a poza domy kadesi odbehol do svojho bytu, čo je pri samej
         vyhni, vlastne cieni, lebo tá je medzi vyhňou a jeho bytom. Zdupil flintu, vstrčil do nej
         šúľok s guľkou, sťa keby sa poberal na leóna. Vyskočil za domy, ťahajúc tú flintu opatrne
         za sebou. Keď prišiel na roh vyhne, tú prázdninu, čo je od nej ku kaštieľu, prešiel
         prikrčený temer vo dva konce, bárs mu nepadne ľahko taká cvičba; vieme, že nie je veľmi
         tenký v páse. Keď sa dovliekol za kaštieľ, prikradol sa k samému rohu, kľakol a zodvihol
         pušku dohora. Spoza rohu vystrčil rúru; keď cielil, bolo vidno iba samý koniec rúry, ani
         vari piaď zdĺže. Taká nepatrná vec, kúsok rúry cele malý, stratila sa pozornosti
         kráľovského vtáka, ktorý si jej ani nevšimol. Obzeral sa nepredpojate a nedbale sem a tam,
         ktovie na čo myslel, iste veru nie na to, že sedí na tom konári sťa terč, keď ho vyvesia na
         príhodné miesto.
   </p>
   <p>
    Manuel, postavy strednej, hoc dobre v mäse, pridal svojej postave ohromný prírastok, tú
         pušku, čo trímal v ruke, ktorú by orlík mohol považovať za drúčik cele obyčajný. Puška
         durkla, psi sa rozbrechali, vybehli z úkrytov, čo sa to robí. Kohút vykríkol kdesi z
         kurníka, snáď sa zľakol, že je to už jemu ostatná hodina. Orol sa prekoprcol, rozšíril
         krídla, iba že nie v rovnej ploche. Rozšíril ich, lebo už nebedlil, aby sa držali
         pritisnuté k drieku. Sú cele ochabnuté, sťa plachty, keď ich odviaže námorník; ako padajú
         bokom, tak ovievajú úbohého orla sťa bársaký vecheť, keď vietor doň zaduje.
   </p>
   <p>
    Keď cupol na zem, iba sa už ustrel; vystrčil všetky pazúry, ostré a dlhé, dobre zahnuté.
         Tak sa skončila sláva orla a jeho pýcha, že chcel duriť sliepky a všetky vtáčky, pýcha,
         ktorá pred úpadkom chodí. Bol nehybný síce, nemohol ublížiť, ale v pohľade mu sedel ešte
         bes a hrozba pomsty, kým i ten hrozivý pohľad sa nezatiahol závojom smrti. Nemá ho pekný
         ten pohľad ten kráľovský vták.
   </p>
   <p>
    Manuel si nevšímal veľmi tej hrozby. Chytil ho za nohy a tak vliekol po dvore. Hlava, čo
         vždy hľadievala k slncu, rafe po tráve, skáčuc z jedného chlpa trávy na druhý. Vo vyhni ho
         Manuel obriadil. Rez celým bruchom až pod zobák; sťahovanie kože, ktorú nezaslúžil jej
         majiteľ, aby ju mal, keď nevedel lepšie bedliť na ňu za živa. Výkon ten bol hotový za pol
         hodiny. Manuel mu vyňal i mozgy z hlavy, nemajú v nej čo hľadať; do tej prázdniny, z ktorej
         ich vyňal, natisol soli a korenia, ako sa tisne napríklad na ktorúkoľvek údeninu. Bolo by
         bývalo čo ako osožnejšie, keby bol Manuel vložil trochu tej soli úbohému orlíkovi za živa,
         bol by si dával lepší pozor a nevysedával na bučku, kým puška durkne.
   </p>
   <p>
    Neostalo mu druhej slávy, ako tá, že mu kožu rozopäli, keď už bola dobre nasolená
         zdnuka, piadlami, aby ostala rozostretá. Rozopäli ju na dvere vyhne, a kury, kým tam bola,
         bočili veľmi od vyhne. No po smrti čakala ho ešte väčšia sláva. Dostal sa do jedálne domu,
         občianskeho domu, kde je rozopätý v kúte na okrasu s rozšírenými krídlami, nohy trochu
         nabok, pazúry dobre rozšírené, aby sa poznali, že sú tam. Hlava je vypätá dohora. Vyzerá
         temer ako tie orlíky, čo sú na štítoch, iba čo mu chybujú stužky s heslami na nich, jablká
         a žezlá, aby bol pravý kráľovský orol.
   </p>
   <p>
    Takto rozopätý má viac od dvoch metrov šírky. Perá na krídlach sú čierne, ligotavé, i
         chvost je pekný, čierny. Ale na tele má perie premiešané modrastými nečistými fľakmi, ktoré
         ho trochu špatia. No vzdor tomu, ak slnce naň rovno nesvieti, vystavujúc prinápadne
         svetlosti tie fľaky, vyzerá pekne. Dlhé brká v krídlach a vo chvoste sú naozaj skvelé, majú
         tuhý lesk, čo trochu hrá do modra.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2588533" name="ftn.id2588533">
        22
       </a>
       ]
      </sup>
      <span class="emphasis">
       <em>
        leňa dura
       </em>
      </span>
      (zo špan.) — tvrdé drevo
     </p>
    </div>
    <div class="footnote">
     <p>
      <sup>
       [
       <a class="para" href="#id2589095" name="ftn.id2589095">
        23
       </a>
       ]
      </sup>
      <span class="emphasis">
       <em>
        zorzal
       </em>
      </span>
      (špan.) — drozd
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2589510">
       </a>
       11
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Dva body na oblohe. Výjav na bralách nad kalafatmi. Divné postavy vo
            výklenku. Rozhorčenie pána správcu
     </strong>
    </span>
   </p>
   <p>
   </p>
   <p>
    V jednu sobotu, keď motor zatíchol v pajte, ľudia oprali svoje háby, sedeli sme pred
         kaštieľom. Podajedni sme halaškovali, ako z obyčaje; pán správca sedel zo zásady, naučený
         svätiť podvečer soboty, úvod nedele totiž, vnorený všetci viacmenej do nálady sobotňajšej,
         ktorá sa od pána správcu i nás chytila.
   </p>
   <p>
    On bol už preoblečený sviatočne, novooholený. Sedeli sme pred kaštieľom; obdivovali boží
         svet, ktorý sa nám zdal v ten deň veľmi krásny. Bolo teplo, bolo ticho; nebo čisté sťa
         rybie oko. Vzduch sa tuho triasol, keď si hľadel na cerro Frias. Tuším ani v kúte, čo je za
         Pekelnou bránou, v tú chvíľu nevrelo.
   </p>
   <p>
    Pán správca zrazu poukáže prstom dohora. Nebo čisté a modré, skoro do tmava, pod ním
         biele temená velikánov, naokolo pampa šedivá a tichá, a na nebi dva body čierne. Práve len
         čo sa oddelili od snežných štítov, čo tam stoja za Avellanedou, plávajú sem k nám pomaly,
         rovnomerne. Ani nie cele pomaly, lebo už sú nad plesom a o chvíľu sa vznášajú nad našou
         pampou, z tejto strany plesa. Keď nám boli temer nad hlavami, nadišla ich vôľa krúžiť
         naokolo v pekných ohromných kolesách. Spustili sa nižšie; už sú nie body, ale obdivuhodné
         stvorenia, čo nehybne visia, zostupujú, vystupujú, krúžia, kamsi sa ženú sťa strela, a to
         všetko, že ledva poznať, že by pohli krídlom. Čo to budú za stroje, čo vyvinujú toľkú silu,
         rýchlosť temer blesku a bez pohybu?
   </p>
   <p>
    Zas visia nad nami, nehybne, vždy na tom istom mieste, sťaby ich bol priklincoval o
         klenbu neba. Isteže v tej výšave bude ich socať vetrisko, alebo aspoň potískať.
   </p>
   <p>
    Kondory! Králi vzduchu a Cordillery.
   </p>
   <p>
    Čo ich zaujíma, že sa tak dlho zavesili nad nami? Či nás vidia, azda i rozoznávajú? Nás,
         červíkov, prilepených k šírej šedej púšti…
   </p>
   <p>
    Nakochali sme sa pohľadom na tento výjav, ozaj nie každodenný. Zrazu ich prestalo tuná
         zaujímať. Nahli sa na stranu trošičku a širokánskym oblúkom zanikli tam za cerro Buenos
         Aires, kde je dolina, dolu ktorou tečie rio Mitre. Snáď preleteli reťazou Buenos Aires a
         išli pozrieť, čo sa robí okolo Ľadovej rieky a v Cordillere, čo jej je na oboch bokoch.
         Ktovie, či nepreleteli ponad ňu a nezašli dakam ďalej do Chíl, snáď do samej Ultima
         Esperanza.
   </p>
   <p>
    Dlho sme sedeli v tú sobotu pred kaštieľom, vyzerali dohora, lebo oči sa neprestajne ta
         vracali, či sa nebude opakovať veľkolepé divadlo. Kráľ Cordillery! Kto sa mu vyrovná? Je i
         v címeri veľkých, mocných republík, sídli v samej Cordillere.
   </p>
   <p>
    Dnes preletel náhodou ponad pampu, aby sme ho obdivovali aspoň na letení, ale žiaľ, iba
         z nízkosti a hlbokosti, a nie malej: oko nemôže schytiť a rozoznať podrobnosti. Preletí ako
         sen, ako vidina z druhých svetov. Nám ostáva iba obdiv a túžba pokochať sa zas a znova v
         takom pohľade.
   </p>
   <p>
    Tieto vtáky môžeš obdivovať do dobrej vôle vo veľkom zverínci Palerma v Buenos Aires. No
         to sú úbohí väzni, zajatci, čo trávia život v nekonečnej nude a omrzlosti, čakajúc, kedy
         príde smrť vyslobodiť ich z utrpenia. Ich zjav vzbudzuje viac poľutovanie, než obdiv. Máme
         pred sebou väzňov, bárs im je väzenie veľkolepé, krásne pripravené a ozdobené, hodné takých
         hosťov. V ohromnej klietke vysoké bralisko, sieť klietky i ledva pozorovať, skoro by si ju
         nevidel v tej veľkolepej scenérii. Ale sú predsa len väzni; tá sieť, čo sa ledva pozná, tá
         je ich nešťastie, skaza ich života, že je bez cieľa a určenia. Čo osoží, že je to
         veľkolepé, keď chybí, čo je hlavné: vzduch, sloboda a výšava. Chybí vlastne živel, samo
         ústredie života: výšavy a neobsiahle priestranstvá. Ako by to mohla poskytnúť klietka a jej
         veľkolepé zariadenie?
   </p>
   <p>
    Tu na plese som ho videl v jeho pravom živle: vo veľkolepej plavbe pod nebom, ako to
         donáša so sebou jeho prirodzenosť a vrodený pud. Pozorovať taký výjav vzbudzuje už dojem
         cele iný, ktorý mocne účinkuje, spod ktorého sa nikto nemôže vymknúť. I nám, čo sme tam
         boli, alebo aspoň mne ostal dlho pred očima pohľad, čo sme ho videli v tú sobotu, videli
         snáď i druhé razy, vždy takto znízka ako pláva vznešene vzduchom. Raz som ho mohol
         pozorovať zblízka, omnoho lepšie a pozornejšie.
   </p>
   <p>
    Boli sme tiež v to leto na vysokej pampe; prezreli statok, ako sa mu vodí, pašienky,
         čiary, vôbec všetko, čo môže zaujímať majiteľa a správcu podniku. Vracali sme sa nadol
         čiarou, čo sa spúšťa, trhlinou v brale, čo ho máme zľava, keď sa ide od Bajady hore plesom.
         Tou hlbokou rozpuklinou spúšťa sa rieka Calafatov, ktorá v tých mesiacoch, keď sme my
         tadiaľ šli, v lete totiž nie je už ani potok, ale nepatrný jarok. Spúšťali sme sa dolu
         brehmi toho potôčka, veľmi mrcha cestou, vlastne prťami, čo vychodili ovce. Bolo prechodiť
         tu na jednu, tu na druhú stranu jarka; všade sú hlboké výmole, vyžraté vodou; inde bralo
         kolmé ako stena, alebo aspoň grúň príkry, kde ani prť nemá sa kde chytiť, padá temer všade
         ako krov do samého koryta.
   </p>
   <p>
    Z grúňov hneď vyrastá bralo, ktoré trčí kolmo do výšky okolo 700 metrov, roztrhané,
         divoké, miestami podomleté; visí nad priepasťou, sťaby sa hotovilo padnúť a rozsypať sa do
         nej. Hľadiac ta dohora odtiaľto z tejto hĺbky, nebolo mi príjemné predstaviť si, že sme sa
         dneska ráno práve tým bralom poberali na hornú pampu, hoci tamhore sú polianky a pampa. Tá
         iba miestami dá vidieť zo strany túto hroznú priepasť, čo sa otvára pod ňou, na miestach,
         kde sa chodník priblíži čosi lepšie okraju brala.
   </p>
   <p>
    Toto bralo nie je Cordillera, ktorá kde vyčnieva takto do výšavy, stavaná je solídne, z
         jedného kusa, ktorej stavba už ostane naveky, jej základy voda nepodmyje, jej boky
         nerozdrobí ľahko mráz a vlaha. Nieto v nej nikde puklín, ani tých žíl, ktoré nie sú nič
         iného ako pukliny, zalepené blatom, čo pozdejšie stvrdlo a môže sa povedať skamenelo.
         Cordillera je stavba dôkladná, urobená odrazu a trvácne. Toto bralo v porovnaní s prvotnými
         horami, ako je Cordillera, vyzerá skôr tvorenina umelá, ktorá sa urobila nie silami
         neodolateľnými, nadprirodzenými takrečeno, ale vyrástla pomaly, sama od seba. Sila sa
         nahradila pilnosťou, dôvtipom a časom. Toto bralo si prisvojilo všetko, čokoľvek mu padlo
         pod ruku; vzalo si a urobilo súčiastkou svojej veľkosti, aby vypadlo čo väčšie a
         mohutnejšie, hoci i nebude veľa tej solídnosti. Miesto prabrala a žuly upotrebilo na stavbu
         kdejaké kamene, čo sa pritrafili; najviac neveľké mušle, ktorých tu bolo toľko, že sa
         ukladali jedna na druhú, sťa keď sa peniaze červené alebo strieborné skladajú do šúľkov.
         Vidno, nemal kto loviť a jesť mušle, ako v dnešné časy sa lovia, tak i ostali na mieste,
         kde narástli. Mušle sú pozliepané dovedna maltou veľmi nepodarenou. Mala vápna v sebe málo,
         akiste bola len samý piesok a čosi hliny. V tom zle budovanom múre z mäkkých mušlí nájde sa
         tu i tu balvan žuly, sťa keď kuchárka do torty namieša mandlí alebo orechov. Ale i ten
         balvan je vtelený do brala a zlepený s ním tou veľmi zlou maltou.
   </p>
   <p>
    Vôbec toto bralo pôvodom, zložením a spôsobom stavby podobá sa veľmi tým ohromným
         panstvám, ktoré narástli tak, že majiteľ habal, kde čo videl, prikupoval, alebo si
         prisvojil veľké majetky. To všetko hľadí držať dovedna už akokoľvek, aby ostalo na
         potomstvo, nehľadiac na to, že je to majetok zle skutý dovedna: vyzerá zloženina kusov
         nedobre znitovaných, ktoré sa začnú rozsýpať a rozpadávať na prvky, keď taký majetok prejde
         do rúk, čo ho nevedia držať dovedna.
   </p>
   <p>
    Minuli sme boli najhoršie bašty, čo trčia rovno dohora, skoro zo samého jarku, kde bolo
         bralo roztrhnuté a rozčesnuté. Skrútili sme sa okolo neho, vkročili na pampu, čo sa tu
         počína a spúšťa naľavo do plesa a pred nami sa šíri až k Bajade. Skoro pri samej zákrute
         sme zastali. Na brale, čo nám trčí temer nad hlavou, je výčnelok, akoby pavlač, vypučená na
         okrúhlo temer v podobe suda. Vyzerá sťa prilepená o kolmú stenu brala. Na tej pavlači mala
         by byť polianka; na jej okraji je prevesené, sťa čipkované tkanivo, krovie a bylie, ktorým
         bude tá rovinka nebodaj zarastená.
   </p>
   <p>
    Skoro pod samou tou povlačou urobila sa ako výklenok, jama obličkovitej podoby a či vari
         skôr bôba, sťaby si bol ohromný bôb hore poľom vtisol do brala, kým nebolo ešte suché.
         Stala sa tá jama iste tak, že zo steny braliska sa vylúpil a skotúľal dáky kameň takej
         bôbovitej podoby. Bol tiež vmurovaný do brala, kým sa mu malta nerozmrvila a nestratil
         súvis s bralom. Tu sa tiež ukazuje, ako veľkosť zlepená umele a kadejako nemá trvácnosti:
         rozsýpa sa pre pletku v prášok a popol; všetko znaky pominuteľnosti. Mušľa nemôže byť
         materiál trváci; mrví a láme sa ako nič, a ešte keď je pozliepaná jedna s druhou tou
         nesúcou maltou. Príde dážď, bralo nasiakne vodou; prídu mrazy, tá istá voda zmrzne. Pri
         samom mrznutí rozpínavou silou vyvádza pukliny v brale, ktorými ešte ľahšie vniká zas na
         takto rok voda, ktoré sa zas od mrazov rozšíria. Takáto látka nepevná, zle zlepená nemôže
         dlho upútať veľké balvany žuly. Keď sa múr rozmrví a oslabne, malta sa rozmočí a odmäkne, v
         mraze ešte lepšie sa rozmrví; vôbec keď sa taký múr začne sám od seba rúcať a rozsýpať,
         taký závažný balvan stratí svoj podklad a rovnováhu, vylúšti sa z múru, v ktorom bol
         vmurovaný, zrúti sa do priepasti. V boku toho brala, kde bol vtisnutý, ostane jama; tá
         vyzerá skoro ani slepé okno, čo nechávali často na starých domoch. Do nich sa vkladajú tu
         škrine na náradie, napríklad ako vídať v niektorých kuchyniach; neraz i tajne vmurované
         škrine, kde sa držali schované listiny alebo snáď poklady, kým svet išiel inakšie než dnes:
         nedržal svoje kapitály v bankách, ale mal ich radšej v hotovosti, v zlate alebo striebre,
         zakopané v zemi; alebo práve vmurované do starých zámkov.
   </p>
   <p>
    Na samom ráme výklenku, akoby na jeho prahu, vidno tri postavy prihrbené, hlava
         vtiahnutá temer medzi samé plecia; osoby akiste skľúčené starosťami. Snáď sú zamyslené
         hlboko, alebo možno i driemu. Oblečené sú v čiernom rúchu od hlavy do päty, lebo sú vysoko
         odtiaľto, nerozoznať záhybov na ich rúchu. Možno majú len kutňu na sebe; tá nerobí takých
         záhybov mnoho. Možno sú členovia magistrátu a majú na sebe starosvetsky kepeň, čo sa volal
         v tých časiech deák, bol nosený osobnosťami, čo zaujímali verejné úrady a používali
         všeobecnú vážnosť. Sedia s klobúkom, pomknutým snáď tuho do tyla, s hlavou vtiahnutou medzi
         plecia, ruky zastrčené v širokých rukávoch deáka, ako sa to robieva, keď je zima, aby nás
         neoziabalo.
   </p>
   <p>
    Vyzerá, že rokujú medzi sebou dôverne, podávajú si snáď dojmy zo zasadnutia magistrátu,
         čo rozhodoval o dôležitých dielach slávneho mesta. Je len divné to, že osoby tak vážne
         sedia s podtiahnutými nohami. Snáď ich majú nakríž pod sebou ako Turci, keď takto sedia a
         rokujú jeden pri druhom.
   </p>
   <p>
    Sú to postavy vcelku podivné, vycivené akosi, bárs dosť širokých pliec, snáď i veľmi
         širokých, ale dobre zababušené. Bol by ich mohol vystihnúť a znázorniť snáď najlepšie
         svojím štetcom Schwaiger,
    <sup>
     [
     <a class="footnote" href="#ftn.id2589952" name="id2589952">
      24
     </a>
     ]
    </sup>
    ktorý veľmi rád predvádzal na svoje plátna takéto postavy veľmi podivné, neraz
         nepochopiteľné a záhadné.
   </p>
   <p>
    Ak sa tamhore usalašili kvôli výhľadu, veru neschybili. Lepšieho by ho nenašli ani v
         jednom sade pred starosvetskou radnicou. Pod nohami majú veľkolepú kotlinu plesa, s
         ohromnou hladinou vody, čo sa blyští na slnci, rozkladá nadlho a široko k prievozu Santa
         Cruz a na tamtú stranu ku krásnej Leone, ktorej vidno až prievoz skoro a pod ním jej
         mohutné záhyby a zákruty tučnou vegou, kým sa nevleje do plesa.
   </p>
   <p>
    Ale zas i nepríjemnosť pri takom veľkolepom výhľade. Keď vietor potiahne k nám od tých
         troch, čo tam sedia zamyslení a či šepkajú si medzi sebou, zakaždým zaveje nám do nosa
         zápach hnilého mäsa, ako keď je nablízku zdochlina. A má i odkiaľ. Pod bralom a či vlastne
         pod tým výklenkom je na zemi celá hŕba odpadkov, kostí a mäsa, čo popadali odhora: akiste
         odhodky hostín, čo tí tam traja nestrovili, ale jednoducho hádzali z obloka na ulicu. Im
         ten smrad neprekáža ani najmenej v ich rozhovoroch; do takej výšky nemôže ani vystúpiť,
         lebo tam vždy poťahuje vetrík. Okrem toho kde z tej kolmej steny trčí kdejaká hrana alebo
         výčnelok, tá je obielená trusom. Ba i po samých stenách brala vidno biele podlhovaté fľaky,
         akiste trusu, čo nedopadol na úpätie, kde ho je tiež mnoho medzi odpadkami hnilého mäsa,
         ale sa popriliepal o bralo.
   </p>
   <p>
    Tie tri podivné postavy, čo tamhore sedia s podtiahnutými nohami sú kondory. Aj ich, ako
         vidno, najlepšie hľadať, držiac sa za zápachom, ako keď hľadajú dudka; alebo vyzerajúc za
         trusom po zemi, ako robia na našich stranách hájnici a horári, keď číhajú za tetrovom. I on
         necháva také biele fľaky pod svrčinou na ktorej nocúva, bárs nehádže hnilého mäsa na všetky
         strany, aby bolo naokolo, ako okolo dudka. Keď ho vyčíha horár po tých fľakoch, potom mu je
         ľahko ísť na postriežku.
   </p>
   <p>
    Tí traja tamhore ani si nás nevšímali. Sedeli spokojne, sťaby nás tu nebolo.
   </p>
   <p>
    Je to rodinka, ako vidno: rodičia a pri nich nádejný syn. Snáď ešte nedorástol a hádam
         ani nevyletel. Ale vzdor tomu je to rúči zurvalec, zobák má mocný a golier okolo hrdla
         hotový. Vzdor mladosti hlava mu je plešivá, i hrdlo má holé od samého goliera. Rodičia sú
         ohromní, vzdor prihrbenosti poznať, že sú veľkí.
   </p>
   <p>
    Mňa to divadlo, také zriedkavé, tuho priťahovalo ako pozorovateľa. Pozeral som pilne
         dohora, aby mi neušla podrobnosť ani najmenšia. Zriedka sa dostane šťastia môcť obdivovať
         takto zblízka tohto ohromného vtáka, ktorý je naučený ukazovať sa nám iba z výšin. Ale i
         majiteľ sa hlásil k svojmu právu, ozýval sa mocne. Nemohlo by sa povedať, že sa i on dajako
         mimoriadne zaradoval, vyrozumejúc, že má takýchto želiarov, už dobre osadených, na svojom
         podniku. Zabudol v tú chvíľu na pozorovateľské záľuby, na oduševnenie nad veľkolepým
         výhľadom, čo tí tam zhora užívajú temer zadarmo, ktorý my tu zdola iba čo tušíme. Zabudol i
         na to ich držanie, také podivné a trochu smiešne. Robil on medzitým svoj výpočet: koľko ho
         asi stojí vydržiavanie tejto, hoc nie veľmi veľkej rodiny: barancov, jariek, ba snáď i
         oviec. Taký vták spotrebuje mnoho bárs je všade kajken, veľmi sa o ne netrápi. Na tej
         veľkej hŕbe nevidno mnoho peria. Iste mu chutí lepšie dobrá baranina, snáď jahňacina.
   </p>
   <p>
    Pán správca, ktorý hovorí veľmi málo, zato keď čo povie, vysloví vždy jadrne a krátko, i
         teraz riekol iba: „Mater ti taká a taká… Tieto bralá zavadzajú veľmi. Minulej zimy tu na
         rohu bol brloh leónov. Ledva som sa k nim dostal. Starý skočil dolu, ale sa mu nič nestalo.
         Ostatok sa vykántril. Dostal som i starého na strychnín. A teraz zase tieto…“
   </p>
   <p>
    Najväčšmi ho hádam škrelo, že on, ako správca nevedel ničoho do dnešného dňa, že sa mal
         dozvedieť majiteľ práve vtedy, keď i on, o tejto novine. A majiteľ neprechádza tadiaľto
         každý týždeň, alebo i častejšie, najviac ak prejde raz alebo dva razy do roka. Pieklo ho,
         že bol o pomeroch a dejoch, čo sa odohrali v tejto čiastke kampa, práve tak poučený, ako
         majiteľ, ktorý predsa nedrží nos tuná cez celý rok. Nie div, že sa mu vytrhol z hrdla známy
         výkrik rozhorčenia. Ten je bežný v takýchto prípadnostiach, ale nadviazal i druhé úvahy o
         leónoch. Zamĺkol potom a viac nehovoril, ale si rozvrhol plán pre svoju potrebu: ako sa
         postará, aby hostí vykadil čím skôr z tohto bytu.
   </p>
   <p>
    Nič nemohlo vytrhnúť tých tam zo zamyslenosti, ani výkrik pána správcu, ktorý predsa
         nekričí ľahko. My druhí sme už naozaj kričali, hádzali sme i skalky, ktoré, pravda, nemohli
         doletieť ku výklenku, lebo bol privysoko, nadŕdali sme sa, hyškali, ale všetko nadarmo.
         Nedali sa vyduriť a rozšíriť krídla do letu. Sú to hostia, ktorí radi pohodlie, menovite po
         obede. Tam sme sa naťahovali a trápili všakovak bez výsledku. A dobre sa nám stalo: od
         lenivosti ani jeden z nás nemá zbroje pri sebe. Výstrel z pušky alebo aspoň z revolvera bol
         by im iste prebral driemoty. A ktovie, či by bolo bývalo treba strieľať. Tento vták, akiste
         ako i druhé na plese, má dobrých zprávodajov. Tí mu dajú znať, či cestovateľ má pri sebe
         zbroj alebo nosí len dlhý nôž, ako pán správca, za pásom, alebo práve žabykláč, ako my
         obyčajní cestovatelia. Kajkeny a kačice cele inakšie sa držia, keď sa blížiš s dobrou
         puškou, bárs i nestrieľaš najlepšie, než keď máš prázdne ruky. Ak máš pušku, berú sa na
         krídla a nevyčkajú; ak jej nemáš, ani si ťa nevšimnú.
   </p>
   <p>
    No pánu správcu táto chladnokrvnosť jeho želiarov ešte väčšmi popchla, zastrájal sa im,
         koval plány, ako sa vyvŕši.
   </p>
   <p>
    Čo im urobil, to už nepatrí sem; iba toľko viem, že keď sme šli tadiaľto na takto rok,
         už tých hostí tu nebolo. Výklenok bol prázdny.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2589952" name="ftn.id2589952">
        24
       </a>
       ]
      </sup>
      <span class="emphasis">
       <em>
        Schwaiger
       </em>
      </span>
      — Hanuš Schwaiger (1854 — 1912), český maliar,
               figuralista.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2590181">
       </a>
       12
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Praobyvateľ pampy, čo škrečí, ale keď koná, vie i mlčať. Iný, ktorý
            je na vyhynutí. Druhý, čo je veľmi zvedavý. Ako guanako zneuctí nepriateľa. Jeden-druhý,
            ako vie zahnať smelých a neohrozených
     </strong>
    </span>
   </p>
   <p>
   </p>
   <p>
    Z divých zverov je výber ešte menší, než z vtáctva. Divá mačka, čo sa tu tak volá, nie
         je vlastne nič iného ako mačka domáca, ktorá sa dala poza bučky. Ostatne tento slobodný
         život nie je pre ňu ani výhoda, ani výhra. Na podniku by jej bolo omnoho lepšie vylizovať
         misy a taniere a vylihovať za sporákom, než túlať sa nič po nič po pampe. Nech si nik
         nemyslí, že je to divá mačka s tigrovanou kožou, veľkosti hodného ovčiarskeho psa, s
         krásnym dlhým chvostom, ktorá sa podoberie na srnu, keď na to príde, postaví sa i človeku
         bez váhania, ba i poľovníkovi s puškou. Je toto mačka veľmi neškodná, ktorá utiekla z domu
         a usalašila sa jednoducho v poli alebo hore.
   </p>
   <p>
    Tak sa ľahko môže prihodiť, že i ošípaná sa dá takto poza bučky. Na podniku sa držia
         svine; ak sa nedá na ne pozor, tiež ľahko zbedzgajú do kampa. Nájdu i tam dosť všetkého, čo
         im treba: zeme, kde môžu ryť, mäsa tiež nechybí. Zdochnutého statku vždy sa nájde v kampe.
         Videl som raz prasa, čo bolo utieklo z podniku a nedalo sa privábiť k domom. Na slobode sa
         cítilo lepšie a bezpečnejšie než pri domoch. Hádam i dopočulo čosi, čo sa ošípaným stáva,
         keď nadídu prvé väčšie mrazy, kde bravom, ak sú vytučené ako-tak, už nieto bezpečnosti.
   </p>
   <p>
    V bralách, ale i v kampe, kde je čosi viac kriakov, alebo v stranách trochu kamenitých,
         podvečer sa ozýva akési smiešne štekanie, ako keď sa neveľký pes rozpajedí a počne
         odhrýzať. Netušil som ani, čo je to za občan, čo vystrája taký rákoš nič po nič, kým som ho
         nezazrel raz pred domom, pred jeho domom totiž, škrečať a ceriť zuby zúrive, sám neviem
         povedať, či na mňa, či na niekoho druhého.
   </p>
   <p>
    Bol v stráni pri jednej skale a tam sa tak rozhadzoval. Pošiel som k nemu a on vbehol do
         domu, vlastne do diery, čo bola hneď pri skale. Ktovie, kto ju vyhrabal. Dosť ľahko, že
         staviteľ bol on sám: lišiak totiž, alebo jeho predkovia, po ktorých ju možno zdedil. Tento
         zbabelec, veľmi maličký, robí veľký škrek pre najmenšiu pletku, menovite keď sa mu blížiš k
         domu. Keby zdolel, koľký je v ňom srd, ľahko by na kusy podriapal každého, kto sa mu
         priblížil. Pred večerom tiež v mesačné noci, čuť ho takto škrečať veľmi často.
   </p>
   <p>
    Sú to líšky veľmi malé. Ponášajú sa veľmi na naše, čo do farby, postavy, ba i držania.
         Vezmúc do povahy ohromné rozmery Patagónie, zadivíš sa, ako mohla pristať taká veľká
         krajina na túto malú líšku. Jej rozsiahlosti by bola skôr zodpovedala veľká, mocná, na
         ktorej už máš čo vidieť. Líška Ohňovej zeme je hneď väčšia, temer dvoje toľká. V krajoch
         stredných Chíl sú líšky ešte väčšie; dosť ľahko väčšie, než na našich stranách. Ináče to sú
         len mienky a dojmy; merať ich nik nemeral, ani túto, ani našu. Porovnávať nie je ľahko, keď
         si ich videl iba zbežne, i to na diaľku, jednu tuná včera a druhú na druhom konci sveta
         pred mnoho rokmi. V takom odhadovaní nie je ťažko pomýliť sa. Veľkosť, čo sa ukazuje na
         líškach stredných a severných Chíl, môže byť i zdanlivá a klamná; majú nohy privysoké,
         menovite predné. Ponášajú sa postavou trochu na hyenu.
   </p>
   <p>
    Táto patagónska má nožičky veľmi krátke, drobčí na nich veľmi zručne, ale cvalu konského
         nevydrží ani zďaleka. Kôň by ju dohonil chytro, jazdec by ju mohol lapiť; no ona obyčajne
         nájde v blízkosti dieru alebo druhý úkryt, kde môže ušmyknúť v takej núdzi.
   </p>
   <p>
    Bárs je malý tento dravec, je veľmi obhoditý a pilný. Robí, čo môže, aby kamp bol čistý
         od všakových záškodníkov a neužitočných príživníkov: napríklad od vtáctva. Je maličký, na
         svoje vydržiavame nepotrebuje mnoho. Starú urastenú kajkenu sotva by on mohol popratať
         odrazu, a čo by sa i namáhal. Ale zato je on prieberčivý. Najradšej vari on len kurčatá;
         rád sa nanosí do kurníka, keď môže. Kde sa raz nanosí, neodíde, kým neschladí hnev dokonale
         a nepodrhne všetko, čo tam napopácka. On pracuje kvôli práci, lebo prácu svoju rád; dá sa
         do nej, keď sa zavdá príležitosť. Môže byť sýty, ale ak napopácka na hydinu, dá sa hneď do
         nej. Neodpustí ani kurám, kačiciam; číha i na kajkeny. Vajcia sa mu veľmi páčia a vyjedá
         ich tak, bez príprav, surové, len nech sa k nim dostane. Čo nevládze užiť, aspoň porozbíja.
         I v tom dosvedčuje, že pracuje nie z prinútenosti, pracuje a ustáva sa iba kvôli záľube k
         práci.
   </p>
   <p>
    Je to, ako vidíme, veľký hájnik majiteľa: jeho priaznivec, napomáhateľ jeho záujmov
         všade, kde môže. V tom ohľade sa temer vyrovná prievozníkovi na Leone, bárs ťažko povedať,
         či prievozník robí, čo robí, z nezištnosti ako líška; pracuje a ustáva sa iba k vôli záľube
         k práci.
   </p>
   <p>
    Že sa tu i tu zatára i do kurníka, bolo by vari najlepšie ani nespomínať, berúc do
         ohľadu zásluhy, ktoré má o podnik. Čistí ho od kajken, kačíc a čajok. So suchým i surové
         zhorí: v náhlivosti nevyberá, čistí ho i od karrančov, lebo ničí ich vajcia tiež, keď môže,
         bárs by mal mať na ne ohľad v záujme dobrej veci. Menším vtáčatám tiež neodpustí; je dravec
         malý, ale veľmi ukrutný. Čím menší, tým viac v ňom zlosti. Darmo mu mať za zlé, vtáctvu on
         neodpustí, čo by bolo aké.
   </p>
   <p>
    Malá postava nie mu je na škodu, skôr vari na osoh, pri jeho poľovačkách. Videl som ho
         raz, ako sa pomaly a opatrne vliekol k potôčku, kde sa boli zišli kajkeny a kačice hneď
         zavčas rána. Prikradol sa k nim cele majstrovsky, kryjúc sa za kriaky, hrudy, ba i skaly.
         Nebolo badať ničoho, iba čo bolo čuť onedlho škrek od zdesenia a ľaku. Kŕdeľ vyletel vzdor
         veľkému umeniu lišiaka celý. Lišiak ostal pri potôčku sám, iba čo mal perie z chvosta tej
         kajkeny medzi zubmi. No vždy sa hádam ani to nepridá, aby sa mu vytrhla korisť nič po nič
         spomedzi samých zubov, nestratiac pritom ničoho, iba perie z chvosta.
   </p>
   <p>
    Majitelia by urobili dobre, keby bránili a podporovali tohto svojho hájnika. On im škody
         nerobí, iba čo dakedy zablúdi im do toho kurníka. A boli predsa nevšímaví a nevďační: dali
         naň chlapom poľovať, nič pre iné, ako pre jeho kožku, ktorá má pomerne veľmi dobrú cenu. A
         škoda kántriť kvôli samej kožke dravca, čo háji kamp od darmožrútov a záškodníkov. No
         pozdejšie sa predsa len dovtípili i majitelia: začali ho ochraňovať a zastávať.
   </p>
   <p>
    A v tom zas oni budú mať osoh najväčší. Na ich kampy sa blíži veľká pohroma, väčšia než
         všetky, čo ho dosial zastihli; táto, keď raz príde, už ostane naveky ako stály hosť.
   </p>
   <p>
    Je to záplava zajacov, ktorá sa blíži na tieto strany a nie je ďaleko.
   </p>
   <p>
    Kde sa vzali zajace na týchto stranách? Tak sa treba spýtať, lebo skutočne dosiaľ
         zajacov nebolo v Patagónii. Patagónia sa i bez nich zaobchodila nie najhoršie. Treba
         výslovne podotknúť, že zajac je prisťahovalec v Patagónii, ako ovca napríklad, alebo krava.
         Bol sem nasťahovaný, vlastne dovezený z druhých strán, aby zaplnil citlivú medzeru a
         vykonal svoju úlohu.
   </p>
   <p>
    Akýsi pán v okolí Ultima Esperanza bol sa počal nudiť v kampe. Život v kampe sa
         predstaví snáď jednotvárnym, menovite v prvé časy, kým osoba, čo sa v ňom ocitla trochu naň
         neprivykne a nenájde, čo ju môže zaujímať. Tak ten pán, aby bolo zábavy a kratochvíle
         trochu, doniesol odkiaľsi rodinu poľných zajacov, osadil ju tam kdesi v blízkosti, že bude
         mať na čo zapoľovať v prázdnych chvíľach, ak sa totiž táto divina bude chcieť udomácniť tak
         ďaleko na juhu. Okrem zábavy poskytla by i znamenitú pečienku. Prôba nedá nikam, táto sa
         vydarila skvele. Zajace sa počali potešiteľne vzmáhať a množiť; bolo naozaj na čo si
         zapoľovať.
   </p>
   <p>
    Bola chyba v tom, že pokus vypadol priskvele. Zajacov sa naliahlo primoc. Tým, čo sa im
         zažiadalo poľovačky a zajačej pečienky, zunovalo sa naostatok i poľovať toľko. Zajačina sa
         tiež prije, keď sa jedáva častejšie a snáď i primnoho dakedy. Vieme, čo sa stalo Izraelským
         na púšti, a to neboli zajace, ale prepelice,
    <sup>
     [
     <a class="footnote" href="#ftn.id2590520" name="id2590520">
      25
     </a>
     ]
    </sup>
    pečienka ešte chutnejšia, než zajačia. Čím viac bolo zajacov, tým sa stávali
         zjavom všednejším. Nikomu sa nesladilo ísť poľovať na zvera, ktorého si mal za každým
         kriakom. Zajace sa uspokojili s podnebím, udomácnili sa a začali sa množiť dľa svojich
         zákonov, čo vychodí hneď podľa progresie na veľké čísla. Dosť skoro im nebolo miesta
         nadostač v kraji, kde ich pôvodne boli osadili; bolo treba sa potískať do druhých chotárov,
         do susedných. Množenie už išlo chytrejšie, paše sa vyhľadáva mnoho: toto potískanie,
         zaberanie nových území počalo ísť veľmi riadne a metodicky, dávajúc každý deň nové a nové
         územia pod pašu zajacom.
   </p>
   <p>
    Na štastie Patagónia je veľká, prejde rôčkov, kým ju zaplavia celú a osvoja, nieto sa čo
         ľakať a znepokojovať. Medzitým na tejto ceste už sa priblížili k plesu. Nezbýva im, ako
         prejsť pohraničnú čiaru Centinely do zvariakového poľa, pleso bude mať o jedného hosťa viac
         z ríše živočíchov; prvý hosť, ako vieme, bol z ríše rastlín: bodliak, ktorý sa práve na tej
         čiare začal udomácňovať a šíriť. Obom tým hosťom bude na plese veľmi dobre.
   </p>
   <p>
    Čaká na líšku veľmi dôležitá robota, nové povinnosti, v ktorých nebude smieť ochabovať.
         Ak je líšok mnoho, zajacov je omnoho viac. Ľažú sa často, dorastajú rýchlo; líškam ani
         ovciam nedajú sa dohoniť. Snáď ani samým myšiam.
   </p>
   <p>
    Jelene na týchto stranách nie sú tak časté, ako v starých časoch. Málokto na ne poľuje,
         hynú akosi samy od seba. Nemôžu najskôr vydržať blízkosť ľudí, ich divných obyčají a
         ustanovizní. Najväčšmi im snáď prekážajú ploty; snáď ich mýli i druhý statok, ktorý tiež
         spotrebuje mnoho paše a práve najlepšej. Jelene sa síce znášajú cele dobre so statkom,
         najmä s ovcami, pomiešajú sa i medzi ne, ale nebudú sa im páčiť psy, ktoré zavracajú
         statok, ale sa i rady zabávajú honbou a strašením bezbranných jeleňov, keď ich nájdu.
         Radšej sa utiahnu do hôr, kde je leňa dura, kde leňa dura chybí, tam sa dosť namrú hlady v
         zime. Na miestach, kam ho vytisli nové ustanovizne a pomery, je i leónov dosť hodne, tie
         ich tiež kynožia, viac hádam než iný statok, čo je dolu, v otvorených kampoch.
   </p>
   <p>
    Guanako je iných náhľadov než jeleň. On radšej pampu, otvorené pole, voľné
         priestranstvá. Ešte i dnes ho vidno v kŕdľoch, hoc nie tak veľkých, ako boli kedysi,
         preháňať sa po pampe, pravda, už iba po vysokej. Nízkej sa i on stráni; nie že by mu bola
         proti vôli, ale preto, že je tam viac ľudí a tí mu nežičia. On to cíti a vidí a skusuje.
         Tie pevné ploty s bodľavým drôtom hore najviac sú upletené jemu naprotiveň.
   </p>
   <p>
    No i dolu sa zatára vzdor tomu. Majiteľ niekedy to trpí, azda ako okrasu svojho kampa,
         snáď z úcty k nemu, že je pozostatok starých obyvateľov, čo zapĺňali kedysi tieto kampy.
         Tie, čo sa spustili dolu, privykli na ľudí, vžili sa dosť dobre do nových pomerov. Vídajú
         často í ľudí na koňoch, keď majú napríklad v kampe robotu, keď sa vymetajú kampy. Taký
         guanako utkvie neraz v čriede, medzi ovcami, čo ženú chlapi pred sebou, ale keď príde na
         lámanie chleba, vie sa stratiť, vrátiť sa, odkiaľ prišiel. Do korrala sa on nedá nahnať.
         Naostatok čo by tam i robil: ani sa nestrihá, ani sa neznačí. Kúpeľa tiež nepotrebuje,
         prašina a iné také choroby sa jeho nechytajú.
   </p>
   <p>
    Drží sa najviac v skupinách, ale nie veľkých; len dakoľko rodín dovedna. Guanaka má
         každého leta mladé, dakedy blizny ako ovca. Guanako sa drží kerencie veľmi húževnato.
         Večerom sa vracia vždy na to isté miesto, čo si dávno vybral: obyčajne niekde v zátiší, kde
         je i trochu sucho. Také miesto sa časom prehĺbi, naplní sa trusom, ktorý je temer ako ovčí;
         brloh taký vyzerá naveľa akoby stajňa, čo je vystlaná na mäkko.
   </p>
   <p>
    Neraz, keď sme chodili po vyšných kampoch, čo sú nad bralami okolo Kalafatov, pri
         prezeraní ohradenia, pri zháňaní statku obyčajne sme vídali mnoho brlohov guanakových.
   </p>
   <p>
    Táto pampa je veľmi priestranná, šíri sa naďaleko, iba od juhu je ohradená reťazou
         Cordillery, čo sa spúšťa k Ultima Esperanza. V nej sú samé kopce a údolia, pre ne iste
         nevídať mnoho guanakov, keď sa tadiaľto prechádzaš. Neraz sme išli na juh, vysoko, kam sa
         pampa dvíha už hodne dohora, temer k samej hraničnej čiare, po úpätie Cordillery.
   </p>
   <p>
    Raz na takej prehliadke prišli sme boli tiež tahore. Bolo už poludnie, hádam bolo i
         minulo, keď sme zosadli na jednej lúčke pri studničke. Voda vyvierala tuhým prúdom; tvoril
         sa ako pupok na hladine, kde miešala drobný piesok, čistý a jednakého zrna, sťaby ho bol
         naosieval. Mal sa i kde prečistiť, keď taká je jeho robota, že s tou vodou vystupuje, dolu
         tým pupkom sa vracia na dno. Ale prúd ho zase chytá do tanca a nesie dohora. To bude jeho
         úloha, tak sa zdá, i naďalej, kým sa nestane dačo, čo by mohlo vode dať iný smer, pokaziť
         tento malý vodometík. Dosť by bolo, nech by kôň stúpil do studničky a pritisol kopytom
         žriedlo, aby si voda bola prinútená hľadať inú cestu a vymýšľať dáku novú hru.
   </p>
   <p>
    Tu sme sa zložili, že budeme obedovať. Mali sme sebou hodný čerstvý bocheň chleba a
         stehno baraniny, čo upiekol majster, našpikované trochu cesnakom a slaninou, na túto našu
         cestu; dal nám vložiť do malety, keď sme sa mali hýbať dnes ráno. Je podnik, ku ktorému
         patria tieto kampy až temer po hraničnú čiaru, je vystavený pod samým skoro bralom, akoby v
         jeho záštite. Je trochu odlúčený od sveta; vyzerá, sťaby driemal, je od hradskej na dve-tri
         strelenia. Nad bralom má viac kampa, než tamdolu, ale ho tamdolu vystavili, aby bol
         bližšie, kde statok zimuje.
   </p>
   <p>
    Bárs je trochu ako osamelý, takto je príjemný; je na ňom vždy tichosť akosi sviatočná. V
         lete, keď vietor neduje, je trochu už horšie: odkiaľsi prídu komáre a domŕzajú, lebo sú
         veľmi dotieravé a potuteľné. V také dni obyčajne, aby sme sa vyhli takej oštare a mali
         trochu pokoja, pobrali sme sa neraz do horného kampa. Komáre sa v ňom nikdy neukazujú.
         Cesta bralom, hoci veľmi pekná, po chodníkoch i strmých a zase po lúčinách s pohľadom do
         hlbokej priepasti, kde tečie jarok Calafatov, je nám príjemná, bárs miestami trochu
         rozčuľuje pre pohľad zboku; ale komárom, tak sa zdá, už sa vonkoncom nepáči, nikdy ju
         nerobia. A možno im je tam nielen privysoko, ale i trochu chladno. I keď nieto vetra,
         horúčavy tu nikdy nebýva.
   </p>
   <p>
    Odpočinuli sme si na tom peknom mieste pri veselej studničke a na žltom kvietí. Dali sme
         i koňom slobody: vyňali sme im zubadlá, aby sa mohli popásať. Bola tu už tráva mäkká a
         kvetnatá, ako hocikde u nás na dobrej lúke; keby len kvietie bolo trochu rozmanitejšie a
         nie všetko žlté.
   </p>
   <p>
    Sediac tak a zhovárajúc sa, pridalo sa nám obzrieť, a tu vidíme, že sme obkľúčení. Zo
         všetkých strán, kdekoľvek bol kopec alebo briežok, spoza každého vyzerala na nás hlava
         guanaka. Stáli tie hlavy nehybne, sťa zakliate; oči obrátené k nám, tak pozorne, že sme sa
         cítili nepohodlne pod tým pohľadom. Keď sme vysadli zase a vystúpili na najbližší kopec, za
         ním sme dolapili kŕdlik guanakov, ako zaberá. Bol sa trochu oneskoril, nemohol sa skryť za
         kopec, prv než sme vystúpili dohora. Druhí strážcovia, čo stáli na druhých stranách za
         kopcami, každý so svojím kŕdľom, vyšli spoza kopcov, keď sme sa pohli; stoja a pozerajú, čo
         my to ideme robiť. Keď sme podišli trochu ďalej, kŕdliky sa spojili, a ktovie, čo už potom
         robili na tom mieste, kde sme obedovali.
   </p>
   <p>
    Nie je vec veľmi zriedkavá vidieť i na podnikoch tieto divné zvieratá cele udomácnené. V
         každom skoro dome v kampe majú pštrosa, čo si chodí po dvore sťa naše morky, inde majú
         kajkeny, ktoré sa veľmi radi vodia s kurami a husami, ale sú krotkejšie a prítulnejšie než
         kury. Dakde majú krotkého guanaka. Na jednom podniku mali guanaku dobre odrastenú; chodila
         cele voľne po dvore, ba mala prístup i do kaštieľa. Mala svoju ohradu, z ktorej by nebola
         mala vlastne vyjsť, ale ona sa vykradla, ak neboli dvercia zatvorené.
   </p>
   <p>
    Keď som raz vošiel do dvora toho podniku, bola práve v svojej ohrade. Môj zjav, ako bolo
         pozorovať, rozčúlil ju veľmi; začala behať okolo plota, dvíhať sa na zadné nohy, sťaby
         hľadala, či by nemohla kadiaľ vyjsť na slobodu. Mne sa videlo, bola by rada ísť ku mne,
         pritrieť sa hádam, alebo ma snáď privítať. Vidiac, že si to toľme žiada, priblížil som sa
         ja k plotu, obzeral si pozorne štíhle a trochu smiešne zviera. Stalo si rovno proti mne z
         druhej strany plota. Zazreli ma na šťastie od domu a začali ma volať veľmi naliehave. Ja
         som poodstúpil čosi od plota a vtom už guanaka vypľula do mňa plnou papuľou. Šťastie, že ma
         netrafila, lebo som sa uhol. Z domu ma tiež zvali preto, aby odstúpil od plota; šípili, čo
         by mi guanaka urobila, keby tam ostal. Potom som si už i ja vysvetlil, čo to bolo, keď som
         bol stál pri plote a guanaka v tom behaní okolo plota, i keď predo mnou stála, neprestajne
         čosi prežúvala ako močkár, keď má svoju močku v ústach, prehadzuje ju v ústach z jednej
         strany na druhú. Ona už vtedy hotovila mi prekvapenie; snáď číhala, kedy sa jej lepšie
         priblížim. Bolo hodne toho, peny i sliny, čo prihotovila. Nebolo by moc hodno, keby to bol
         dostal všetko do tváre a po šatách.
   </p>
   <p>
    A naostatok nemali by sme jej mať toľme za zle, čo mala za lubom, hoci by to bolo trochu
         nešetrné a nesvedčné. Tá slina je vlastne jej zbraň jediná, jediný spôsob, ako vyjadriť, čo
         myslí o takých hosťoch v pampe. Kto dostane všetko to do tváre, čo ona nažuje, má čo
         vytierať oči, kým sa bude môcť vynájsť a rozhľadieť, kde je.
   </p>
   <p>
    Konečne je to len jednoduché napľutie do tváre; výkon a či výčin, ktorý sa stáva niekedy
         i v lepšej spoločnosti. Dakedy tá slina ani nedopadne, kam mala padnúť. Indy ak dopadne,
         ten, na koho padla, najskôr ju bude musieť sám utrieť a ísť svojou cestou. Ostatne nie je
         najhoršie, čo ťa môže zájsť, ak ťa opľuje taký guanako. Na pampe môže ťa všeličo horšieho
         potkať, než takéto opľutie, a čo by i potrafilo, kde malo potrafiť.
   </p>
   <p>
    Už netreba okolkovať dlho a chodiť okolo veci, ako mačka okolo horúcej kaše, váhať a
         odkladať, keď sme už raz nadhodili niečo, čo by sa mohlo stať horšieho, než to opľutie;
         najlepšie bude vysvetliť, čo je vlastne vo veci. Lebo teraz váhať, či vyjaviť vec, alebo ju
         zatušiť, bolo by vari neskoro, keď sme ju začali raz spomínať.
   </p>
   <p>
    Nectí bohvieako tých, čo sa jej dopúšťajú; nestavia do priaznivého svetla ostatných
         praobyvateľov pampy, ktorí síce zato nemôžu, keď sa im podajedni susedia nevedia držať, ako
         by patrilo, vzdor tomu, tak alebo tak, musia sa i oni trochu za nich hanbiť. Po takom úvode
         zas vec hľadieť zatušiť bolo by tiež nie najlepšie: za takým privýrazným zamlčaním mohlo by
         sa rozrásť podozrenie na veci horšie ešte, než sú v samej skutočnosti. Ináče je to už vec
         priverejná; každý počul o nej, kto bol raz-dva na pampe. Vyjde najavo sama od seba,
         roztrúbi sa po svete, prifarbí a pozohýňa; môže vyvolať ešte horší dojem, než v skutočnosti
         je. Povážiac vec na všetky strany, vychodí, že azda najlepšie bude nepritajovať a
         neokrášľovať, ale rozpovedať úprimne, čo a ako veci stoja.
   </p>
   <p>
    Týče sa to, čo by bolo tu zdeliť o činge, praobyvateľovi pampy. Zver tiež podivný, v
         istom ohľade smiešny, ako skoro všetky tu na pampe. Každý má čo-to nápadného, už či v
         zovňajšku a či vo vystupovaní, alebo aspoň takého, čo sa nám môže zdať smiešnym, nám, čo
         sme po prvý raz tuná.
   </p>
   <p>
    I činge je zovňajškom dosť smiešna. Má nohy veľmi nízke, krátke totiž, vzdor tomu, že je
         telo veľmi huňaté, i dosť objemné, i dlhé. Toto dlhé a závažné telo vyníma sa až samo od
         seba smiešne na takých krátkych nohách. Na nôžkach má labky, na nich pazúriky, asi ako
         líška, nie najostrejšie síce, ale vždy zbavia pri tej robote, čo majú vykonávať. Hlava jej
         je tľapkavá a úzka, skoro by povedal, že sa ponáša na hlavu kačice, iba že táto sa končí
         pridlhým tým zobákom a vychádza ani v lopatu. Huňa mu je dobrá, i hustá i mäkká; bude v nej
         nežiaľ bývať a vylihovať napríklad v zime, keď začne dobre priťahovať. Srsť je vcelku
         farbou ako pampa, iba že je čosi temnejšia, hrajúc do oceľova, ale dolu chrbtom ide až do
         vrchchvosta široký, veľmi čierny pás, pri ňom z oboch strán úzke biele pásiky. Sťaby tie
         šnúry, čo v daktorých krajoch nosia chlapi, najviac, pravda, mládenci, dolu nohavicou. Ten
         pás ide dolu chrbtovou kosťou samým prostriedkom a delí čingu na dve rovné polovice, sťa
         keď mäsiar rozdelí sekerou dolu chrbtovou kosťou teľa alebo škopca.
   </p>
   <p>
    Na pampe ju stretnúť často. Prvé razy, keď ju vidíte a zbežne, ako bežká na krátkych
         nôžkach, ktorých spod tej hune nevidno, ťahajúc chvost za sebou, ktorý je tľapkavý a veľmi
         široký, bude sa vám zdať, že sa to čosi kotúľa a nejde pomedzi chlpy trávy po uzučkých
         chodníčkoch. Keď ju začnete naháňať, beží usilovne, koľko od nej vystane. Ale keď raz
         nahliadne, že je už darmo, že vám neutečie, nenamáha sa nič po nič. Odrazu zastane. A
         zastane na smiešny spôsob, asi ako tá loď, čo nás prevážala na rio Santa Cruz a keď nás
         mala vysadiť na breh. I činge sa obráti zadkom k divákovi, keď raz zastane, podvihne dlhý
         chvost rovno dohora, ktorý v tej polohe zdá sa skoro ako vejár dlhý, nie veľmi široký. Keď
         ju skúsený gauč zazrie v tejto polohe, nerozmýšľa mnoho; obráti koňa, čo môže rezkejšie,
         radšej sa utiahne alebo cofne, a neraz i utečie, len aby bol čím ďalej od nej.
   </p>
   <p>
    Je ich mnoho smelých a neohrozených, neboja sa ničoho, a predsa, keď ju zazrú tak
         obrátenú, zvrtnú sa nakrátko a zutekajú pred ňou. Ak si kto nedá pozor, nevšimol si
         zvieraťa, že naň ide, alebo ak je v spoločnosti niekto, kto neslýchal o ňom a nepozná mu
         obyčaje, neskúsený totiž, ten nezastane a nevráti sa: neskúsenosť má vždy istý náter
         neohroženosti, hlúpo vyčkáva, alebo sa práve rúti do nebezpečia. A práve v taký čas činge
         mu striekne do tváre a po šatách smradľavej šťavy, ktorú vylučuje a ktorej má vždy na
         sklade v mieškoch, čo ústia práve na tej strane tela, ktorou sa tak zručne obráti, keď sa
         koho zľakne, alebo keď koho chce zahnať.
   </p>
   <p>
    Ešte je vari horšie, ak komu padne tej šťavy na šaty. Nie div, že každý hľadí vyhnúť,
         aby ho čo takého nezašlo, čo by ho iste neminulo, keď sa raz činge postaví na útok,
         číhajúc, aby tá vylúčenina padla, kde má dopadnúť. Málokedy chybí ona svoj cieľ pri tomto
         výkone.
   </p>
   <p>
    Smrad tejto šťavy je veľmi tuhý a nepríjemný, že ich je málo, čo ho znesú. Ak jej čo
         padlo na šaty, radšej sa zvlečie hneď, komu sa to stalo, a pohodí šaty na pampe, lebo kto
         ich nechá na sebe, nosí smradľavé výpary a rozširuje ich všade, kde sa pohne. Taká osoba,
         ktorá vláči ten smrad so sebou, nemôže sa ukázať v slušnej spoločnosti; trvá týždne, kým
         ten smrad pomaly vytuchne. Gauči v tej biede si poradia tak, že také šaty zakopú do zeme
         aspoň na týždeň. Matka zem vytiahne po troche i tento prenikavý zápach. Neostane po ňom
         stopy, ibaže ostane zas v šatstve zápach stuchliny, čo zem, ako na zámenu, udelí šatám.
   </p>
   <p>
    Týchto zvierat je hodne na kampe; nerád ich nikto loví, radšej sa im vyhne. Ináč je to
         zviera užitočné. Jeho kožka sa predáva dosť dobre, iba že kto ju derie, nech si dáva pozor,
         aby ju nezanečistil smradľavou šťavou pri zdieraní. No i tieto kože podrobujú sa pochovaniu
         na niekoľko dní, aby vyšiel z nich smrad, ktorý na nich vždy ostáva viac-menej vzdor
         obozretnosti. Pokrývky z nich sú teplé a dosť ťažké, veľmi dobré v zime; vyzerajú pestré s
         tými šnúrami, ale nie sú príjemné ako guanakove. Vždy sa ti bude zdať, keď si do nich
         ľahneš, že páchnu niečím nepríjemným. Je tomu dojmu na vine mnoho ráz i predsudok a
         predpojatosť.
   </p>
   <p>
    Neloví sa ich toľko, koľko by sa ich mohlo loviť. Bolo by i škoda kántriť zvieratá
         užitočné a potrebné. Činge je ešte pilnejšia v robote než líška v kynožení vtáctva. Nemá
         obratnosti a rýchlosti v pohybovaní ako ona, ale má silu a húževnatosť; môže stroviť viac
         mäsa a vajec, v práci má tiež viacej poriadku. Lipne veľmi za hniezdami, kutá za vajcami. V
         tom ohľade činge vykazuje veľké výsledky, máločo menšie, než ten gauč na druhej strane.
   </p>
   <p>
    Má svoju dieru do zeme najviac v úbočiach suchopárnych, kde sa vidia pomedzi trávu všade
         jej úzke chodníčky a zaráža zďaleka zápach činge z toho miesta. Nebojí sa nasťahovať ani
         pod budovy, ktoré stoja ani klietka na nevysokých klátikoch, ak sú z ľahkého materiálu.
         Nebýva sa v takom dome veľmi pohodlne. Vzduch v ňom upomína na čingu s chvostom zdvihnutým
         dohora.
   </p>
   <p>
    Ostatne tá látka, čo drží v mieškoch, je výrobok tela, ako sú i výpotky druhých
         živočíchov, ba i samého človeka. Veď i on roznáša svoj zápach, kamkoľvek sa obráti. Je
         svetový občan; môže bývať, kde chce, ale ovzdušie, čo dýcha, ostane vždy ovzdušie jeho
         plemena a jeho domova. Vieme, že zápach niektorých plemien a národov je tuhý a
         charakteristický pre celé plemeno; nedá sa zahlušiť kúpeľmi, ba ani vodičkami.
   </p>
   <p>
    S čingou by mohol závodiť, čo sa tyče toho výpotku, náš tchor. I on má miešky na tom
         istom mieste, kde činge. Ale tchor nevie upotrebovať svoju zbraň tak obratne ako činge. Keď
         ju upotrebí, obyčajne je už pozde: sebe neosoží a kožu iba bez poriadku zašpiní. On vypúšťa
         tú šťavu vari iba vtedy, keď mu je smrť hotová. Keby ho lovec v taký čas i vypustil alebo
         pohodil, sloboda by mu už málo osožila; prišla by pozde ako milosť tomu, ktorý už visí na
         šibenici.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2590520" name="ftn.id2590520">
        25
       </a>
       ]
      </sup>
      <span class="emphasis">
       <em>
        Zajačina sa tiež prije… Vieme, čo sa stalo Izraelským na púšti, a to
                  neboli zajace, ale prepelice
       </em>
      </span>
      — podľa Starého zákona Židia, keď ich
               vyviedol Mojžiš z Egypta, reptali, že sa nemôžu najesť mäsa. Boh im zoslal nekonečné
               množstvo prepelíc, ale za reptanie ich potrestal.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2591200">
       </a>
       13
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      O leónovi a jeho cestách, výčinoch a násilí. Príhoda v Cordillere a
            koža leóna. Iní, čo zmýlili povolanie. Ľahkomyseľný Pepe. Veľký odrodilec Luka a jeho
            trest
     </strong>
    </span>
   </p>
   <p>
   </p>
   <p>
    Na týchto stranách sa zdržuje i león.
   </p>
   <p>
    Je on tiež praobyvateľ pampy. Zvláštne skúsenosti o ňom majú ľudia, čo majú v pampe
         bydlisko stále; každý mohol mať s ním do činenia, alebo už akýkoľvek potyk; ak nie druhé,
         mohol ho aspoň zazrieť zďaleka. Kto je na pampe iba náhodilý hosť, ako na návšteve, bárs i
         častejšie, musel by mať zvláštne šťastie, alebo sa mnoho vláčiť sem a ta, keby ho chcel kde
         stretnúť.
   </p>
   <p>
    Všeobecne môže sa tvrdiť, že je skoro vždy šťastie, kto ho môže napopáckať. Kto ho
         zastrelí, a leóna zastreliť nie je vec nebezpečná, má pekný osoh. Dostane sa mu vždy kožka,
         ktorá sa môže predať dosť výhodne; okrem nej dostane od majiteľa funt šterlingov v
         hotovosti zvláštnej odmeny. Na dôdavok sa mu dostane chýru, že zastrelil leóna. Ako
         poľovník levov príde do kamarátstva s ľuďmi chýrnymi: boháčmi svetového mena, bývalými
         štátnikmi, čo sú na odpočinku, vodcami veľkých politických strán v rôznych štátoch, s
         veľkými spisovateľmi a dobrodruhmi; neohroženými cestovateľmi do neznámych krajov, s
         vysokými šľachticmi, ba i príslušníkmi panujúcich rodín, s tými, čo hľadajú zabudnutie v
         love na žiale a veľké utrpenie, alebo na sklamanie v láske, čo nevypadla, ako sa spočiatku
         ukazovalo; vôbec s osobnosťami vynikajúcimi, ktoré majú vždy čo dať hovoriť o sebe novinám,
         ba i pojednávaniam v odborných listoch, v almanachoch, kam nemajú prístupu mená obyčajné,
         ba i v hrubých mesačníkoch revuí ilustrovaných a neilustrovaných.
   </p>
   <p>
    Tí kvôli tej poľovačke neľutujú dlhých a nákladných ciest, namáhavých výprav vo
         vlastných jachtách, alebo v sprievode armády domorodcov do srdca Afriky, po nebezpečných
         Indiách, na ťavách alebo na slonoch, kde musia krky lámať po mrcha cestách, vystavovať sa
         zimnici, hadom a druhým skazám a nákazám, kdežto zdejší poľovník leva predsa nemusí
         preniesť ani zďaleka toľko kvôli tejto panskej kratochvíli.
   </p>
   <p>
    Leóna, musím vyznať s poľutovaním, ba skoro s hanbou, som v pampe nevidel. Videl som
         zato jeho výčiny na nejednom mieste: znaky a stopy totiž jeho pôsobenia. Na podniku Las
         Matas, ako sme videli, keď sme boli na druhej strane, všetky kone mali jeho znak na bedre,
         znak leóna. Šľahla jeho laba, oddrapila kus kože, ale nemala kedy, snáď ani spôsobu
         dokončiť robotu. Na druhých podnikoch vídať kone tiež s týmto znakom, ale to je už úkaz
         osamelý, nie taký všeobecný, ako na spomenutom podniku.
   </p>
   <p>
    Na voloch toho znaku nevídať. Do volov a rožného statku, tak sa zdá, nerád sa zadrapuje.
         Dľa tých znakov, čo ostali, kde nemohol dokončiť dielo, poznať, že nie vždy sa mu darí jeho
         robota. Nejedna obeť, čo si bol vyhliadol, oslobodila sa spod jeho pazúrov a chodí si po
         svete.
   </p>
   <p>
    To už macko je iný majster. Ten nerád necháva kadejaké znaky za sebou. Keď sa podoberie
         na niečo, robotu nenechá načatú a nedokončenú. Nedá sa vyšmyknúť volovi, ani býkovi, keď si
         ho raz vyhliadol. Prečo dali meno „leon“ tomuto zveru, ťažko povedať, ani ľahko odôvodniť.
         Z leva on nemá mnoho, ani hrivy, ani sily, ani pohľadu. Lev naozajstný je nebezpečný: pred
         ním sa trasie celá ríša zvierat, ktorá ho uznáva za kráľa. Ani človek, pán a vladár
         všetkého, čo je na zemi, nepostretá ho veľmi rád takto v poli. Ak je ranený a nie cele do
         smrti, je ešte nebezpečnejší. Beda poľovníkovi, ak nemá ruku istú a opováži sa doň
         strieľať; takú neumelosť a opovážlivosť musel by zaplatiť životom hneď na mieste. On sa
         nebojí ničoho, keď príde na lámanie chleba; oborí sa na nepriateľa i vtedy, ak nie si je
         cele istý, ako mu vypáli taký pokus. Má on srdce leva, smelé a neohrozené; to nerozvažuje a
         nevie oceňovať ťažkosti, prekážky a nebezpečia, ono ho ponúka, aby sa vrhol na ne celou
         silou a rozhodnosťou, aby zvíťazil alebo podľahol.
   </p>
   <p>
    Patagónsky lev nenapadne nikdy človeka, nikdy nikoho nepotrhal. Keď je zle, utečie, už
         či napadnutý alebo nie; najradšej sa vtiahne do svojho brloha. Koľko ráz sa strieľa doň,
         nie vždy veľmi dobre, neraz len z revolvera; rania ho tiež, neraz cele ľahko; on vzdor
         urážkam a zadieraniu nevrhne sa na strelca, iba čo seba hľadí zachrániť útekom. Nie je to
         lev, ale iba dravec veľmi zbabelý.
   </p>
   <p>
    Ale je škodlivý.
   </p>
   <p>
    Kde sa zjaví, statok je ako na stratenej varte. Vychodí v noci zo svojho úkrytu, číha za
         korisťou. Nevidíš ho, ale ráno môžeš vidieť, čo vykonal. Keď natrafí na kŕdlik oviec, koľko
         ich nájde, toľko ich pobije. Vystrebe krv, ak je hladný, trochu i načne ovcu. Ak je oviec
         viacej a nemôžu mu utiecť, pobije ich len tak, kvôli zabíjaniu. Je to ukrutný zúrivec,
         nenásytný ovčej krvi. Keď sa jej nasýti, prelieva ju zo zábavy a kratochvíle.
   </p>
   <p>
    Jeho činnosť, kde sa raz zjaví, trvá celý rok. Nemôže sa zdržať od zabíjania, ak má
         dobrú príležitosť. Jeho štence učia sa remeslu na úbohých jahňatách; hrajú sa s nimi ako
         mačka, keď sa hrá s myšou. Ale najväčšmi pustoší v zime: zima podporuje trávenie, treba
         viac potravy. V zime ani ovčiari nemôžu nadzerať na statok tak bedlive ako v lete. Kone sú
         oslabené od hladu, nesúce do roboty; ak ich nekŕmia, keď prídu snehy, senom, ledva vládzu
         vliecť svoje hnáty, nieto lietať po kampe a nosiť ovčiara. Indy je kamp pod ľadom, kôň
         nepodkovaný naostro, čo je i v sile, nemôže behať po ľade. V také studené zimné noci, keď
         je chujava, statok je ako omámený a zmätený, ledva sa vyzná, kde je, tento dravec sa rád
         vyberá na svoje zbojnícke výpravy; hádže sa na ovce, ktoré sa v také noci obyčajne zbijú do
         hrče, a narobí medzi nimi veľkú škodu. Keď ovčiar konečne príde na také miesto, nájde ovce,
         čo boli pobité, alebo len ranené a pozdejšie vykrvácali. Ak má dobrých psov, čo sa vyznajú
         v tej robote, ide mu za stopami a môže ho ľahko dolapiť na brlohu. Žiaľ, takých súcich
         poľovných psov na leónov nájde sa len málo. Ovčiarovi neostane neraz druhé, ako spoľahnúť
         sa na svoj ostrovtip a ísť mu za šľakom. Neraz sa mu podarí vynájsť brloh a vykántriť celú
         rodinku, ktorá šírila strach a zhubu medzi statkom. Indy ovčiar nájde čerstvú obeť, ku
         ktorej sa león pozdejšie rád vracia, keď ho hlad nadíde a nemá sa ako dostať k živému mäsu;
         také mŕtvoly napustí strychníkom. León sa často otrávi mäsom svojej obete a ostane pri nej:
         vypomstila sa mu po smrti a dala mu smrť.
   </p>
   <p>
    Pred človekom uteká, kdekoľvek ho vidí; pri úteku nehľadí na nebezpečie svojho života.
         Na druhej strane plesa pán majiteľ podniku, čo je hneď na brehu plesa, vyšiel pred domy s
         bombillou v ruke, poťahujúc svoj mate rúročkou, a dal sa trochu v tú stranu, kde je
         bralisko, čo vchádza ďaleko do plesa. León bol kdesi na brale; videl majiteľa bez klobúka a
         kabáta. Myslel si hádam, že má v ruke pištoľ, ako držal tú bombillu; cieva, čo mal v
         ústach, myslel, že je rúra pušky, do ktorej vofukuje snáď náboje. Zľakol sa a v tom ľaku sa
         zhodil hrozným skokom z brala, div väzy nezlomil, a ufujazdil do hory. Zľakol sa osamelého
         človeka, ktorý bol ďaleko od neho. On bol na brale, temer ako v pevnosti, pri svojom
         brlohu. Radšej sa odvážil na nebezpečný skok z výšky, miesto skryť sa, alebo vyčkať
         tamhore, čo bude ten človek robiť: či má ozaj takú nebezpečnú zbraň v ruke. Ale v skákaní
         je majster; ani pri takých krkolomných skokoch sa mu nikdy nič nestane. Keď sa hodí, padne
         vždy na všetky štyri laby ako mačka.
   </p>
   <p>
    Poľovačka na tohoto hrdinu mohla by byť zaujímavá, ale bez psov je trochu obťažná. Indy
         zas vypadne sa veľmi dobre, že sám ten, kto ju urobil, ostane zadivený, ako sa skončila.
   </p>
   <p>
    Stalo sa, čo teraz nasleduje, v tej Cordillere, čo ide od kamenného poľa k Ľadovej
         rieke. Pán správca bol tam niekoľko dní okolo statku, čo je na úpätí tých hôr i v samých
         horách. Sú tu paše nie najhoršie na zimu v hore, v lete dolu na pampe a vegách. Tu hneď,
         skoro pri samej kolibe, bol napopáckal veľkého leóna. Mal pri sebe dvoch psov, čo sa leóna
         neduria, bárs sú nie poľovní, ale na ovčiarstvo sú tiež nesúci, lebo dakedy hryzú. Títo psi
         sa hodili hneď za ním s hrozným brechotom.
   </p>
   <p>
    Pán správca, len čo bol vyšiel z koliby, čo má podnik na tejto strane, bol pešo, pustil
         sa za dravcom len tak na nohách. Ale hneď zaostal: kto by i dohonil leóna, keď ho psi
         naháňajú. Zato strieľal doň z revolvera, čo mohol chytrejšie, ale mu neublížil veľmi. Z
         revolvera nie je ľahko trafiť, menovite na takú diaľku, snáď i viac než tridsať krokov. No
         vzdor toľkým výstrelom ani psom neublížil, a boli ustavične okolo leóna, mohlo sa im ľahko
         ujsť, čo nehľadali.
   </p>
   <p>
    León sa veľmi naľakal výstrelov a bezpochyby i psov, lebo tuho doň dojedali. Bola hora
         neďaleko; bol by mohol ľahko utiecť a skryť sa do nej. Kto by ho bol stadiaľ vykadil? Ale
         on si hádam netrúfal dobehnúť do hory, alebo hádam od strachu pred psami, sa zmiatol a
         vyštveral sa na strom, čo mu prvý padol do cesty sťa mačka, keď vybehne hore stĺpikom, keď
         ju psi naháňajú. Psi ostali pod bukom brechať zúrive, sklamaní, že im utiekol, kde mu
         nemôžu ničoho urobiť. León sa vyštveral temer do samej koruny bučka a pozeral dolu na
         havkáčov.
   </p>
   <p>
    Pán správca vzal si príhodné miesto a začal už naozaj páliť do leóna. Strieľal hodne,
         ale león sa držal ešte vždy na buku. Bolo zle, že sa náboje minuli, ale zase bolo i
         odpomoci: bežal do koliby, kde ich bolo nadostač, naplnil si temer všetky vrecká. Keď sa
         vrátil pod bučka, psov tam našiel, ako brešú; león sa díval zhora, sťaby sa vysmieval,
         kývnuc tu i tu svojím dlhočizným chvostom, čo mu visel nadol.
   </p>
   <p>
    Pán správca, teraz už istý svojej veci, otvoril naň cele riadnu paľbu zdola. No revolver
         sa veľmi nedokázal pri tej veci, nerobil veľkej škody. Zato treba mu dať, že durkal dosť
         dobre, strašil priveľmi úbohého leóna. Pán správca vystrieľal dosť hodne nábojov a šelma
         sedela ešte vždy tam-hore medzi konármi; vyzeral nadol, čo sa to robí, i dokedy to má
         trvať. Pán správca tušil, že vystrieľa i tie náboje, čo má po kešeniach, a môže byť, zas
         neublíži veľmi tomu tam-hore. Je vždy nevýhoda strieľať dohora. Vyzerá také strieľanie
         skoro, akoby pes brechal na mesiac. Bolo šťastie, že bolo viac stromov. Pán správca si
         vybral, čo nebol ani veľmi ďaleko, ani zas blízko, lebo zďaleka nevykonáš mnoho a zase
         veľmi zblízka nehodno sa dávať do známosti s leónmi. Začal sa naň driapať, že podíde
         trochu, aby bol trochu rovnejšie proti nemu.
   </p>
   <p>
    To bol okamih, keď mal león zbehnúť. Pri naostatok čo by mu boli mohli urobiť, keby bol
         skočil medzi nich? Bol by iste zachránil kožku. No on sa psov bál priveľmi; bál sa ich vari
         väčšmi než ohňa, čo pán správca naň otvoril z bučka, z polohy už omnoho výhodnejšej, lebo
         hoc i neboli v tej istej výške, nechybovalo im mnoho. Trčal on radšej tam sťa šajba, do
         ktorej pán správca už mohol pohodlne cieliť a páliť.
   </p>
   <p>
    Ktorási guľka naostatok spravila, čo tie druhé nespravili; v tých prípadnostiach treba
         vziať do výpočtu i nehody a náhody, ak sa i celé odhodí úfnosť v náboje a pušky. Guľka
         niekedy letí, kde nebola poslaná. Dosť na tom, jedna spomedzi druhých našla cestu k
         leónovi, do samého stredu čela, čo je rana veľmi vážená. Poľovníci sa vyslovujú o nej s
         uznaním, ba úctou, keď ju kde vidia, ako zrejmom dôkaze istoty a zručnosti v zachádzaní so
         zbrojou, zvlášte keď sa tá rana urobí prvým razom, že netreba behať do kolíb a doplňovať
         zásobu nábojov.
   </p>
   <p>
    Tak alebo inak, pán správca vykonal svoju robotu; prestrel ho jednoducho na pažiť, na
         ktorú sa bol skydol z toho bučka sťa noša švábky. Psi zjajčali od strachu a odbehli na pol
         strelenia, mysliac, že to skočil a ide sa hodiť na nich. Za ustávanie mal kožku, na ktorej
         ostala hlava, ale tiež bez mozgov. Miesto nich napchal do prázdneho črepa soli a korenia.
   </p>
   <p>
    Tú kožu sme videli rozpiadlenú na veľkej bráne pajty, aby sa vysušila, ako svedčí;
         obdivovali sme ju, lebo veru zaslúžila obdivu. Poľovníci a znalci najväčšmi závideli tú
         dieru, čo mala hlava vprostred čela, hlásajúca zručnosť a istotu ruky, čo má strelec.
         Naostatok ani jeden z nich nepočul to strieľanie najprv zo zeme a potom z bučka. Ináč o
         náboje nieto núdze. V kolibe ich vždy dobrá zásoba a na podniku, čo je z druhej strany
         Studeného plesa, ich bude celá kisňa, tiež dosť veľká. Náboje sú na to, aby sa míňali.
   </p>
   <p>
    My ostatní sme obdivovali kožku, lebo bola veľká a nemala fľaku ani druhej diery okrem
         tej v čele. Bez chvosta mala ona dĺžku dvoch metrov. Šelma takých rozmerov mala silu veľkú.
         Nech má srdce, ako má lev z Nubie,
    <sup>
     [
     <a class="footnote" href="#ftn.id2591679" name="id2591679">
      26
     </a>
     ]
    </sup>
    pán správca sotva by bol mohol zadierať do nej z druhého stromu.
   </p>
   <p>
    Táto kožka prišla k úcte, akú i zasluhovala. Vyrobili ju kušnieri poriadne, ozdobili
         vkusne červenou súkennou obrubou na oblúčky a zúbky. Hlava ostala zachovaná i s dierou
         nastred čela, ale ju vyrovnali a obriadili ako prirodzenú. Držala roztvorenú červenú papuľu
         s ostrými zubiskami. Oči sa ligocú, ale sú iba zo skla s veľkou okrúhlou zorničkou. To nie
         je pravdivé, lebo to oko sa ponáša na oko ovce a nie na oko šelmy, ktorá má mať zorničku
         podlhovatú. I laby boli prerobené, mohutné, z ktorých trčia pazúry veľmi ostré. Vôbec kožka
         bola obriadená, ako svedčí, od dobrých kušnierov v Buenos Aires. I tunajší vedia vyrábať
         také kožky, ale hlave a labám nevedia dať tej podoby, ako by patrilo. Hlavu nalejú akousi
         masou, snáď dákym mäkkým kovom, že sa oduje od preplnenosti. Laby ostanú tiež priťažké a
         obsažné sťa kiahnice.
   </p>
   <p>
    V poniektorých salónoch sa také kože upotrebujú miesto kobercov; vynímajú sa pekne ako
         koberce, iba že ak je salón v polotme, ako niekedy bývajú, dávaj si pozor, keď doň vojdeš,
         aby si sa nepotkol o tie zvariaky a či už o tú hlavu alebo laby. Taký zver mohol by ti
         ublížiť po smrti väčšmi než za živa, zvlášťe ak sa nedržíš dobre na nohách.
   </p>
   <p>
    Ak sa bojíš šeliem alebo druhých nebezpečných zverov, v Patagónii môžeš sa cítiť v
         bezpečnosti. V celej krajine nieto zvera, čo by ti mohol ublížiť. Nemá ťa ani čo uštipnúť.
         Včiel nieto; čmele a osy sú veľmi zriedkavé. Hadov ani škorpiónov niet, jedovatých pavúkov
         nevídať, ba ani obyčajných nieto mnoho. Zemských hlíst je naposmech málo, nevidno ich po
         daždi hŕbky, iba ak ich nájdeš niekde okolo lagún. Keď sa vyberáš na rybačku, temer ti je
         ťažšie nájsť červíka, čo sa má napichnúť na udicu, než samú rybu uloviť. Ryby sa chytajú
         veľmi dobre, ale iba v hodiny, keď nieto slnka, pred východom slnka alebo po jeho západe.
         Treba uznať, že sú to hodiny veľmi nepohodlné. Noci márniť kvôli rybám nikomu tu nezíde na
         um. Sú to ryby cele obyčajné, truča,
    <sup>
     [
     <a class="footnote" href="#ftn.id2591776" name="id2591776">
      27
     </a>
     ]
    </sup>
    čo má príchuť blatovú.
   </p>
   <p>
    Bolo sa nadhodilo dakoľko ráz čosi o jednotlivcoch, čo pochybili povolanie, že živoria v
         pomeroch, čo nezodpovedajú ich tradíciám a určeniu. Videli sme napríklad ovčiarskych psov,
         čo sa premenili v strážnych.
   </p>
   <p>
    Takéto pády sú vždy zapríčinené vlivom okolností. Najskôr sám človek je, čo sa zastarie
         všetečne do poriadku týchto vecí, pevne ustáleného a predpísaného. On má v sebe prevrátené
         popudy, že sa usiluje prírodu vyraziť z jej prirodzenej cesty a dať jej iný smer. Jemu môže
         zísť na um, aby otupil napríklad v psovi ovčiarske náklonnosti a naviedol ho stať sa
         komorníkom alebo dvorským havkáčom. Keď sa mu niečo takého podarí, považuje to za zvláštny
         výdobytok, víťazstvo svojho dôvtipu, nepovážiac, že čo vyviedol, je vlastne spotvorenie a
         či vykrivenie niečoho, čo bolo rovné a cieľuprimerané.
   </p>
   <p>
    Vliv človeka sa vždy javí pri zvieratách v tomto smere. Človek ich hľadí pokaziť,
         premeniť im povahu a náklonnosti. Nespomínam bujaka, čo líže soľ z dlane a pritom hundre;
         to je krotenie, zjav prirodzený pri lichve, ktorá po dlhých stykoch s človekom — behom
         mnohých pokolení — privykla pokladať ho za majstra, priateľa, prechovávajúc k nemu istý
         stupeň prítulnosti a oddanosti. Pozorovať i zjavy omnoho divnejšie, kde vliv človeka
         vštepuje statku vlastnosti, ktoré sú mu cele nové, ba protivia sa jeho povahe a samej
         prírode.
   </p>
   <p>
    Skoro na každom podniku nájdete také divné zjavy. Barance, čo sa odchovajú okolo domu,
         prispôsobia sa pomerom; spriatelia sa s každým, kto je na podniku. Slúžia na zábavu svetu,
         sú akoby dvorní šašovia podniku. Najčastejšie sa odchovali pod opaterou ovčiara alebo inej
         čeliadky, bez matere. Udomácnia sa tak, že sa už nehnú od domu. Niektoré sú už staré, temer
         bez zubov; vidíte ich pred domom, ohromných a vypasených, alebo sa ponevierajú kdekade po
         dvore, neraz idú za domácimi ako pes. Druhé si osvoja druhé obyčaje. Keď vidia napríklad
         cudzieho človeka vstúpiť do dvora, napadnú ho, že sa musí pred nimi schovať. No takých už
         pri dome neradi trpia a odpracú ich. Najviac sú to škopce ohromné, vypasené; dostáva sa im
         zo všetkých strán všakových lakôt, o ktorých škopec, čo je v kampe s čriedou, ani
         nechyruje. Dávajú im chleba, cukru, ba i lepších pečív. Videl som škopca, ktorý žral s
         veľkou chuťou z misy mäsovú polievku s rizkašou alebo rezancami, za ňou guláš i s kúsky
         mäsa, čo boli v ňom; ešte sa oblizoval po jedle.
   </p>
   <p>
    Zval sa Pepe; túlal sa ustavične po dvore, najradšej sa kamarátil so psom jedným alebo
         druhým. Pozdejšie sa vyliahli prasce, on sa k nim pripojil a vodil sa so sviňami. Neraz ho
         sviňa obháňala, že ho uhryzne, on ju buchol dľa obyčaje čelom do boku. Štence sa veľmi rady
         s ním hrali; ovčiarske psy, dobre odchované, neuponížili sa priatelia s obyčajným škopom.
         Ak sa im natískal a domŕzal priveľa alebo bol veľmi bezočivý, tu mu už poriadny pes ukázal
         zuby, aby vedel, že čo moc, to moc. Pepe si z toho nerobil nič, zalomil hlavu a odbehol k
         sviniam alebo štencom.
   </p>
   <p>
    Tohto odchovali na kravskom mlieku, s cmúľkom z gumy, čo bol na fľaši. Keď podrástol,
         sám chodil za pestúnom a domáhal sa mlieka. Pozdejšie sa dovtípil, skadiaľ pochodí mlieko;
         keď videl honelníka s riadom ísť ku kravám, doprevádzal ho ako psík. Bol sa nanosil i do
         vemena krave; tá krava, ak bola sputnaná, nemala sa ako zvrtnúť, aby ju nedomŕzal. Ak sa
         pomýlil prísť k takej, čo nebola sputnaná, skočila, ani by ju bol had ujedol, a kopala
         zúrive toho pastorka. Za takou lekciou on len odbehol, zalomiac hlavu, sťaby sa nič nebolo
         stalo.
   </p>
   <p>
    Luka bol tiež taký škopec, odchovaný pri dome. Naučil sa žrať, čokoľvek sa mu dalo.
         Myslím, že i pil víno, terkelicu a čiernu kávu. Priatelil sa najviac so psy a ľuďmi, so
         seberovnými nemal priateľstva. Bolo poznať, že opovrhuje svojeť, nežičí jej, lebo robil jej
         kde mohol na protiveň a škodu. Bol to ozajstný odrodilec. Ak bol náhodou v čriede, búchal
         sa nielen s baranmi a škopcami, ale i s ovcami — vec neslýchaná a neslušná, ktorej sa
         poriadny škopec nedopúšťa.
   </p>
   <p>
    Ak sa zamiešal do čriedy, znamenalo to zakaždým jeho svojeti škodu alebo práve zhubu.
         Jeho upotreboval jeho pán na to, aby bol v čriede vodca, čosi ako hlavný kolompoš, alebo
         prvý korteš, keď ju prichodilo preháňať v kŕdli, napríklad keď ju bolo treba naložiť na
         loď. Luka chodil v takom kŕdli popredku, viedol kŕdeľ na nábrežie, skočil popredku na
         môstok, čo bol preložený z nábrežia na nákladnú bárku. Ovce alebo škopce videli ho stúpať
         popredku smelo, odhodlane, sebavedome; ovce sú ovce, majú zásadu, že kde ide jedna, musia
         ísť všetky, poberali sa cele dôverčive za ním, kým neboli na bárke. Keď sa bárka potom
         prilepila o bok lode, tu zas Luka vykročil popredku na neistý môstok, čo bol preložený z
         bárky na ľoď. Keď už boli na lodi všetky, Luka ich tam nechal: vrátil sa po tej podlosti
         spokojne a veselo na bárku, z bárky na nábrežie, odkiaľ už išiel ako nič so svojím gazdom.
         Koľko oviec pomohol on tak naložiť na lode, hladko, bez veľkých ťažkostí. Koľké tisíce
         starých oviec, skúsených a opatrných, previedol na bijáreň, kráčajúc popredku, kde by ich
         nik nebol prilákal. Je tam hrozný smrad krvi, ktorý sa šíri naďaleko; ťažké dusno, čo
         tiesni prsia, od kožiek, čo sa ich pod cieňami sušia dlhé rady čerstvo odretých; je tam i
         zápach vareného mäsa, dobrej polievky, čo sa šíri z ohromného kotla, kde sa vyvára mäso a
         odpadky a vyvára sa loj.
   </p>
   <p>
    Koľké tisíce hlúpych, dôverčivých škopcov odviedol takto, kráčajúc on popredku, do
         hrozných bijární vo frigorifiku. Až ta zašiel chýr o jeho podlostiach; frigorifik si ho
         najal, aby robota išla trochu hladšie. On vovádzal hlúpe škopy rovno pod nôž mäsiara, kde
         sa rezali húfne. On vchádzal obyčajne na čele kŕdľa do miestnosti cele pokojne a bez
         okolkov, sťaby to bola prechádzka; hlúpe škopce za ním, ba i skúsené, opatrné ovce, ale
         tiež hlúpe práve pre tú obyčaj, že idú poslepačky, kam ide tá, čo je napredku, sťaby nebolo
         očí a ňucháča vyrozumieť, kam ich to šikujú. Keď už boli všetky v klepci a nebolo pomoci,
         Luka sa pekne vykradol na bočné dvercia, čo sú na druhej strane bijárne. On z pekla vyšiel,
         ani vlas sa mu neskrivil; svojeť zapredal, nechal ju tam v rukách mäsiarov, čo ju porežú a
         z kožky oderú.
   </p>
   <p>
    Tento odrodilec a či zradca svojho rodu našiel tiež svoj trest. Bol raz priviedol na loď
         tiež kŕdeľ oviec vyberaných a baranov, čo predali priekupci majiteľom v iných krajinách.
         Mal sa vrátiť na bárku, že sa odvezie na nábrežie. Môstok bol položený, ako obyčajne,
         ledajako; kýval sa a šlabikoval, keď sa naň stalo. Hupol naň Luka, rád, že sa obriadil a
         ide sa vrátiť. On sa prevážil nabok ako mak, Luka sa ušmykol na ňom a čľupol do mora. Jeho
         priatelia, chlapi, čo preháňali ten statok, najväčšmi jeho gazda, čo ho požičiaval do
         týchto robôt, skočili do člna, že ho vytiahnu z mora. I zaveslovali rezko za ním, ale more
         v ten deň bolo akosi najedované, snáď že je na ňom taký odrod: búrilo sa, čliapkalo na
         všetky strany, odhadzovalo čln a socalo ho sem a tam. Luku pokrylo zakaždým, keď ho už-už
         mali za pačesy. Ostatný raz sa vyhodil na hladinu, hľadel vdýchnuť vzduchu, vykýchať vodu,
         čo bola v nozdrách; no more zas sa zodvihlo, rozpajedilo sa, rozohnalo sa vlnou, čo mala
         biely hrebeň z peny naňho a pochovalo ho.
   </p>
   <p>
    Taký bol koniec Luku, veľkého odrodilca.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2591679" name="ftn.id2591679">
        26
       </a>
       ]
      </sup>
      <span class="emphasis">
       <em>
        Nech má srdce, ako má lev z Nubie
       </em>
      </span>
      — t. j. lev z Afriky
               (Panthera leo), nie puma (Punia concolor), po španielsky „leon“.
     </p>
    </div>
    <div class="footnote">
     <p>
      <sup>
       [
       <a class="para" href="#id2591776" name="ftn.id2591776">
        27
       </a>
       ]
      </sup>
      <span class="emphasis">
       <em>
        truča
       </em>
      </span>
      (špan.) — pstruh
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2592050">
       </a>
       14
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Predznaky zimy. Prípravy k návratu. Prehliadka tropilly. Zakročenie
            silospytu v galibe. Skvelý nocľah. Ťažkosti s Elektrikou. Návšteva na úrade. Nebezpečie
            pri Otovi. Bajada. Vietor na vysokej pampe. Skúsenosti s karretermi a
            porovnávania
     </strong>
    </span>
   </p>
   <p>
   </p>
   <p>
    Priblížil sa i deň, keď nám prišlo vrátiť sa zas do mesta.
   </p>
   <p>
    Zima sa už začala hlásiť. Jej príchod bolo cítiť zďaleka. Dni sa hodne skrátili, slnce
         nepieklo tak tuho; tu i tu prešiel dážď, častejšie než dosiaľ; po ňom neraz i schladilo
         tuho. Raz trval celý deň a dve noci: mysleli sme, že už neprestane, že je to počiatok
         veľkej pŕšky, ktorou sa zima otvára. Ale sa zas vybralo; iba nám ostala výstraha, že je tu
         jeseň, vlastne zima.
   </p>
   <p>
    Jesene, žiaľ, na týchto stranách sú krátke, mnoho ráz leto prejde odrazu do zimy, bez
         priechodu a okolkov. Čo je tu dolu dážď, tamhore je sneh. Čas začal byť tiež premenlivý.
         Neraz zozimilo znezrady, že sa nám prichodilo tisnúť k piecke. Ale na šťastie ani raz to
         netrvalo dlho; zas tak znezrady steplilo. Ale steplenie sa len rozumelo vo dne; noci
         ostávali i po teplých dňoch studené. Okolité štíty nejedno ráno sa ukázali biele, sťaby ich
         bol posypal cukrom. Cez deň, keď slniečko trochu prihrialo, zmizol i ten nádych, ale len po
         istú čiaru; od nej dohora končiare už ostávali biele. Táto pevná čiara bola temer
         vodorovná, išla grúňmi popod hrebene, sťaby ju bol vytiahol.
   </p>
   <p>
    Všetko nás upomínalo, že treba pomýšľať na návrat. Myslím tu na náš prvý návrat, čo padá
         na počiatok marca roku 1914. Robili sme tie isté cesty i v rokoch iných, ale tieto
         poznámky, čo nasledujú, vzťahujú sa na náš prvý návrat.
   </p>
   <p>
    Vyratovať a opisovať druhé bolo by nič iného, ako zbytočné opakovanie tej istej veci.
         Kraj, ktorým sa cestuje, ostáva ten istý, čo bol i pri prvom raze. Vyratovať príhody a
         nehody, čo nás postretávali i na druhých takých cestách, tiež by nezaujímalo. I tie
         zovšednejú, naveľa, keď sa opakujú pričasto. Okrem toho sú to najviac nehody a ťažkosti,
         ktoré spadajú skoro výlučne do oboru premávky; veci, čo nemajú v sebe nič zvláštneho. V tie
         časy sa bol zjednodušil veľmi spôsob cestovania; vzal na seba inú, akoby zovšednelú
         tvárnosť i na týchto stranách. Tá sa už ničím nevyznačuje od tvárnosti, ktorú berú na seba
         také cesty i v iných krajoch. V tých rokoch práve bola sa uviedla a veľmi chytro ujala a
         zovšednela premávka autová, ktorá sa v mnohom ohľade veľmi osvedčila; poskytla nejednu
         výhodu a poľahodu, zjednodušila spôsob cestovania, ale mu i zotrela ten zvláštny náter, čo
         mal do tých čias. I tu — ako inde — stala sa cesta prostým výkonom, podmieneným silou
         stroja a novými pomôckami a výdobytkami, s ktorými sa môžeš stretnúť na cestách kdekoľvek
         inde. I tieto cesty stali sa po toľkom opakovaní v tej novej podobe, ktorá im vzala
         predošlú romantickú príchuť, viac cestami obchodnými, na ktorých sa rátajú hodiny, značia
         kilometre a píšu účty o nafte, koľko galónov sa jej spotrebovalo.
   </p>
   <p>
    Výhodnejšie nám bude teda, ak sa navrátime na našu prvú cestu, vlastne náš prvý návrat
         do mesta v ten rok, čo sme prvej uviedli. Udalosti, čo sme pospomínali na plese, zaoberajúc
         sa životom a pomermi, čo sa tam ukazujú, ktoré nám mimovoľne podbehli, tak že sme ich
         nemohli pohodiť, nechajúc ich nepovšimnuté, tie ostanú na strane, alebo za nami, tam, kde
         sa boli odohrávali. Beztoho budú tratiť na svojom význame, ba i pravdepodobnosti temer tou
         istou mierou, ako sa budeme blížiť k mestu, kde nás čaká iné ovzdušie. Na veci a pomery, čo
         sme zažili na plese, prídu nám prestrieť závoj, nech pod ním odpočívajú.
   </p>
   <p>
    Vraciame sa k našej prvej ceste, keď zo všetkých strán k nám doliehali výstrahy, že náš
         pobyt tuná nemá už trvania. Počasie, slnce, pampa a najväčšmi štíty nás napomínali, už
         temer neprestajne, že i tieto prázdniny idú sa skončiť, ako sa skončí všetko, čo je na
         svete, lebo má vymeraný beh a koniec položený. Každý deň bolo počuť, že z toho alebo iného
         podniku pohli sa so statkom, čo ide na jatky. Statok z veľkého podniku, škopce, staré ovce
         a čo väčšie barance, čo boli súce na jatky, prešli už Centinelu veľmi šťastne, ako prišlo
         heslo, pri peknom čase. V jedno ráno dohrnul sa kŕdeľ z podniku na Punta Bandera na veľký
         podnik: skoro samé barance, tiež na svojej prvej a, žiaľ, i ostatnej ceste. Musel pozhovieť
         v korraloch podniku, kým mu ovčiari spravili cestu, kým vymietli kampy, ktorými sa bude
         kŕdeľ poberať. Statok z podniku pripojil by sa mu odrazu ako vždy, keď vidí toľký kŕdeľ
         prechodiť. Celý ten kŕdeľ hnal jeden ovčiar na koni s dvoma psami, ale ho čaká v hostinci
         na Centinele ešte druhý, čo mu bude pomáhať; barance nie je ľahko preháňať kampom, zvlášte
         barance z Punta Bandera, čo sú ani guanako.
   </p>
   <p>
    Prvá starosť bola dohnať tropillu, kone, čo prišli s nami na pleso, vlastne čo nás
         doviezli. Boli na pokoji celé leto, odpočívali na vavrínoch, čo si vydobyli na ceste semka.
         A svedomite si odpočinuli, hľadeli oddýchnuť i popraviť sa dokonale. Mali pašu dobrú a
         záživnú na Punta Bandera, okolo jej chutných vôd a lagún s výhľadom na zelené grúne
         Avellanedy a cerro Buenos Aires, na štíty snežníkov tam z druhej strany plesa.
   </p>
   <p>
    Táto tropilla zachovala sa v celosti, má svoju úplnú samostatnosť. Všetky tie časy, čo
         bola na Punta Bandera, držala tuho okolo svojej madriny, ktorá svojím spiežovcom akoby ju
         bola pútala k sebe. Keď sme ich dohnali do korrala, boli všetko len naše kone, nechybel ani
         jeden a ani jeden z tunajších sa medzi ne neprimiešal. Ostatne na Punta Bandera nebolo koní
         robotných z podniku, iba dakoľko koní, čo patria robotníkom. Kobyly boli síce v odseku
         kampa, čo patrí ku Punta Bandera, ale tie sa držia hore po grúňoch kdesi. S našimi ani
         neprišli do potyku.
   </p>
   <p>
    Prvé, čo nám padlo do očí, bola istá zanedbanosť v držaní, vlastne zovňajšku našich
         koní. Zovňajšok sa pokazil; chvosty narástli, že siahajú temer po päty, štica a hriva
         narástla, visí a opáľa sa trochu strapate dolu čelom medzi ušima a dolu šijou. Tomu už
         ľahko odpomôcť. Doniesli nožnice, tie, ktorými sa strižú ovce; kone jeden za druhým
         prijímali zas na seba podobu, čo mali, keď boli na ceste semka. Bolo pri tom výkone
         pozorovať, že niečo pozabudli na cvik a dobrý poriadok, čo si boli osvojili v ceste tak
         pekne. Podajedny z nich i pri tom malom výkone držali sa, akoby sa neboli mali držať.
         Martillo nechcel si dať obstrihať hrivu, ktorá mu bola narástla divoko, ometala sa tu na
         jednu, tu na druhú stranu sťa viecha, keď hodil trochu hlavou. Ešte horšie bolo, keď Keko a
         Manuel doniesli klátik, keď prichodilo položiť naň nohu, aby sa kopyto ogabalo aspoň čo z
         väčšieho, odsekol, čo na ňom zvyšuje. Stalo sa i im, ako sa stáva koňom, keď chodia po
         samej tráve, nemusia stúpať po tvrdej zemi, alebo práve po štrku, že im kopytá vyhnali do
         dĺžky. Nech ich tak necháme, naše kone by o pár týždňov vyzerali, ani čo by boli na plese
         vyfasovali baganče, alebo aspoň len alpargatas. Dĺžku prichodilo pokrátiť, a hodne, ináč by
         v ceste ustali, alebo hádam i okriveli. Stavec, čo je hneď nad kopytom, ľahko opuchne ba i
         koleno a začne pobolievať i po krátkej ceste, keby kôň mal ísť s takými kopytami. Kým sa to
         všetko obkresalo a očistilo, minulo sa dosť času; bolo i mrzutostí a okrikovania. No
         naostatok i to sa vykonalo a kone boli pripravené čo z väčšieho do cesty. Že im chybelo
         cviku, trochu i trpezlivosti v držaní, bolo škoda. Bude treba v ceste všeličo zatušovať,
         alebo už odpomáhať nedostatku, ako sa pridá.
   </p>
   <p>
    Druhá premena bola tá, že pobyt na plese im padol na úžitok. Stučneli všetky, poniektorý
         bol ani pec. Kosti, čo daktorému vystávali z príchodu tak škarede, sú pokryté mäsom, čo sa
         len tak trasie na nich. Čuso vzdor svojim rôčkom vyzerá, akoby bol omladol; oko dostalo
         oheň, v pohyboch sa zjavila zručnosť a istá rýchlosť. Srsť sa na ňom lisne, na bedrách sa
         ukazujú jabĺčka, ktoré na okrajoch hrajú až do modra od peknej sýtej černe. Elektrika
         vyzerá dnes kôň krásny, oko má ohnivé, ale pohľad pritom dobrý a rozumný. Keď jej
         obkresávali kopytá, ktoré má tvrdé a tuhé sťa oceľové, temer sa ani nepohla, ani čo by sama
         nahliadla, že sa robí, čo sa robí, v jej dobro a nesmie sa zmeškať vec tak dôležitá. Oto je
         kôň nádherný, vyzerá zas stelesnená sila a istota; držanie má hrdé, ale vždy pokojné.
         Martillo tiež získal mnoho na odpočinku. Jamy na rebrách a bokoch sa vyplnili; je to kôň
         dnes skoro okrúhly. I Bepa chudorľavá a nekaľavná, farby trochu do hrdzava, sa ogabala;
         vyzerá dosť rúča, môže sa ukázať kdekoľvek. Jej srsť sa tiež lisne, jabĺčka sa ukazujú po
         bedrách; srsť vo farbe čosi poťahuje na peja. Petiso sa vyhladil čo do srsti. Je to koník
         bystrý, veselý, bedrá sa mu len tak menia na slnci od pekných ligotavých jabĺk. Oko mu horí
         odhodlanosťou a veselosťou. I on sa dáva ochotne riadiť, skoro ho ani netreba držať.
   </p>
   <p>
    Pri pohľade na túto skvelú tropillu radovali sme sa, čo za milá, pútavá cesta nás to
         zase čaká. Ktokoľvek by dostal vôľu pohnúť sa do cesty, majúc naporúdzi toľké krásne,
         osvedčené kone.
   </p>
   <p>
    No dobrého nikdy nezbýva. Gazdovi sa videlo, že neškodí mať dobrých koní čo najviac.
         Vždy sa môžu zísť v ceste, pridať jej bezpečnosti a pohodlnosti. Bolo tu na podniku pár
         veľmi dobrých koní pod chomút; boli do roboty privyknuté a zdalo sa, že sú vytrvalé.
         Pracovali i dosiaľ na podniku, tu v káre, ba i pod pluhom. Vzal ešte dva druhé kone, veľmi
         krotké a súce pod sedlo. Cestou, ak by na to prišlo, dali by sa i priahať. Boli ešte druhé
         tri; tie tiež vzal; boli mocné a dobré, dajú sa dobre upotrebiť pod sedlo a vari ešte
         lepšie pod batožinu. I na tú treba myslieť, aby nám neostala trčať dakde v ceste.
   </p>
   <p>
    Tieto kone sme hneď oddelili a nechali ich pri našej tropille, pod záštitou madriny
         veselej a bodrej ako indy; odviedli sme ich medzitým na pašu, ta okolo okrúhlej lagúny na
         Punta Bandera, kým ich bude prichodiť zobrať do cesty.
   </p>
   <p>
    Bolo sa trochu treba babrať i okolo talíg. Tie tiež boli celé dva mesiace na odpočinku,
         na pokoji a v letnej horúčave boli sa čosi rozsušili, menovite kolesá, na takých
         rozsušených ešte väčšmi začali biť do očú všakové chybky; najhoršia zo všetkých tých
         nedostatkov bola nie bárs veľká ich spoľahlivosť. Vysvitlo, že tie všakové čiastky nedržia
         dovedna tak tuho, ako by držať mali. Aby sme obavy, čo sa začali hýbať, trošku uspali,
         začali sme kolesá posilňovať polievaním. A skutočne vodoliečba im neškodila: drevo trochu
         napuchlo, špáry sa stisli a menej zívali, ich stavba, trochu priľahká, hneď sa ukazovala
         solídnejšou; ráfy prestali toľme hrkotať; obavy a zlé predtuchy sa po vodoliečbe utíšili a
         išli zase spať.
   </p>
   <p>
    Pušky, čo sú na konci na tej čiastke, kde je šrôba, prischli od horúčavy a dlhého
         zaháľania, vlastne že sa dlho neodkrúcali. Kolomaž je čert z pekla, keď raz vyschne,
         stvrdne a skamenie, vlastne urobí sa hotové sklo. Tá, čo bola v tých puškách, prilepila sa
         na os pevne, nedala sa puške ani hnúť. Puška bola priškretá, sťaby ju bol zletoval s osou.
         Kľúče tu nechytali a kliešte ešte menej, poklepkávanie tiež nepomáhalo veľmi. Začalo sa
         pomýšľať na iné prostriedky, trochu násilné, ktoré by iste pomohli: obuch alebo dláto. Ale
         naostatok nevedel bys’ povedať, čo bolo horšie: či sama choroba a či liek, ktorý ju mal
         odstrániť.
   </p>
   <p>
    Ja som sa zamiešal do veci v tom pomykove pri veľkej porade nad puškami, čo sa nedali
         hnúť; zamiešanie nebolo na škodu. Udal som prostriedok veľmi jednoduchý na úplný, skoro
         dobrovoľný rozsobáš medzi osami a tými puškami, bez obucha a druhých nástrojov. Poliali sme
         pušky petrolejom, ktorý sme zapálili. Plameň trval málo, ale predsa bol dostatočný zažiariť
         pušky, ktoré sú dosť tenké. Tie sa od horúčavy rozpäli, kolomaž, čo v nich bola, sa
         roztopila; puška sa odtrhla od osi, na ktorú oheň, čo trval tak krátko, ani nepôsobil;
         nemohla sa roztiahnuť tak chytro ako puška. Je to fortieľ požičaný z fyziky, nie cele nový.
         Ale konečne kto nepracuje s pôžičkami v dnešnom čase? Všetko vlastne stojí na požičiavaní;
         bol dobrý a pušky sa pohli bez mlatov a obuchov. Manuel, ktorý videl pred chvíľou, ako sa
         pušky nedali hnúť a teraz sa odkrúcali cele ľahko, bol trochu vyrazený z koľaje. Tú zmenu
         vecí možno ani nepripísal zákonom fyziky a rozpínavosti hmôt, ale snáď druhej moci, ktorá
         je v plameni skrytá a zakročila v rozhodný čas na odstránenie ťažkostí. Mal skúsenosti a
         rozumu nadostač, aby záhadám išiel hneď na samý koreň, ale nemal odvahy a rozhodnosti
         priviesť mysliace spôsobnosti do hýbania, ostal pred úkazom veľmi jednoduchým trochu
         zmútený na samom prahu poznania.
   </p>
   <p>
    Keď sa kolesá dali sňať, lebo pušky boli odvité, bolo treba obškrabovať starú kolomaž.
         Keď osi boli čisté, namastili sme ich dôkladne nielen kolomažou, ale i dobrým lojom,
         poprikrúcali sme šróby a svorne, a temer by sme už boli z väčšieho hotoví s našimi
         prípravami. Deň pred odchodom okolo poludnia dohnali nám tropillu do korrala, aby ostala
         cez noc úplne na pokoji. Taká je obyčaj na týchto stranách pred každou väčšou cestou.
         Skúsení gauči tvrdia, ktorý môžu predsa vedieť, čo sa má robiť a čo nie, že je kôň ľahší v
         ceste, ba i mocnejší, keď mu neprekáža bágon preplnený. Keby vraj neopľasol trochu, nemohol
         by vydychovať, ako svedčí. Ja by nebol pomyslel, že plné brucho môže byť koňovi prekážkou v
         ťahaní, keď je ináč zdravý, dobre držaný. Mne sa videlo naopak, že plné brucho nebude často
         zavadzať našej tropille v tejto ceste. Videli sme, že na ceste na pleso nikde sa neobjedla;
         brucho sa jej nenadúvalo veľmi po tých pašienkach, kde sme ju mohli púšťať. A predsa kone,
         čím bolo brucho prázdnejšie, tým horšie sa držali. Veď sme ledva dotiahli na veľký podnik.
         Zdá sa skôr, že v ceste je na závade koňovi brucho priprázdne a nie preplnené.
   </p>
   <p>
    Mne sa skôr videlo, že to zaháľanie cez celé dva mesiace, v ktorom sme tropille dali
         hlivieť, nebude jej na veľký osoh. Svalová sila ochabne v nečinnosti, keď tak dlho trvá;
         kôň stratí spôsobnosť premáhať trampoty a námahy, keď sa v nich necvičí. Gazda vie veľmi
         dobre, že práca je výtečný prostriedok proti tučneniu a veľkému bachoru, nielen pri statku,
         ale i pri nás, neprimeriavajúc. Bolo by bývalo lepšie našu tropillu popreháňať častejšie,
         priahať i jazdiť na nej tohoto leta. Ale práce bolo priveľa, iných starostí vyše práva: nie
         div, že sa zabudlo na takéto bočné veci.
   </p>
   <p>
    Musím vyznať, že sa mi trochu srdce stislo, keď sme v nasledujúce ráno sadali do našich
         talíg. Boli sme len čosi viac od dvoch mesiacov v tomto kraji, ale i ten krátky čas
         dostačil, aby mne, ako i druhým, prirástol k srdcu. Mne iste preto, že mi pripomínal, hoci
         len zďaleka, kraje, ktorými som blúdieval kedysi bezstarostne a veselo; vyvolával staré,
         nezmazateľné dojmy a obrazy. Potom i preto, že myseľ v tomto sviežejšom ovzduší okriala.
         Život v meste je prinamáhavý, kladie na myseľ priťažké putá, ochromuje pružnosť a silu
         ducha, podtína ju v samých koreňoch. Bárs som hneď v prvý rok nenakukol do všetkých kútov
         kraja, predsa i to, čo som z neho videl, zaliečalo sa srdcu sladkým, zrozumiteľným hlasom.
   </p>
   <p>
    Smutno bolo, keď psi, čo bežali ďaleko do pampy za taligami, robili okolo nás nesmierny
         rákoš, jeden za druhým začali zaostávať, keď začali pozerať ako s výčitkou, či to už ozaj
         odchodíme. A keď sa začali uťahovať, vidiac, že už naozaj ideme, drboliac pomaly, sťaby
         zahanbení, podajeden na troch nohách, že sa vracajú bez nás, že si ich nevšímame, zdalo sa
         mi, že bude ťažko privyknúť bez nich, bez ich brechotu a pritierania sa hneď z rána, keď
         sme vychádzali na dvor. I im sa vyjasnilo, že nejdeme na púhy výlet, ako bývali tie druhé
         tohto leta: na také vychádzky nevodievali sme nikdy toľkej tropilly, nenosili všetku
         batožinu. Ktovie, či i oni nebudú, aspoň za dakoľko dní, cítiť, keď nás tu nebude, že im
         čosi chybí.
   </p>
   <p>
    Keď sme išli Angosturou a obzrel som sa na cerro Buenos Aires ostatný raz, videl jeho
         divné grúne sťa roztvorenú knihu, hore do istej čiary už pod zimnou pokrývkou bieleho
         snehu, padlo mi clivo, že obraz ten ostane iba v mysli, očiam sa nedostane, aby sa na ňom
         popásli pohľadom.
   </p>
   <p>
    Bolo popoludní čosi, keď sme prešli Centinelu. Bola ešte vždy malá, s vodou opadnutou.
         Pán hostinský spoza potoka nám kýva na rozlúčku, ba i hostia, čo sú náhodou v hostinci,
         vyšli na priedomie; kývajú čapicami, krúžiac daktorý ňou nad hlavou. Skoro by sa mi zdalo,
         že i na nich prišiel žiaľ, že nám kynú smutne. A ono, kto môže povedať, ako bolo; dosť
         ľahko, že si namýšľam, náladu moju by nedbal natisnúť ľuďom, veciam, zverom, vrchom,
         všetkým predmetom a pomerom. Ani obloha sa mi nezdá modrou, ako bývala, keď sme chodievali
         pod ňou na naše prechádzky, že hrá čosi viac do šeda, ba ani slnce že nie je skvelé, má
         prestretý na tvári ako závoj. Čo by sa malo za nami cnieť pánu hostinskému a jeho hosťom?
         Veď sa neodberáme naveky; nejdeme, chvalabohu, do Kalifornie, ale iba do Punta Arenas, čo
         je stadiaľto skok. Hory sa nesnímajú, ľudia sa snímajú, neraz i keď sa nenazdajú.
   </p>
   <p>
    Bralo, čo nám má byť na sprievod do Bajady, prikmotrilo sa nám hneď akosi za cerrom
         Comissión. Najprv okúňavo, akoby zďaleka, a čím diaľ, tým bližšie a dôvernejšie. Chce sa
         nám zaliečať trochu na rozlúčku, aby sme si toľme nebrali k srdcu, že nás bolo z príchodu
         tak podivne opustilo. A už sa nám viac nehlo z pravej strany.
   </p>
   <p>
    Prešli sme i cez akési veľmi pieskovité miesta, kolesá sa vbárajú hlbšie, miestami sa
         uvážajú i mýlia cestu, mykajúc sa zboka nabok. Sme i v úvozoch, tu i tu cesta sa i nachýli
         bokom trochu, vari i väčšmi, než majú takéto cesty v obyčaji. Hľadíme i tomu pomôcť, ako
         vieme: nahýňame sa tuho na stranu, čo je do vrchu, aby sa dostala rovnováha na miesto.
         Nestalo sa nikomu ničoho, ešte sme mali osoh; nebolo sepkania na takých miestach. Taligy
         tiež akosi zamĺkli; štrkanie a hrkanie, čo nás sprevádzalo inde, pridúšalo sa na tých
         miestach, kde bolo mäkko.
   </p>
   <p>
    Čo sú v prvej talige, majú kone spoľahlivé; tie, čo sme vzali podniku. Hoviadka tiché,
         privyknuté na tieto cesty. V našej je náš osvedčený Čuso; ťahá zas s chuťou a temer
         mladistvým ohňom. Vystríhali sme sa hneď spočiatku zapriahnuť dajedného z tých nám až
         pridobre známych.
   </p>
   <p>
    Prihrmeli sme do Calafatov okolo štvrtej popoludní v ohromnom oblaku prachu. Na kriakoch
         sme obdivovali tohoročnú úrodu, veľmi bohatú. Až sa brnie na nich od množstva veľkých,
         šťavnatých bobúľ, sladkých skoro sťa hrozno, iba že v nich nieto tej šťavy toľko. Zato majú
         mnoho zrniek, snáď i viac, než by bolo treba.
   </p>
   <p>
    Priatelia v Calafatoch prepúšťali nás trochu sklamaní. Ľúto im, že nejdeme u nich
         nocovať ostatnú noc, čo sme na plese ešte. No okolnosti nás volajú na inú stranu; neostáva
         nám, ako odobrať sa a rušať, kde nás volá naša povinnosť.
   </p>
   <p>
    Prešli sme malý jarok. Z neho sa ide na briežok, čo je hneď za ním: strmý, na ňom
         zvariaky i väčšie skaly. Kone, ako videl pred sebou taký breh, zľakli sa, že neuvládzu.
         Spoľahlivé kone z prvého vozíka sa zhákli, nechceli sa hnúť z jarku. Možno sa i zľakli, kam
         ich to vedieme. Na predošlých cestách trafilo sa im neraz, že zašli až do Calafatov, ale
         ďalej od nich sotva chodili. Nadišlo ich nebodaj tušenie, že ich odvádzame od kerencie, že
         jej už nikdy neuvidia. Prešli sme my s naším vozíkom popredku; naše kone neduria sa dneska
         ničoho. Cítia sa v sile, ťahajú s veľkou chuťou. Vyhrmeli sme dohora hneď za tropillou. Náš
         príklad posmelil i kone v druhej talige; rozmysleli si lepšie a začali rušať za nami.
   </p>
   <p>
    Tropillu vodil zase Keko, ako na predošlej ceste. V kampe ohorel i on, zmužnel, prijal i
         oblek pravého gauča. Pristanú mu nohavice, čo sú nad členkami úzke, sfercované do
         golierika, horevyššie naduté. Čiapočka tľapkavá, temer ako tanier, ale mäkká, ktorej dno
         poskakuje pri cvale a zaostáva čosi do tyla, alpargatas cele nové, pysk druhej obuvi
         nemohol by sa vpratať do jeho strmeňov; to všetko mu dodáva výzor ozajstného, írečitého
         gauča. Pomáha mu okolo tropilly Dojmo, ktorý sa nám pridružil na tejto ceste. I on sa
         poberá náhodou na to isté miesto, kde my ideme. On má i kone svoje; na nich sa nosí, keď je
         v ceste po kampe; dnes jazdí na našom koni, aby ho trochu pripravil pod chomút. Bojíme sa
         koní, že budú pribujné, že sa nedajú ovládať hneď na počiatku cesty.
   </p>
   <p>
    Cesta sa nám míňala chytro, prešli sme jej poriadny kúsok od veľkého podniku. Tropilla
         sa drží pažite ako obyčajne; nerada cestu, že je trochu tvrdá. O hodinu sme už prechodili
         popod podnik, ktorého budovy tam driemu skoro pod samým bralom, žmurkajúc na nás dolu, čo
         my to robíme, kam sa ponáhľame. Prehrmeli sme s veľkým dupotom v oblaku prachu popred domy
         komisariátu polície, čo sú akosi hneď za riom, čo sa volá Perro. Rio len dľa mena; je ešte
         vždy suché, iba kde-tu sa mu blyští v suchom koryte osamelá mláka.
   </p>
   <p>
    Pod samým komisariátom odrazili sme sa naľavo, cestičkou dosť dobre vychodenou. Hradská,
         čo ide na Bajadu, ostala nám za chrbtom. Vyzerá ani čo by sme mali zas ísť na prievoz na
         Rio Santa Cruz. Cesta, čo vedie naň, tiež sa tu kdesi odráža, skrúca sa naľavo, aspoň z
         prvého počiatku. No my predsa nie sme na nej. Nespúšťame sa na Dolniaky, držíme sa viac
         kopcov a briežkov, popri výmoliach, čo narobil Rio Pero v dňoch bujnosti a povodní, keď je
         mocný, že sa ledva prace do svojej kože a vylieva sa z koryta.
   </p>
   <p>
    Naostatok spustili sme sa do kaňadúna, vlastne kotliny dosť rozsiahlej. Tu sa nám
         znezrady i ukázali šedé domy podniku.
   </p>
   <p>
    Ani by vlastne nepatrilo semka, aby vyratoval, čo sme zažili v tomto pohostinnom dome.
         Cítili sme sa v ňom ako doma. Prichodilo sa nám tu ohlásiť, mali sme pokonávania s pánom
         majiteľom, ale jednou cestou strávili sme ten večer veľmi príjemne medzi priateľmi. Tu sme
         sa zas sňali so všetkými výhodami svetského pohodlia, ako kdekoľvek v meste — my, ktorí sme
         vyše dvoch mesiacov viedli život viac jednoduchý. Keď vezmeme do ohľadu diaľky, menovite
         ťažkosti premávky a jej zdĺhavosť, pohodlie na týchto stranách už by sa mohlo považovať za
         prepych. A našlo sa tu nielen pohodlia, ale i prepychu. Ostatne podnik môže si dovoliť i
         pohodlia i prepychu. Je už starší; vyplával dávno z ťažkostí počiatkov, kde treba nakladať,
         troviť peniaze. On už bol v období, keď sa to všetko odbavilo a začína sa zberať ovocie
         práce a výdavkov.
   </p>
   <p>
    Za rána, keď sme dohnali naše kone z paše, prezerali sme ich trochu bedlivejšie, či sa
         neukazuje na nich dáka zmena. Mnoho sa rozpráva na plese o istej zeline, ktorá je statku
         veľmi škodlivá, takže ho od nej padá dosť hodne následkom otrávenia. Niže Calafatov sa
         počínajú akési malé Dolniaky, čo idú po Bajadu, tiahnú sa dolu riekou ta na veľkú pampu.
         Cordillera od nich je už dosť ďaleko, nemôže vplývať na beh povetrnosti ako vplýva naň v
         kampoch, čo padajú vyše Calafatov. A badať na prvý pohľad, že je tu druhý svet. Pŕšky
         neprechodia často, kampy nie sú toľme trávnaté a bujné ako tie, čo padajú do krážov
         Cordillery. A práve na týchto Dolniakoch rastie tá zelina, ako sa hovorí, v hojnosti.
   </p>
   <p>
    Včera večer, keď sme vpúšťali kone do potrera, prezerali sme ho, či nenájdeme čo
         podozrivého. A čo by sme mali hľadať? Kone nám vpustili do potrera, kde bola veľká tráva.
         Bola to vlastne veľkolepá vega; v jar príde pod vodu, v lete má bujnú trávu. Je tu hneď i
         dobrá voda, tráva mäkká ani na Punta Bandera; na úbočiach tráva sypačka, ani v intraviláne.
         Nemohli sme si lepšej paše žiadať pre naše kone: uveličení tým pohľadom nechali sme ich tam
         a odišli spať. Mali sme istotu, že koňom sa tu nič nestane. A ako sme predvídali, tak i
         bolo: našli sme ich veselé a zdravé a vydelili sme si z nich do talíg čo najprimeranejšie.
   </p>
   <p>
    Čaká nás dnes asi najťažší kúsok cesty: Bajada. A nielen ona, ale i čo je pred ňou a čo
         po nej. Bajada, iba že nie smerom nadol, ale dohora: vyštverať sa z kotliny plesa na vysokú
         pampu. V dolinu išlo ľahšie, bolo treba iba zdržiavať, teraz prichodí ťahať a hoci sú naše
         taligy ľahké, robota to nie je cele ľahká. Nechali sme si kone, čo sa nezľaknú ani takej
         cesty. Do prvého vozíka sme zapriahli Elektriku, do nášho prišiel Oto a Bepa. Martillo je
         prišialený, priveľmi vypočinutý; neopovážili sme sa ho zapriahnuť. K Elektrike sme
         pripriahli veľmi dobrého a poslušného pobočného a odobrali sa od pohostinných domácich,
         ďakujúc im za priateľstvo, čo nám preukázali.
   </p>
   <p>
    My sme sa pohli v to ráno veľmi dobre, snáď i pridobre. Oto hnal tuho; zase v strachu,
         že tropilla utečie. Nechcel ju ani na chvíľku stratiť spred očí. Ale s vozíkom, čo šiel za
         nami, nebolo všetko s kostolným riadom. Nechceli sme veriť svojim ušiam, keď sa nám začali
         žalovať, čo boli v ňom, že sa Elektrika zaťala a nechce sa hnúť. Miesto rušať začala cofkať
         i vyhadzovať zadkom. Nikdy neurobila nič takého táto kobyla; iba ak by bola veľmi ustatá,
         alebo vyčerpaná. V také časy keď sa raz zaťala, bolo ju už daromné poháňat.
   </p>
   <p>
    Zosadli sme my, čo sme boli v prvom vozíku usalašení pohodlne, začali sme obzerať všetko
         dokonale, či je nie niečo na závade. Poprezerali sme šíre, remenie, uzdy, či nebude čo
         obrátené naopak. Ale všetko bolo v poriadku. A Elektrika predsa sa nechce ani hnúť. Gazda
         zodvihol na ňu bič, a to bolo ešte horšie: začala cofkať, hádzať zúrive zadkom. Boli sme
         zarazení, čo ju to zašlo; nevedeli si vysvetliť, čo to znamená. Vyzerá to skoro tak, ako
         to, čo by boli v staré časy volali porobenina: slovo zručné, vysvetlilo odrazu a ľahko
         veci, s ktorými si nevedeli rady, ani nechceli si lámať hlavu nad nimi a hľadať im odpomoci
         a nápravy. Vradili ich jednoducho do ríše nadprirodzenej: privlastnili neznámej moci, proti
         ktorej ruka ľudská je málomocná a nevládna. I tu vyšla odrazu taká porobenina, zjav, ktorý
         nemal vysvetlenia, proti ktorému nedalo sa nič urobiť. Ani sme už nehľadeli Elektriku
         prehovárať a povzbudzovať. Ostatne v to ráno akosi nám všetko išlo čím hore, tým dolu. Kým
         sme sa my zapodievali s Elektrikou, naši druhovia držali naše kone. No Keko a Dojmo,
         netušiac, čo Elektrika zmýšľa, preleteli s tropillou v istote, že vozíky pôjdu bez
         prekážky. No sotva tropilla zmizla za kopcom, Oto sa znepokojil, nedal sa udržať. Naši
         druhovia kričali o pomoc, že si nevedia rady; my v pomykove poradili im, aby len išli
         pomaly, kým my tu záprah privedieme do poriadku. Naši druhovia voľky-nevoľky museli
         popustiť uzdu Otovi a ten sa dal rezko do cesty za tropillou. Medzitým my sme už nemohli
         vykonať nič poriadneho. Jediné čo sme urobili, bolo, že sme Elektriku vypriahli z ojec,
         bola by nám ešte dolámala vozík a zapriahli sme ta pobočného, čo bol na šťastie škoricový,
         koník neveľký, ale beznáročný a ochotný. Ani cestou na pleso nikdy nezlyhal. Zachoval sa i
         teraz veľmi dobre. Keď sme vysadli, začal ťahať tuho. Elektrika sprvu šla hádam proti vôli,
         neochotne; no majúc taký príklad pred sebou, vstúpila do seba i ona. Začala čosi poťahovať,
         keď prišlo do briežku. Takým činom sme sa konečne i my dali za druhými. Bolo sa ponáhľať,
         lebo ktovie, kde ich budeme môcť dohoniť s Otom, ktorý, keď sa raz pohne, vieme, že hrnie
         neodolateľne napred.
   </p>
   <p>
    Keď sme vyšli na lazy, zadivili sme sa, vidiac tam cele blízko náš vozík, ktorý tu, tak
         sa zdá, čaká na nás. Hneď sa i vysvetlilo, ako mohli Otu prinútiť čakať: pri ňom stál vojak
         polície, držal ho tuho pri pysku za uzdu; mal dosť roboty, aby sa mu nevytrhol. Oto už cele
         stratil trpezlivosť. Hádže hlavou, hoci ho držia pri samej hlave za uzdu; najradšej by
         potrhal pobočky a polámal ojcia. Naši druhovia sú vo vozíku, ale najradšej by utiekli z
         neho. Boja sa, že sa Oto vytrhne vojakovi z ruky a vyrazí nasilu.
   </p>
   <p>
    Vojak nám oznámil, keď sme prišli k nemu, že máme sa ustanoviť na komisariát v úradnej
         záležitosti.
   </p>
   <p>
    Vedeli sme my už dobre, čo to za záležitosť. Včera popoludní mali sme sa preukázať na
         polícii, dať jej výkazy, čo za kone vedieme sebou. Prešli sme s veľkým hurtom popred úrad a
         neurobili svoju povinnosť. Ale sme si umienili, že sa dnes zastavíme; táto cesta nás
         beztoho vedie popri úrade, ak máme zase vyjsť na hradskú. Keko a Dojmo mali tiež rozkaz
         čakať nás pred políciou. Pohli sme sa teda s vojakom, ktorý našim druhom pomohol v biede,
         zadržal Ota, čo by oni nikdy neboli mohli urobiť. Pred domami polície sme skutočne našli
         tropillu. Pán komisár našiel všetky výkazy v poriadku, mohli sme bez prekážky pokračovať v
         ceste. Ešte sa nám ponúkol úslužne, či nám môže byť v ktorej veci na pomoci, on alebo jeho
         ľudia, ktorých má päť: poddôstojníka a štyroch vojakov. Sú to všetko ľudia vôbec veľmi
         dobrí, títo úradníci po kampe; radi prídu na pomoc pocestnému, i prijmú ho pohostinne na
         svojich staniciach. Jeho ponúknutie nebola iba číra formula zdvorilosti, on ho urobil cele
         úprimne a bral ho naozaj.
   </p>
   <p>
    Rozlúčili sme sa s tými čestnými ľuďmi, čo konajú úradné povinnosti prísne, ale
         zaobchodili s ľuďmi zdvorile, ba priateľsky. Keka sme napomenuli cele vážne, aby nehnal
         tuho; Oto, keď nevidí tropilly, nedá sa viesť a nechce slúchať; v takej prípadnosti mohol
         by zle narobiť.
   </p>
   <p>
    Odtiaľto sme už zase hnali hradskou a už sme sa z nej neuchýlili, kým sme neprišli ta,
         kde sme mali ísť. Ale o tom bude ešte kedy hovoriť. Čo nám leží teraz na srdci, je Bajada.
         Ak chceme kde prísť, musíme prejsť Bajadu: má ona pri sebe kľúč celej našej cesty. Ona je
         prvá stanica, prvá a najväčšia starosť. A práve tento kus cesty, čo ide do nej odtiaľto, i
         celý kraj vôbec, ktorým vedie, nemá v sebe nič veselého a príťažlivého. Je to kraj trochu
         smutný, zamyslený sťa ten podnik tam pod bralom; snáď preto, že je prisuchý. Cordillery
         tiež z neho nevidieť. Kam hodíš okom naokolo, všetko je šedé — obzor nie je veľmi otvorený,
         bárs nezatvárajú ho veľkolepé útvary štítov, ako kraj tam vyššie, ale iba šedé bralá z
         jednej strany a z druhej nepatrné briežky a kopce. Prvý raz, čo nemáme vznešený obraz hôr
         pred očima a vidí sa nám všetko naokolo smutné a jednotvárne. Vidno, ťažko nám prichodí, že
         odteraz musíme byť bez divadla, ktoré sme privykli mávať pred očami. Clivo nám je privykať
         na šíre polia patagónskej pampy bez takého veľkolepého úzadia.
   </p>
   <p>
    Bolo dobre predpoludním, keď sme prišli k prvým výbežkom Bajady. Aby hneď počiatok bol
         príťažlivejší, prvý vŕštek je vari najhorší zo všetkých. Má v sebe obsažené všetky tri
         podstatné ťažkosti briežku: je veľmi strmý, skalnatý, i cesta sa na ňom skrúca. Tu sme
         zastali a prešli sme my do prvého vozíka. Vyjsť Bajadou nie je ľahko; v prvom vozíku je
         silný Oto, s ktorým sa my budeme môcť predsa ľahšie porátať, než naši spoločníci, čo
         zaujali dosiaľ náš vozík. Zas sa im dostal vozík s Eletkrikou, ktorá už cele odhodila
         vrtochy, čo ju boli nadišli za rána, a ťahala veľmi pekne.
   </p>
   <p>
    Prvý vŕštek sme prešli pomaly, ale veľmi dobre. Kone sa dali doň s chuťou a
         rozhodnosťou. Keď sme vyšli na nepatrnú rovinku, ktorá tiež nechce nadlho ostať rovinou,
         ale sa skoro zápäť začína dvíhať, hoc poznenáhle, kým nepríde na úpätie vŕšku, v ktorom je
         hrob Turkov. V túto chvíľku, akoby pokoja, na peknej ceste, kde myseľ nebola zaujatá cestou
         a jej bezprostrednými starosťami, pridalo sa mi pozrieť na Ota a vidím, že ledva vydychuje.
         Je ten prvý vŕštek strmý a zlý, ale je krátky. Čo sa nestane na dvoch, čo nás ešte čakajú?
         Cesta vystupuje neprestajne, ale mierne, vystupovanie čo i mierne namáha, aspoň, ako vidím,
         Oto sa namáha priveľmi. Boky mu stúpajú a padajú sťa mech, keď sa tuho nadúva. Prvý raz, že
         ho vidím zadychčaného; tak som ho nikdy dosiaľ nevidel, ani pri tuhom behu.
   </p>
   <p>
    Prišli sme pod breh Turkov, nie síce taký strmý ako prvý, ale horší, lebo je dlhý a
         cesta sa strojí urobiť na ňom tú nevydarenú zákrutu, kde úbohý Turek zahynul. Zastali sme,
         Oto pracoval prinamáhave; chceli sme sa presvedčiť, čo sa to s ním robí. Boky sa mu
         otriasali, dvíhali sa mocne, jeho rozumné oko pozrelo na gazdu, ktorého pozná lepšie než
         mňa, s akýmsi strachom, či úzkosťou. Dľa dýchania sme si mysleli, že je snáď niekde prituho
         stiahnutý. Nozdry sa mu otvárali široko, vťahujúc vzduch namáhave. Popustili sme mu
         podbrušné pásy; to trochu uľavilo, začal pokojnešie vydychovať. Nevedeli sme, čo urobiť.
         Čakali sme chvíľku, čo z toho vykvitne, nepochopujúc, čo sa stalo. Boli sme prestrašení, čo
         nás čaká, či nenadíde čo horšieho, netušiac, čo je na príčine tohto prudkého záchvatu.
   </p>
   <p>
    Našim rozpakom urobil koniec sám nemocný. Keď videl, ako sa tropilla vzďaľuje, ako naši
         druhovia už vystupujú s vozíkom hore strminou, posošil sa i on a začal silne ťahať. My sme
         kráčali pešo popri koňoch dohora, aby bola fúra menšia. Boli by sme i pod zákrutou zastali,
         ale Oto rušal celou silou. Prívrženosť ku kamarátom mal tak mocnú, že pre ňu zabudol na
         ťažký záchvat dýchavice a slabosti.
   </p>
   <p>
    Naveľa prešli sme celý ten vŕštek; zdal sa nám nekonečný, odľahlo nám, vidiac, že sme ho
         predsa len minuli.
   </p>
   <p>
    Zazreli sme i hostinec, ktorý je neďaleko odtiaľto. Ukázal sa nám dneska sťa kotva
         nádeje, znak vyslobodenia. Oto, hoc ledva zdýmal, rušal prudko ďalej, len aby čím skôr bol
         pri kamarátoch, čo už stáli v skupine na cestičke, čo vedie z hradskej do dvora hostinca.
         Horko-ťažko sme prišli i my do toho dvora. Tu sme Ota zaraz vypriahli, oslobodili ho od
         šír, uzdy, ba i ohlávky. Len čo sa cítil na slobode, vmiešal sa do hŕby, kde boli kone.
         Snáď sa mu zdalo, že ho tá spoločnosť vytrhne z úzkosti a sníme z neho útrapy.
   </p>
   <p>
    Veľký mocný kôň ledva sa vliekol, nozdry držal rozšírené, vťahoval vzduch namáhave; až
         kde sme stáli, bolo čuť ťažké dýchanie; na nozdrách sa ukázala červenkastá pena. Boky mu
         zdýmali tuho, kŕčovite, pevné nohy triasli sa v kolenách. Tuhý pot ho oblieval; cedil sa mu
         skoro cícerkom dolu šijou, tvoriac na nej jarčeky.
   </p>
   <p>
    Potvrdilo sa, že gauči majú predsa pravdu: veľké brucho je veľká prekážka koňovi v
         chôdzi; nebezpečie, ako vidíme, v niektorých pádoch. Brucho je tu tiež na vine, pôvod celej
         tejto galiby. A i vyzeralo ozaj ani bubon; nie div, že hatí dýchanie a zapríčiňuje poruchy,
         ktoré sme práve mohli vidieť. Dobre robia gauči, veľmi dobre, že pred dlhšou cestou
         podrobujú pôstu svoje kone, aby sa im nestalo, čo sa stalo nám teraz.
   </p>
   <p>
    Postáli sme hodne, dali sme koňom, nech si poriadne vydýchnu. Voda bola hneď vo dvore, a
         veľmi dobrá. Kone by boli hneď k nej leteli, ale nedali sme im strebať. Studená voda vraj
         škodí ustatému statku, keď je priveľmi rozhorúčený, i nám môže zaškodiť, hoc nie sme všetci
         tej mienky. Poniektorí ju pijú kedykoľvek a nedá sa dokázať, že by im bola kedy zaškodila.
         Ale vo veci predsa bude čosi, keď sa jej ľudia tak boja. Snáď i tu je v platnosti stará
         skúsenosť, že dakomu zaškodí čokoľvek; inému zas sa nestane ničoho, i keď robí výstupky.
   </p>
   <p>
    Keď sa mohlo predpokladať, že si kone oddýchli a že sa ochladili z väčšieho, pustili sme
         ich k žliebku. Strebali dychtive, ako pijú zakaždým, keď sú v tuhej robote, rehcúc od
         radosti. I Oto sa nastrebal hodne tej čerstvej vody; vyzeral už pokojnejšie, ani dýchanie
         nebolo tak ťažké.
   </p>
   <p>
    Uspokojili sme sa trochu, že sa nestalo nič horšieho. Oto sa hodil po napojení na zem a
         vyváľal sa do chuti. To tiež bude koňovi akýsi liek; upotrebuje ho často a veľmi vďačne.
         Miesto neho sme zapriahli do ojec Čusa, ktorý bol svieži a veselý. O malú polhodinu sme sa
         už poberali napred.
   </p>
   <p>
    Dojmo tiež presedlal koňa a osedlal si Martilla, nech sa trochu krotí robotou. Zdalo sa
         nám, že bez neho bolo by sa nám ťažko zaobísť.
   </p>
   <p>
    Tretí odsek Bajady, najdlhší a tiež nie veľmi ľahký, čo ide od hostinca do vysokej
         pampy, prešli sme veľmi šťastne. Tropilla sa poberala veselo hore grúňom popri ceste, kone
         vo vozíkoch držali sa veľmi dobre. Oto s tropillou už bežal ľahko; medzi kamarátmi i
         dýchanie sa mu popravilo. Uľavilo sa mu skoro zaraz po napojení; schytila ho hneď po ňom
         veľmi tuhá hnačka a ona ho už držala. Ohromné brucho, čo bolo už ako bubon, opľaslo
         dokonale; potvrdila sa ešte lepšie zásada, že veľké brucho nie je veľmi súci spoločník do
         cesty. Keko a iní znalci privlastňujú túto hnačku tej vode, čo sme dali koňom popiť pred
         hostincom, čo dľa ich mienky nemali sme urobiť.
   </p>
   <p>
    Na vysokej pampe nás postretal patagónsky vietor. Na tomto mieste má on svoju kerenciu;
         duje tuho, keď raz zaduje, a duje temer každý deň. Sotva jesto čo horšieho od takého vetra,
         čo šibe a trhá, kmása bezohľadne. Šibe do tváre, sťaby ťa šľahal; nevieš, čo robiť, ak máš
         v ruke liace a príde ti poháňať, vôbec pozorovať a bedliť na statok, čo poháňaš i na cestu
         a jej spády, kadiaľ ho treba naprávať. V ten deň nám sypal do tváre nielen prach a piesok,
         ale i štrku na priehrštia sťa z vejačky. Kde ťa to šibne, zašpie ti koža, sťaby si mal
         popáleninu. Sklá na oči sú dobré a sú veľkou polahodou očiam, aby sa do nich ustavične
         nesypalo. Ale i sklá sa zunujú, menovite osobám mľandravej kože. Rámec, v ktorom sú sklá,
         podšitý plsťou, je veľmi nepríjemný. Ostatne na týchto okuliaroch sú málokedy sklá; miesto
         nich sú vsadené priehľadné tenké tably mačieho skla. Je ono pružné a ohybné, nerozbije sa
         ľahko. Sklené okuliare ľahko by mohol zabiť hrubý štrk, keď ho vetrisko začne hádzať;
         čriepok skla môže vletieť do oka veľmi ľahko a ublížiť mu.
   </p>
   <p>
    Uháňali sme dobre dolu vysokou pampou s tým víchrom zboku, že sme si museli priviazať
         šatkami čapice a klobúky. By on vytrhol i s koreňom najkrajšieho buka, kde by nestrhol z
         hlavy čiapku, alebo práve klobúk. Chvosty všetkým koňom tiež sa nachýlili tuho za vetrom
         sťa hálka, čo sa krúti a má ukazovať, v ktorú stranu duje. Vzdor tomu kone nezaháľajú;
         tropilla mocne cvála. Kone, čo sú zapriahnuté, klusajú tiež veselo. Keko a Dojmo sú skrčení
         temer vo dva konce a viac ležia nad hrivou koňa, než sedia.
   </p>
   <p>
    Podoháňali sme a predbehli na tejto čiastke našej cesty nejednu skupinu karriet.
         Poberajú sa do prístavu, naložené balmi vlny. Ide ich obyčajne sedem-osem v hŕbe, majúc
         každá skupina svojho prváka, povedzme Cardenasa, čo rozkazuje a neraz veru i súdi a musí
         rozhodovať. Sú to všetko ľudia pokojamilovní, čo obsluhujú karrety a statok v nich. Ale
         dlhou cestou, každodenným stykom, zas hádam trením protirečových záujmov vzkrsnú i hádky
         medzi jednotlivci, neraz sa i nanosia jeden druhému do vlasov. Dosť na tom dlhé spolužitie
         neotužuje vždy zväzky, čo by mali spájať ľudí; neraz skôr vyvoláva trenice, ako vraj
         skúsili i tí, čo robili dlhé ťažké výpravy a výskumy a museli sa vrátiť z nich rozvadení
         medzi sebou a v nepriateľstve.
   </p>
   <p>
    Taká skupina karriet, keď je v pohybe, môže veľmi zaujímať, menovite nás, čo ich
         nevídame každý deň. Ich zjav prispieva k zaujímavosti kraja; dodáva mu života a živosti. Čo
         sa ukáže najprv, je ten prvák v svojom punči, ktorého krídla sa nadúvajú vo vetre, alebo
         letia za ním, keď cvála na svojom, žiaľ, temer vždy vychudnutom trochu koníku. Keď cudzinec
         stretne v ceste také karrety, najprv zazrie toho prváka a temer vždy v cvale, lebo bárs i
         vykonáva ustavične svoju právomoc, má predsa len akosi najviac čo cválať a namáhať sa od
         voza k vozu, rozkazovať, preháňať, premieňať, vôbec robiť všakový poriadok, keď sa blíži
         taký cudzinec, menovite ak je cele zelený. Pohoničia tých jednotlivých vozov tiež sú
         zvláštne postavy na tom svojom tátošovi, nie vždy veľmi hrdom. Sú tiež najviac v punči,
         bárs je horúčava; držia biele dlhé žrde, pravda len bambusové, najviac nad volmi, sťa
         rybár, keď loví na rieke pstruhy a drží dohora svoju spravu. Ostatne ktovie, či i taký
         pohonič volov neloví nad nimi nie síce ryby alebo práve ovady, ale loví, kde aká je u vola
         zaujatosť a sila, aby ju vynaložil do ostatnej kvapky pre pokrok tohto kraja, vlastne pre
         pohyb napred tejto karrety.
   </p>
   <p>
    Muchy a ovady darmo by tu lovil; nemajú sa tu odkiaľ vziať. A bolo by hodno, keby ich
         bolo, prizrieť sa, ako by sa držala mucha na tomto vetrisku. Kto by vedel povedať, či by sa
         mohol sám kondor vznášať tak velebne nad nami, keby náhodou dneska zablúdil až sem, na
         tieto otvorené polia, čo azda by neurobil vďačne, lebo sú priďaleko od jeho sídel. Hlavné,
         čo by obdivoval taký cudzinec, bola by tá karreta, naložená balmi až do vrchu, posťahovaná
         tuho povrazmi, že vyzerá ani širaňa poriadne zdrôtovaná, o ktorej mnohá gazdiná tvrdí, že
         zdolie vždy viacej odrôtovaná od novej. To posťahovanie karrety povrazom je už umenie,
         vlastne jej mocná stránka; keby nie ono, všetko to bolo by sa rozsypalo dávno na prvky.
   </p>
   <p>
    Pred karretou ide šesť volov ako v troch pároch. Konajú túto nekonečnú cestu z nohy na
         nohu, čo vypadne stadiaľto do prístavu a z prístavu nazad trochu vari zdĺhavá. Zdĺhavo sa
         bude azda zdať volom, bárs sú symbol zdĺhavosti a trpezlivosti, takto bez krmu. A kto by ho
         vozil, krm, s karretami, pre toľký statok a na takej dlhočiznej ceste? Muselo by ho byť
         najmenej toľko karriet, ak nie viac, koľko ich je tu s vlnou, ak by mal prvák na staniciach
         kŕmiť svoje voly, ako ich napríklad kŕmieva náš gazda najlepším senom alebo ďatelinou na
         samých úvratiach svojej role, keď napríklad orie alebo bráni. Mal by iste otruby v hlave,
         kto by vláčil toľké seno so sebou na tieto diaľky, keď je krmu všade dosť, i viac než
         treba, čo neverí sa dočkať, aby ho spásli. Tieto robotné voly vo dne konajú svoju dlhú púť,
         ťahajú karrety a po nociach sa pasú, zhľadávajúc svoj krm, bárs by padlo veru dobre poležať
         si po nociach, dožičiť rozboleným, krvavým nohám trochu toho odpočinku. Sú to hoviadka
         zbedované, môže sa povedať bez preháňania. Bieda, hlad sa ti ukáže, keď na ne pozrieš: ona
         sa tisne do popredia, zastiera celý tento obraz, ktorý by mohol byť ináč veselý, svojím
         tmavým tieňom. Koho obviňovať? Vystačí vyzdvihnúť, čo a ako je, že kone a voly týchto
         skupín podstúpia mnoho, viac hádam, než donáša nutnosť. Páry sú kosť a koža; miesto
         priahania mal bys’ vôľu zaplakať nad trhaním nevinného statku. Pohoničia sú nič viac ako
         pohoničia; nesladí sa im byť priateľmi a ošetrovateľmi a pastiermi svojho statku, aby sa
         snáď priveľmi starali o jeho blahobyt. Majiteľ je ďaleko na podniku, snáď v meste: kde by
         prišiel a prehliadol, čo sa robí s jeho statkom? Pán správca má iných starostí, je tiež
         ďaleko. Statku neostáva, ako starať sa o seba, kým vládze, zbierať po noci krm byľkami, po
         holých, vypasených uliciach, ohradených dobrými plotmi z jednej i druhej strany, za ktorým
         sú tučné, bohaté pašienky, čo nebudú vypasené toho roku. K nim sa nedostane hosť v ceste,
         vysúdený do priestoru vypaseného medzi dvoma plotmi.
   </p>
   <p>
    Na tejto ceste videli sme i druhé skupiny karriet: tie, čo nepatria majiteľom podniku,
         ale furmanským podujímateľom. Vozia tiež vlnu do prístavu, ale na statku svojom a karretách
         tiež svojich. Odtiaľ sa vracajú naložení tovarom, čo zas dovážajú do kampa. Povolanie
         týchto ľudí nie je ľahké; znášajú i oni bremeno dňa i horko. Ešte ťažšie azda bremeno mrcha
         nocí, čo tiež treba vziať do ohľadu. Na nich pečie slnce, do nich bije vietor, po nich sa
         lejú dažde, ale oni to znášajú, lebo sa im vypláca, zarábajú pekné peniaze. Platí sa im
         podľa váhy za cestu sem a ta; poplatok nie je najhorší. Vydržiavanie statku tiež ich mnoho
         nestojí; pasú ho v zime, v lete v kampe, ako sa pasie druhý statok. Na svoje karrety berú
         väčšie fúry, než Cardenasi; hľadia, aby sa im vyplatilo ustávanie a cesta, vôbec aby im
         vyšlo výhodnejšie. Statku nemajú kŕdeľ pri karretách, čo ide naprázdno, vymeniť v ceste
         choré voly za zdravé a prepriahať. A predsa ich statok, vec podivná, nevyzerá najhoršie. Je
         pomerne dobre zachovaný, tučný a bodrý, vzdor ustavičným cestám sem a ta. Im sa málokedy
         stáva, že by sa im vyvalil kôň alebo vôl kraj cesty a ostal tam trčať s ustretými nohami.
         Je divné i to, že tieto cesty konajú rýchle, omnoho rýchlejšie sa vracajú na podnik než
         karrety pánov majiteľov tých samých podnikov.
   </p>
   <p>
    Kto by chcel rozmýšľať nad takýmito pletkami, prišiel by nebodaj na starú pravdu, že
         statok netučnie toľme od krmu, ako od pohľadu svojho gazdu. Inými slovami: najlepší furman
         takého pána majiteľa by bol sám pán majiteľ. Nemá pravdu ten, kto upiera karreterovi
         význam, podceňuje jeho zásluhy, ak ich skutočne má. Karreteri znamenajú mnoho pre podnik;
         napomáhajú mocne jeho zveľadok. Majiteľ, ktorý podceňuje toto odvetvie svojej práce, ktorý
         mu upiera význam, zanedbáva ho, okráda sám seba, hádže hrsťami pekné zlaté funtíky cez
         oblek na ulicu a či vlastne rozsieva ich po nekonečných cestách Patagónie. Z toho siatia
         nevzíde nikdy ničoho. Kupci madianski,
    <sup>
     [
     <a class="footnote" href="#ftn.id2593723" name="id2593723">
      28
     </a>
     ]
    </sup>
    keď mali svoje karrety a ťavy, sami chodili za nimi do prístavu a neposielali
         Cardenasa a Artemia.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2593723" name="ftn.id2593723">
        28
       </a>
       ]
      </sup>
      <span class="emphasis">
       <em>
        Kupci madianski
       </em>
      </span>
      — kupci, ktorí podľa Starého zákona kúpili za
               dvadsať strieborných Jozefa, uvrhnutého bratmi do studne
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2593745">
       </a>
       15
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Samé úvahy, čo nesúvisia s turistikou dobre zariadenou. Jedna zabieha
            do bylinárstva, druhá na polia, čo sú temer cele otvorené, nemajú plotov ani ohrád dobre
            zariadených. Pekná cesta dolu dlhým kaňadúnom
     </strong>
    </span>
   </p>
   <p>
   </p>
   <p>
    Zavítali sme do hostinca, čo je na vysokej pampe, okolo šiestej popoludní. Poprezerali
         sme si kone zas, ako svedčí. Oto sa zotavil veľmi dobre, až na tú hnačku. Ale vybúšila i
         pri druhých koňoch; Elektriku tiež držala tuho ako Ota. Vysvetlilo sa nám konečne, prečo
         vyvádzala dnes ráno, čo vyvádzala, keď sme sa mali hýbať: i ona bola vtedy chorá na tú istú
         chorobu, iba dýchavica čo ju ušetrila. Berúc do ohľadu, čo sa stalo, ako sa teraz veci
         majú, natíska sa nám podozrenie čím ďalej, tým naliehavejšie, že by bolo bývalo lepšie
         ostať na noc v Kalafatoch, ako nás zdržiavali, než sa ísť túlať s toľkými koňmi po kampoch,
         od ktorých nás všade odrádzali. A ktovie, či nebolo najbezpečnejšie vybrať sa z podniku
         veľmi zavčasu, snáď do dňa, a hľadieť nocovať hneď prvú noc v tomto hostinci.
   </p>
   <p>
    Nebolo pochyby, že naše kone privoňali k zeline škodlivej. K nej sa dostali iste tej
         noci na paši. Bolo by rozumnejšie, keď sme už mali nocovať, kde sme nocovali, zatvoriť kone
         na noc do korrala, ako sme ich boli zatvorili na veľkom podniku, než vpúšťať ich do
         krásneho potrera, ktorý prechováva niekde medzi bujnou, hojnou pašou i túto zradnú zelinu.
         Ostatne ani to zatvorenie nebolo koňom veľmi na osoh. Prišli vyhladnuté do potrera; hlad
         nevyberá a hľadí sa čím prvej utíšiť. Hladné kone hodili sa dychtive na trávu, nepreberali,
         ale sa iste napásli na jedovatej tráve.
   </p>
   <p>
    Nachodí sa tej zeliny tam všade; bude jej niečo hádam i v Calafatoch, ale iba miestami.
         Hojne jej je v kampoch podniku, čo má budovy pod bralom, a nachodí sa jej, ako vidíme, i na
         podniku, čo je zaraz pri ňom, kde sme boli prenocovali. V nasledujúce roky, keď som lepšie
         schodil pleso, tú bylinu som videl i obdivoval, čo je za, lebo zasluhuje skutočne obdivu.
         Ona svojím zložením, vzrastom, spôsobom života, pôdou, v ktorej sa darí, a spôsobom, na aký
         sa veľadí, vôbec celou svojou podstatou potvrdzuje múdrosť a pravdivosť toho príslovia,
         ktoré má v sebe ako všetky príslovia jadro pravdivé a zdravé, má význam pre život a veľkú
         cenu, lebo obsahuje užitočné naučenie. To príslovie hlása, že mrcha zelina nevyhynie. Nikto
         mu nebude odporovať a kto by pochyboval, nech ide na pleso a vyhľadá tú bylinu, o ktorej sa
         tu hovorí; presvedčí sa, že sa táto bylina darí v akejkoľvek pôde, či piesočnatej, hlinitej
         alebo práve štrkovitej. V lete, keď sú veľké suchá, vyhorí všetko, čo je útlejšieho, i
         tráva pampy hrubá a mocná ovesí hlavu a vyschne na slamu; mohutné kriaky tiež sa zaseknú vo
         vzraste, šuchocú bez šťavy, skoro vysušené sťa viecha, čo sa opála na krčme; práve v tieto
         najhoršie časy táto mrcha zelina stelie sa po vyhorenej, suchej zemi krásna, víťazoslávna,
         zelená sťa ruta, sťaby ju polievali dva razy za deň. Čosi sa ponáša na našu povoj, keď je v
         najväčšej svojej sláve, tam kdesi o Turícach. Také sú vrtochy prírody, jej hra a žarty, že
         podaktoré byliny vystrojí skvelými, výhodnými vlastnosťami, ktoré by snáď lepšie pristali i
         druhým rastlinám, omnoho potrebnejším a užitočnejším ako húževnatosť, pevné zdravie, veľká
         skromnosť v nárokoch a zručnosť vynájsť sa a veľadiť kdekoľvek a na akýkoľvek spôsob;
         vlastnosti, ktoré chybujú užitočným a potrebným rastlinám a ktoré práve preto nemôžu sa
         veľadiť a vyvinovať, lebo ich nemajú. Nech môže napríklad vika alebo ďatelina vzdorovať
         suchote aspoň približne, ako táto bylina, aká by to bola výhoda statkárovi, aký prevrat by
         mohol nastať v celom hospodárskom vývoji Patagónie!
   </p>
   <p>
    Meno tej byliny dľa Linného
    <sup>
     [
     <a class="footnote" href="#ftn.id2593910" name="id2593910">
      29
     </a>
     ]
    </sup>
    alebo už dľa druhého, kto má právo deliť také mená rastlinám, nie je tu ľahko
         uviesť. Nieto kľúča na týchto stranách, ktorým sa majú otvárať priehradky v tých
         nekonečných odsekoch herbára, kde sa ukladajú suché byliny, dľa ktorého sa určujú triedy,
         rady, rodiny, rody a druhy. Nepozostáva mi, ako opísať ju, nakoľko sa dá. Stelie sa teda
         ako povoj, ale nie je tak dlhá. Lístie má veľmi mäsité, skoro ako kaktus, ale je malé a
         okrúhle, toľké asi, ako lístie našej trnky. Keď roztrhneš steblo, začne vymokať z rany
         biele mlieko, temer ako Euforbia cyparissias.
    <sup>
     [
     <a class="footnote" href="#ftn.id2593952" name="id2593952">
      30
     </a>
     ]
    </sup>
    Práve to mlieko nebude najzdravšie.
   </p>
   <p>
    Hovädo príde do takého vyciveného kampa, zazrie šťavnatú zelenú trávu; ona nekričí na
         výstrahu, naopak, priťahuje a vábi. Hlad pritisne a hoviadko sa dá do nej. Jej účinky nie
         sú vždy tie isté. Ich stupeň a škodlivosť bude najskôr závisieť od toho, koľko sa jedu
         užilo, a iste i od toho, ako sa užilo. Ak ho užilo mnoho alebo i menej, ale na prázdny
         žalúdok, účinok jedu by mal byť zhubnejší, než keď ho užije menej, alebo ak príde na plný
         žalúdok.
   </p>
   <p>
    Môže byť ľahko, že jeden druh zvierat vzdoruje väčšmi tej istej dávke, než druh iný. Ak
         dávka bola priveľká a prišla na prázdny žalúdok, účinok bude veľmi rýchly a nedá sa
         prekaziť. Príde do údov triaška, brucho sa zduje, dostavia sa ťažkosti dýchania. Naše kone
         teda okúsili tej trávy dosť hodne a otrávili sa, tak sa zdá, skoro všetky, jeden väčšmi,
         druhý menej. Na Otovi sa ukázalo otrávenie vo vyššom stupni, než na ostatných koňoch. Že sa
         nestalo ani jednému nič horšieho, môže sa pripísať akiste iba tomu, že kôň znesie väčšiu
         dávku jedu bez nebezpečných následkov, než iné zviera, menšieho vzrastu. Možno, že by sa im
         nebolo stalo ani to, čo sa stalo, keby sme neboli zatvorili tropillu do korrala noc pred
         naším odchodom; bola celých dvadsaťštyri hodiny o hlade, taká hladná bola v robote, aby
         ešte väčšmi vyhladla. Hladné kone vrhli sa na trávu, keď vošli do potrera, nevyberajúc
         veľmi, na čom sa pasú. Jedovaté látky dostali sa do prázdneho brucha a mali účinok prudký a
         zhubný.
   </p>
   <p>
    Ostatne otrávenie našich koní nebol prípad osamelý, ani prvý a nebude tiež ostatný. V
         nasledujúce roky videl som hromadné otrávenie oviec práve v tých kampoch, čo susedia hneď s
         Calafatmi a prislúchajú podniku, ktorého domy sme videli z cesty temer pod samým bralom.
   </p>
   <p>
    Z jedného veľkého podniku boli hnali väčší kŕdeľ oviec, snáď desaťtisíc. Kŕdeľ prišiel
         do Calafatov vo veľmi dobrom stave. Stadiaľ iba čo ho prehnali tým kampom, čo siaha od
         Calafatov k podniku pod bralom. Nedali sa ovciam zastavovať, aby sa nemohli popásať v
         ceste. Na noc zatvorili kŕdeľ do korralov, tiež aby sa nemohol pásť a neužil azda jedovatej
         rastliny. A predsa, keď prišiel na druhý deň kŕdeľ na čiaru, čo je na rio Perro, a mal
         prejsť do susedného podniku, ovce začali padať. Kamp bol posiaty takrečeno otrávenými
         ovcami, z ktorých sa len máloktorá zotavila. Majiteľovi miesto oviec ušli sa kožky, čo
         ostali rozvešané, aby sa sušili, na plotoch práve tej čiary. Ktovie, čo by sa bolo s kŕdľom
         stalo, nech ho poženú napred, tou istou cestou. Ale ovčiari sa dovtípili, vyhnali kŕdeľ do
         horných kampov jednou pazuchou, ktorá je tu práve v brale. Tam sa za dakoľko dní i zotavil
         na zdravej, čistej paši.
   </p>
   <p>
    I domácim ovciam z tých podnikov neraz sa pridá, že sa otrávia. No tie sa z väčšej
         čiastky zotavia zase. O dakoľko týždňov sú cele zdravé a tučné, akoby sa nič nebolo stalo.
         Je na prvý pohľad divné, skoro neuveriteľné, že ten istý jed, môžbyť v tej istej dávke
         užitý, nemá pri domácom statku ten istý účinok ako pri cudzom. To je, pravda, iba prvý
         dojem; zdá sa nápadný, ale sa dá vysvetliť dosť snadno. Nasvedčoval by tej skúsenosti, že
         domáci statok snáď častejšie sa napasie tejto znamenitej trávy, podrobuje sa nebodaj z času
         na čas neveľkému, čiastočnému otráveniu. Môžbyť i pozná tú zelinu, jej nepríjemné účinky,
         hádam i bočí od nej, vedený zdravým pudom, ako ten, čo sa popiekol na horúcej kaši a potom
         i na studenú dúcha, že teda sa neotrávi dokonale. Je statok i prieberčivý v paši, vyhýba
         zlej tráve, kde môže; to je cele isté. Otrávenie po podnikoch vo väčšom množstve nestáva sa
         v riadne časy, keď statok sa môže popásať pohodlne a do sýtosti; stáva sa najviac v roboty,
         keď sa ovce zatvárajú napríklad dlhší čas do košiarov, až veľmi vyhladnú a vojdú vyhladnuté
         do kampa, kde jesto tej zeliny. V taký čas hodia sa pažravo na trávu, nevyberajú veľmi, na
         čom sa pásť; pasú sa na všetkom, čo príde pod zuby, len aby sa nahradilo čím skôr, čo sa
         bolo zameškalo.
   </p>
   <p>
    Ak sa otravujú častejšie po troche, ľahko na jed privyknú, že nemôže účinkovať na ne tak
         zhubne ako na druhé ovce, ktoré ho nikdy neokúsili; môžu ho vydržať pomerne väčšiu dávku,
         bez účinku tak škodného, aký sa ukazuje na cudzom statku. Nikotín tiež stratí svoju moc nad
         dobrým fajčiarom, nepôsobí naň, lebo je fajčiar privyknutý užívať ho v istej dávke každý
         deň. Fajčiar, čo sa učí fajčiť, ten už skôr podľahne otrave nikotínu, i keď ho menej užije.
         Vycvičený korheľ tiež vytriezvie chytrejšie, neostane dva-tri dni na nič ak sa poriadne
         naťahal, ako ten, čo sa opil po prvý raz.
   </p>
   <p>
    Najhoršie je domácim ovciam hneď pred jarou, keď sa paša ukázala spod snehu; veľmi
         vyhladnuté hádžu sa na také miesta a ak je mrcha zeliny dačo, otrávia sa. V taký čas jed
         pôsobí mocne a rýchle, dostavia sa ľahko väčšie straty i medzi domácim statkom.
   </p>
   <p>
    V riadne časy zahynie len máloktorá. Najviac sa stáva, že taká otrávená ostane ležať na
         mieste sťa omámená alebo odpoly mŕtva s nadutým bruchom a trasením v údoch. Keď ju vidíme v
         takom stave, najlepšie ju netýkať, menovite nepreháňať sem a tam, kým sa ona sama nezrepetí
         a neodvlečie na vodu. Ostane na mieste, kým jed nevytuchne, kým sa nevylúči prirodzenou
         cestou. To vyháňanie jedu z tela napomáha práve hnačka, ktorá sa dostavuje skoro vždy a
         bude trvať dakoľko dní, strebanie vody, lebo nadíde veľký smäd práve vari následkom tej
         hnačky. Pod tým liečením vodou a odpočinkom ovca sa zase zotaví i po ťažkom omámení,
         podvihne sa ona sama, bude sa mať k životu, len ju načim nechať, nech sa sama vykýcha, ako
         vie.
   </p>
   <p>
    Z cudzích oviec po väčšom otrávení podľahne temer každá. Snáď čiastočne preto, že je po
         prvý raz pod účinkom jedu; účinok jeho je mocnejší, lebo nie je naň naučená. Ale podľahne
         viac vari preto, že sa nachodí v ceste so svojím kŕdľom. Keď sa otrávi, neostane ležať tam,
         kde je, kým jed vytuchne. Preháňať ju síce nik nepreháňa, ani netýka; ovčiari, čo ženú
         kŕdeľ, vďačne by ju nechali tam, kde sa otrávila. Ale vieme, čo za mocný pud prítulnosti je
         v ovci ku kŕdľu, vôbec k svojeti. Ovca, bárs chorá a nevládna, nezaostala by od kŕdľa, drží
         sa ho húževnate, kým môže, vlečie sa za ním, aby nezaostala, kýmkoľvek ju nepodkosí účinok
         jedu. Vtedy sa už vyvalí, ale to je už pozde, to sa stane v kŕčoch pred smrťou, z ktorých
         sa nemôže viac podvihnúť.
   </p>
   <p>
    I Oto by sa bol tak vyvalil dneska, hádam i Elektrika, nech sa nevypriahnu a nemôžu si
         odpočinúť v hostinci na Bajade. Najväčšmi im pomohla tá dobrá voda, ktorej sa hneď
         nastrebali na mieste, ktorou sa nalievali celou cestou, kdekoľvek sme natrafili na vodu.
   </p>
   <p>
    Vzdor obavám o náš statok, vlastne hovoriac, ako by bolo hovoriť o nás samých, vzdor
         starostiam, že ak nám kone ochorejú alebo sa snáď vyvalia na ceste, že ostaneme pešo v
         kampe, nebudeme sa môcť hnúť ani sem ani ta, i vzdor tým a podobným obavám strávili sme i
         tento večer veselo. Keď sme zaspali a vo sne precítili, počúvali sme zas husle pána
         hostinského, ako kvílili, a krásnemu sprievodu gitary. Striedali sa zas krásne národné
         piesne a básne, najviac veľmi sentimentálne, akých Španieli majú, tak sa zdá, tiež hojnosť.
         Neraz sa ozval dvojspev veľmi dokonalý pri tých husliach spevavých a kvílivých a gitare
         viac energickej a triezvej. Bol to čistý tenor nášho pána hostinského a mocný hlboký
         baryton podujímateľa povozov, na ktorého sme zas mali šťastie natrafiť tuná.
   </p>
   <p>
    Práve pred večerom prišiel so svojimi karretami na nocľah. Rozložené sú neďaleko
         hostinca. Jeho ľudia a hovädá odpočívajú tam pokojne po denných trampotách, on sa tu oddáva
         s priateľom umeleckému rojčeniu. Ich hra a spev je pre nás pôžitok mimoriadny, akého sme
         nemali od dvoch mesiacov, odkedy sme tu predošle nocovali. Boli sme z postele povďačnými
         poslucháčmi tohto zvláštneho koncertu; čo sme sa prebudili, boli sme radi, že môžeme
         obetovať nočný odpočinok takému načúvaniu a pôžitku.
   </p>
   <p>
    Umenie v Patagónii, ako snáď i kde inde, musí sa neraz utiahnuť z javiska verejnosti a
         okázalosti a uspokojiť sa skromným kútom, kdekoľvek v tôni a zátiší. Musí vyčkávať
         trpezlive a utiahnute, kým mu udrie hodina — ak mu udrie — že sa bude môcť osmeliť zo
         svojho kúta. Málokedy dostane sa mu skvelej dvorany. Najviac sa musí uspokojiť s tichou
         komôrkou osamelého skromného ctiteľa a pestovateľa, alebo, ako tu na vysokej pampe,
         šenkárňou a skladom tovaru — miestnosťou, ktorá, hoci nie je skvelá a nádherná, jeho krásou
         a vznešenosťou sa ozdobí a okrášli, premeniac sa aspoň na chvíľu v nádherný chrám umenia.
   </p>
   <p>
    Žije ono neraz a živorí na osamelých miestach, snáď v suchopáre žitia, pochované pod
         kopou starostí a trampôt, sťa snežienka, čo rozvíja svoj skvelý, voňavý kvet pod hrubou
         kôrou snehu a ľadu; sťa cíperie, čo šíri milú vôňu na holých skalách a osamelých
         poliankach, kde je všetko pusté a holé, iba čo sa sivie nízka trávička ešte od minulého
         roku. Zriedka sa mu dostane nádherných, pohodlných zimných záhrad, skleníkov dobre
         založených, obrátených k slncu, aby ho teplilo svojou žiarou, oblievalo svojím svetlom,
         sklená stena aby ho chránila od vetra a kamenca. Ba neujde sa mu ani skromnej teplej hrady,
         do akých sa sadia tekvice, uhorky, špargle a dyne u tých, ktorí si môžu dovoliť prepych,
         aby mali na stole plodiny, ktoré by sa nedarili pod holým nebom.
   </p>
   <p>
    Ale umenie predsa dvíha tú hlavu vzdor nežičlivosti a neprajnosti alebo ľahostajnosti,
         čo ho hľadí ohlušiť a okyptiť; hľadí si zabrať miesta na slnci, vykukuje spoza lopúchov
         ľahostajnosti, čo sa rozťahujú naširoko spokojné a vysmiate, díva sa na svet, raduje sa
         životu, priťahuje pohľad tých, čo idú ustaraní a zaujatí popri ňom; hľadí im posvietiť na
         cestu, rozohnať ťažké oblaky starostí svojím sladkým príhovorom.
   </p>
   <p>
    Tí, čo ho pestujú, majú sa máločo lepšie. Títo dvaja, aby ho mohli pestovať, platiť mu
         daň, čo mu prislúcha, musia obetovať svoj nočný spánok. Deň dajú celý práci dennej, bežným
         starostiam, aby bolo z čoho žiť, aby sa nevkradala núdza do domu. Ich život je dvojživelný.
         Vo dne musia byť ľudia ako druhí, s maskou všednosti, aby sa neodchyľovali od riadneho toku
         sveta; v noci sú kňazi, čo dávajú oheň a teplo duše umeniu, iní ľudia, žijúci v inom
         vzduchu, blúdiaci po cestách, čo sa šíria v čistej ríši umenia.
   </p>
   <p>
    My poslucháči tiež sme v dvojživelnom prúde. Vo dne zaviati starosťami, obavami o kone,
         o výsledok a beh tejto cesty, o to, čo nás čaká zas v meste, všedné záujmy, obchody so
         všetkými ich spádmi a krivými cestami; noc vtiahla nás temer nasilu do ovzdušia čistého
         umenia, kde ono panuje mohutne a výlučne, bárs vysúdené na tento vyhnanec.
   </p>
   <p>
    Vychodí na to druhými slovami, že umenie má život potajný. Pestuje sa mimochodom,
         ukradomky akosi. Nieto času ani stihu oddať sa mu cele, keď srdce k nemu ťahá, keď túžba
         zovie a nadchodí vnuknutie, ktoré klope naliehave na dvere, aby ho vypustili z väzby.
   </p>
   <p>
    Pestovanie umenia ukradomky, mimochodom, pri prekážkach, naslúchanie mu v nočnej
         tichosti, uštipnúc čas spánku, ponáša sa, hoc len zďaleka, na bohoslužby, čo kedysi
         odbavovali v jaskyniach, v hlbokých horách, na ukrytých miestach, v podzemných cmiteroch,
         keď nebolo slobodno vyznávať živého boha a stavať mu oltáre na verejných miestach.
         Pokrývanie a pritajovanie dodáva umeniu trpkej príchuti, mieša do kalicha čistých pôžitkov
         čosi i blenu utrpenia. A je slušné a spravodlivé, aby bolo i tej príchuti trochu, ako ju má
         všetko, kde je stopa ľudského pôsobenia. Tá príchuť umeniu neškodí, ani ho neponižuje, skôr
         ho vyvyšuje a šľachtí, kladie mu pečať utrpenia, vedie ho cestičkou utrpenia a obetí.
   </p>
   <p>
    Kto by tušil, kto cestoval tadiaľto, že v tomto hostinci na vysokej pampe prisluhovalo
         sa vrúcne, skoro zbožne umeniu? Jedni činne, ako výkonní umelci, čo ho vyvádzali
         majstrovsky; druhí len trpne, ako poslucháči nehodní, čo kradli čas odpočinku, darujúc ho
         vďačne a s radosťou umeleckým pôžitkom.
   </p>
   <p>
    Ráno sme vstali veľmi zavčasu, prezerali zas tropillu. Nových ochorených sa neukazovalo,
         Oto a Elektrika sa zotavili. Sotva by kto povedal, že Oto včera o poludní bol začal mlátiť
         z ostatného.
   </p>
   <p>
    Zapriahli sme Martilla, prvý raz na tejto ceste. Mušky mu azda vylietali včera. Celé
         popoludnie sa vädil na ňom úbohý Dojmo. I to bola obeť, vydržať toľké hodiny na ňom, keď
         bolo toľko súcich koní pod sedlo, vybrať si práve jeho, čo je na ťahanie. Nemá druhej
         chôdze, ako dlhočizný klus, ktorý keď trvá dlho, omrzí neviem akého jazdca. K nemu sme
         zapriahli medzi ojcia Bepu; ona môže držať s ním krok veľmi ľahko. Ukázala sa dosiaľ cele
         spoľahlivou a učenlivou, môže sa zapriahnuť do ojec veľmi dobre. Naši spoločníci v druhom
         vozíku dostali nový pár spoľahlivých, dobrých koní.
   </p>
   <p>
    Celý hostinec bol pred domom, keď sme sadali: tu že sa od nás odoberú, tu zas že budú
         trochu svedkami, ako sa nám vydarí odchod. Odchod v kampe má vždy zaujímavosť: kone len
         málokedy sú vycvičené pod riad; každý má dáku zvláštnosť, novú obyčaj, ktorá vyjde najskôr
         najavo pri pohýnaní. Tropilla sa pohla i batožina na štyroch koňoch. Prvý vozík vyšiel
         veľmi pekne a hladko a poodišiel bez nehody. Ale keď sme my vysadli a mali sa hnúť,
         Martillo nezabudol na svoj vychýrený skok. Možno sa mu zas videlo, keď ho už bol urobil, že
         bol priveľký a primnoho škodí i dobrého: aby chybu napravil, za tým skokom sa cofol
         znezrady a tiež prudko. Náš vozík len že nepreboril stenu hostinca, tiež z ľahkého
         materiálu, buchnúc tuho do nej. Celá stavba zdudnela, otriasla sa na svojich klátikoch.
         Nech sa mu vec vydarí, ako patrí, my by sme boli vošli i s vozíkom rovno do veľkej
         miestnosti hostinca.
   </p>
   <p>
    Pán hostinský nám chytil sám kone za uzdu a odviedol ich na cestu, kým vzali smer a
         utíšili sa trochu. My sme sa pustili rezkým klusom dolu cestou. Ako vieme, cesta má od
         tohto hostinca dosť sklonu, kde viac, kde menej. Prvý vozík sme dohonili, čo nás bol
         predišiel dosť hodne, sliedili sme mu od týchto čias temer zápäť za pätami. Kone z ich
         vozíka, ako i nášho pochodili z tej istej tropilly, ale medzi nimi bol krikľavý rozdiel.
         Nuž vôbec cesty ubývalo veľmi rýchlo; išlo sa v dolinu, koňom nepadla cesta na obtiaž.
         Vietor dneska neprišiel. Či ustal od včerajšieho namáhania, či ho zašlo čo druhého, že tam
         kdesi zaviazol a nechal nás na pokoji? Počasie je už čosi jesenné, zádych zimy cítiť
         skadiaľsi, nevedieť, z ktorej strany, ale bolo veľmi pekne, a to je hlavné, i sucho, i dosť
         teplo ešte.
   </p>
   <p>
    Tropilla ide len po tráve, drží sa pažite väčšmi než kde inde. Cesta je veľmi štrkovitá,
         kone bočia od nej. Iba naše záprahy konajú povinnosť, nemajú pohodlia ani výsad. Tackajú sa
         miestami po hrebeňoch a hrboľoch, ktoré sa už počínajú ukazovať, kde je cesta čosi mäkšia.
         Inde medzi hlbokými koľajami tieto vyvýšeniny tvoria rovné čiary, ktoré sa tiahnu nadol
         kamsi na vegu.
   </p>
   <p>
    Keď sme dochodili k podniku, na ktorom sa bolo prepriahalo, keď sme šli na pleso, kde
         sme nechali osamelého muža z rodu Tehuelčov, dohonili sme skupinu karriet. Túto skupinu
         vedie sám majiteľ povozov, náš umelec, ktorý nás tej noci tešil svojím spevom a krásnou
         hrou na gitare. Vzal zase skromnú masku podujímateľskú, vedie svoje karrety do prístavu.
         Akiste, keď dokončil umelecké posiedky u svojho priateľa, prebudil ľudí a zapriahol statok.
         Vykonal temer celú cestu, čo padá na dnes, vypriahne svoj statok, práve keď začne lepšie
         pripekať, na takom mieste, kde bude viac paše, aby sa mohol statok napásť do nasledujúcej
         noci. Jeho statok má výhodu, že v horúčavu bude odpočívať. Neprenesie, čo musí preniesť
         statok tých, čo nemajú takých náhľadov, ako náš umelec, a radšej cestujú vo dne. Im sa zdá,
         že spanie nad ránom je najchutnejšie; počnú sa hýbať, keď počne poriadne pripekať. Cestu
         budú konať do polvečier, a keď počne chládok, pôjdu na nočné byty, kde je veselo, mnoho
         karriet, mnoho sveta, kde sa veselo beseduje pri ohníku, kde statok nenájde byľky trávy.
         Statok tohoto podujímateľa vyzerá veľmi dobrý, je svieži a dosť tučný vzdor tomu, že nieto
         pri karretách kŕdeľ juncov a volov, čo idú naprázdno, aby vymenili ustaté voly.
   </p>
   <p>
    Dnes sme prehrmeli popred podnik, lebo nám nebolo treba prepriahať. Náš statok bol cele
         čerstvý ešte. Prezeral som naokolo, či nevidím dakde tie dva kolíky, medzi nimi vlajúcu
         plachtu, alebo práve postavu Tehuelča. Nebolo vidno nič takého medzi budovami podniku,
         ktoré tiež len akoby sa boli mihli pred očami; hneď sa zas uložili za nami do toho veľkého
         skladu, kam sa ukladajú predmety a pomery, čo sme postretávali na tejto ceste, ktoré tam už
         ostanú kdesi zložené na pokoji, iba ak ich kde-tu navštívi rozpomienka, rozostrie,
         poobracia, poprezerá ich chvíľku a zas poukladá na miesto, kde im je odpočinok.
   </p>
   <p>
    Dlhý kaňadún s mäkkou vegou sa nám minul tiež veľmi skoro. Leteli sme tuhým klusom dolu
         ním. Kone boli čerstvé a bodré, sťaby sme ich teraz boli zapriahli. Tropilla bola zdravá,
         iba čo hnačka vzkrsla i pri druhých koňoch. Kde bol v ceste aký jarok alebo studnička,
         statok sa hrčil okolo vody; hľadel hasiť oheň, čo mu vyháral vnútornosti. Keko a Dojmo
         nedali strebať mnoho, obháňali statok tatarcom; ustavičné nadájanie považovali za škodné
         pri chorobe, čo ich prikvačila. Kone sa len nerady dávali odohnať od vody, za ktorou
         vlastne neprestajne bažili.
   </p>
   <p>
    Bolo čosi popoludní, keď sme vtiahli pred hostinec, čo je pod dlhým kaňadúnom. Dneska
         sme urobili dopoludnia cestu, na ktorú sme vynaložili ta idúc celý deň. Pravda, ta idúc ide
         cesta skoro ustavične do vrchu, vtedy sme kone mali ustaté a dnes sú čerstvé.
   </p>
   <p>
    Obedovali sme v hostinci. Kým sme boli za stolom ešte, gazda vysadol na koňa a vybral sa
         na blízky podnik pokonať diela, čo mal s pánom majiteľom práve toho podniku, ktorému sme
         boli prešli popod obloky, keď sme sa vracali po priechode cez Coyle na túto hradskú. Pán
         majiteľ nám už nikdy neodpustil, že sme ho vtedy obišli na ten spôsob.
   </p>
   <p>
    Hostinec bol temer prázdny, hostí nebolo, ale dom i tak bol obrátený a sprehádzaný.
         Prestavovalo sa na jednej strane, na druhej pristavovalo. Miestnosti na sklady a obchody.
         Tu sa pripráva významný premávkový uzol, kde sa bude dobre vodiť obchodu s článkami, čo sa
         dosiaľ museli dovážať rovno z prístavu. Sem sa išla zas naraziť i celá zložitá robota, čo
         je okolo dovážania plodín z kampa, vlny a kožiek totiž. Zriaďovalo sa nové podujímateľstvo,
         ktoré malo zaviesť premávku vo veľkom medzi týmto bodom a prístavom. Úlohu by malo: vývozné
         články dovážať z kampa na more, dodávať ich na miesto určenia, aby karretám nebolo tak
         ďaleko, ako im je dneska. Aby sa vyhovelo požiadavkám, čo taká robota vyhľadáva, bolo treba
         stavať budovy, skladiská na tovar, čo sa má dodávať podnikom; skladištia na kožky a na
         vlnu, čo sa má odvážať do prístavu vo veľkých vagónoch, ťahaných strojmi.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2593910" name="ftn.id2593910">
        29
       </a>
       ]
      </sup>
      <span class="emphasis">
       <em>
        Linné
       </em>
      </span>
      — Karol Linné (1707 — 1778), švédsky botanik, ktorý
               roztriedil rastlinstvo a živočíšstvo podľa tzv. binomickej nomenklatúry (druhové a
               rodové meno). Linné je priekopníkom nových smerov v botanike, ale zasiahol aj do
               iných prírodopisných disciplín.
     </p>
    </div>
    <div class="footnote">
     <p>
      <sup>
       [
       <a class="para" href="#id2593952" name="ftn.id2593952">
        30
       </a>
       ]
      </sup>
      <span class="emphasis">
       <em>
        Euforbia cyparissias
       </em>
      </span>
      (lat.) — rastlina mliečnik
               chvojkový
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2594693">
       </a>
       16
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Počiatok pripekný a mnohosľubný. Vysočina Anarike a jej krásna cesta.
            Čo je na nej a na vege. Nehoda s Elektrikou. Divná cesta neznámym údolím. Priechod cez
            neznámu rieku
     </strong>
    </span>
   </p>
   <p>
   </p>
   <p>
    Gazda sa vrátil veľmi chytro, ale predsa bola minula tretia popoludní, keď sme sa
         zhotovili. Bolo načim prepriahať kone z druhého vozíka, prv než sme sa mohli hýbať. V našom
         sme nechali len tie, čo boli dosiaľ. Držali sa veľmi dobre; nebolo znať na nich, že by boli
         azda ustali. Naši v druhom vozíku dostali Elektriku a Čusa. Čuso, ako vysvitlo, nebol sa
         dotkol mrcha zeliny. On je teraz jeden z tých niekoľkých koní, čo nepodľahli dosiaľ brušným
         poruchám. Elektrika čosi z nej okúsila, ale prestála nákazu. Je zase svieža a zdravá, i
         hnačka jej už temer prestala.
   </p>
   <p>
    Tu nám bolo treba prejsť jarok, ten istý, čo nás bol stál kedysi toľko starostí, ba
         strachu, na ceste práve k tomuto hostincu. Prešli sme ho ako nič; i tu má pôdu pevnú,
         vystlanú štrkom. Breh, čo je za ním, je strmý; je to už vlastne kopec, na ktorý sa ide ako
         hore krovom. Naše kone vyšli naň snadno. Prichodilo nám prejsť nížinou, kde je zem i teraz
         mäkká, ba zdá sa, že sa húpe. V dažde tu budú bahná a močiare bez dna. Ale dosť skoro sme
         sa dali zas hore kopcami a vyšli na vysočinu, ktorá je rovná, skoro ako stôl. Na nej cesta
         je krásna, ide dorovna, bez zákrut, sťaby ju bol na šnúre vytiahol. Je z tejto vyvýšeniny
         rozhľad otvorený naďaleko po okolitej pampe, jej údoliach, čo všetko ležia v nížinách okolo
         nás. Vysočina sama je dosť široká, zakrýva obrubami, práve čo by snáď bolo najkrajšieho: to
         údolie, ktorým sa hadí a skrúca jarok, čo sme pred chvíľou prešli. Na jeho brehoch sa
         prestiera ohromná vega, najväčšia a najkrajšia tohoto kraja. Jednu jej čiastku sme i my
         obdivovali na ceste semká, keď sme sa na ňu boli spustili po blúdení pampou a išli po jej
         kraji, hľadajúc nocľah. Dlhý kaňadún, dolu ktorým sme sa dnes od rána spúšťali, mal by sa
         tiež rátať k tejto vege. On je jej odbočkou vlastne; spúšťa sa do veľkej vegy práve pri
         hostinci a pri podniku, na ktorom bol dnes popoludní gazda.
   </p>
   <p>
    Pláň, alebo už vysočina, ktorou uháňame, Anaike, ide naďaleko. Výtečná cesta vystlaná je
         štrkom drobným, dobre ubitým, sťaby boli všetci cestári zložili svoj dôvtip a znalectvo
         dovedna, aby ju vytiahli, aká je. Vozba je tu nie zlá; je príjemná sťa po stole. Koňom sa
         ide dobre, pri klusaní pohadzujú hlavou. Iba čo je štrk na závade; na ňom sa derú priveľa
         kopytá. Tropilla sa drží strán cesty, hľadajúc chodenie niečo mäkšie. Ale ani strán cesty
         nie je najlepšie, všade mnoho štrku, trávy málo; tá, čo je, nie hustá, ani vysoká. No
         kriaky sa tu tiež držia, černie sa nimi celá táto rovina. Paša je tu chudá, vlastne ani jej
         nieto, a predsa ovce, čo nám podbehujú, barance i škopce — všetko to je tučné. Nepoznať im,
         že by mreli hlady.
   </p>
   <p>
    Škoda tu tratiť čas, hľadajúc mäkšiu cestu: všade je tu statku nepohodlne. Miesto hľadať
         mäkké miesta na Anaike a iných miestach bolo by vari bývalo rozumnejšie podkovať naše kone,
         prv, než sme sa pohli. Boli by zdravé dnes, nenapadali by, ako už začínajú napadať
         podajedny. Tento štrk žerie kopyto veľmi chytro, zvlášte keď je mäkšie; cesta začne omínať
         a trápiť koňa, práve keď by ho mala najväčšmi zaujímať. Ani volom by nezaškodili podkovy na
         týchto stranách, kde musia vykonávať furmanku; menej by chudli v ceste. Nám keď chybí čo v
         hlave, nájdeme v nohách; nahradíme nohami, čo chybelo. Statok, keď príde o nohy, nenájde v
         svojej hlave náhrady; pašu nemôže hľadať hlavou, musí za ňou chodiť na svojich nohách.
         Cardenas by mal v tej truhličke, čo je na každom voze, kde má všakové motúzy a ťahance,
         nosiť i klince a podkovy, aby mohol v ceste podkovať koňa alebo i vola, keď sa mu podkova
         oddrapí; cestoval by s takým opatrením chytrejšie a pohodlnejšie.
   </p>
   <p>
    Dohonili sme na tejto pláni celé rady karriet. Čím sa viac spúšťame k miestam, kam vedie
         táto cesta, tým viac ich vídať. Jedny idú ta, kde my, druhé sa vracajú do kampa; podajedny
         naprázdno, druhé naložené všakovým tovarom. Dakoľko karriet sme stretli naložených
         stoličkami; tu ich označujú ako viedenské: z ohýbaného dreva. Tu sa budú i diviť, že jedno
         mesto vystačí ich vyrobiť toľkú silu, koľko sa ich predá len v Patagónii samej. Keď sa ich
         tu spotrebuje toľko, iste sa ich spotrebuje čosi i po ostatných čiastkach okršleku zeme.
         Tí, čo obdivujú Viedeň pre taký rozsiahly priemysel stoličkový, netušia, že z tých
         stoličiek dajedna mohla byť zhotovená i v našom Martine, hlásajúc i ona po šírom svete
         veľkú slávu Viedne.
   </p>
   <p>
    Statok je veľmi zúbožený v týchto karretách, väčšmi v tých, čo sa vracajú. Mnoho volov
         vídať chudých a vycivených ani doska. Ťažko pozerať, ako krovkajú po výtečnej tvrdej ceste.
         Vidno, že sa nevracajú zo zeme hojnosti. Vyzerá táto premávka tuná sťa vojsko, keď sa
         vracia z dlhých, ťažkých manévrov, alebo skôr po ťažkej prehratej bitke.
   </p>
   <p>
    Tu sme dohonili známych, čo strihali toho leta na plese; vracajú sa domov po skončených
         robotách. Niektorí na koňoch, ale majú i taligu ako my, v nej dva koníky. Nevodia tropillu;
         ich koníky sú v robote neprestajne, bez zámeny. Hoc sú mocné a húževnaté, zodrala ich táto
         cesta; poznať im, že by jej už mohlo byť dosť. Ale títo cestovatelia neženú ako my; idú v
         krátkych denných pochodoch; cesta im potrvá čosi viac než nám. Slnce sa už sklonilo hodne k
         západu; títo cestovatelia vyzerajú za súcim nocľahom: najradšej by sa usalašili niekde pri
         tučnej vege, aby sa koníky mali kde napásť a zotaviť po dennej námahe. Predbehli sme ich
         dosť skoro; onedlho zmizli z pláne, spustili sa stranou, nebodaj do daktorej nížiny, kde
         bude viac trávy. Medzi nimi, čo sa viezli i čo jazdili, bolo dakoľko bratov, tých, s
         ktorými sme si boli delili nášho novoročného barana.
   </p>
   <p>
    Keď nás cesta miestami zaviedla na obrubu tejto roviny vyvýšenej, zboku, dolu na vege,
         všade vídať tábory karriet, čo ta skerovali z cesty, rozložené v poriadku, s plachtou
         prestretou medzi dvoma karretami, statkom vypriahnutým, roztrateným po vege. Má ona dosť
         trávy pre domáci statok i pre hostí. Naši novoroční bratia spustili sa iste na ňu,
         pridružia sa daktorému tomu táboru, nájdu nocľah za daktorou tou plachtou, nájdu i nových
         bratov, s ktorými budú deliť baranca i nocľah! Celá Patagónia je vlastne nič iného, ako
         skupina takých táborov, v nich priateľstvo a bratstvo.
   </p>
   <p>
    Iba my ustavične napred a napred. Slnce práve sadlo na nevysokú reťaz kopcov, nad
         ktorými už znať prvý zážeh červánkov. Nebo pred nami zatiahlo sa šedivastým plášťom;
         vyplavela na ňom tuhá a pekná modrá farba, ktorou sa cez deň pýšilo. Zato na plášti jagá sa
         tu i tu drahý kameň: hviezdička, čo začala sliepňať, akoby okúňave, kým sa slnce neschová.
         Tu nám znezrady prvý vozík zastal. Čo takého? Nuž nič nového. Elektrika sa zase skrúca,
         hádže hlavou prudko, že jej je už dosť tejto potechy. Poprezerali sme lepšie, čo je to zase
         za pád, ponaprávali remenie, a Elektrika si zasa rozmyslela. Banovala nebodaj, že nás omŕza
         a trápi; zase sa len pohla. Pohli sme sa teda zas, ale už sme nemohli hnať tak tuho ako
         dosiaľ. Pri prvom vozíku zas tá zastávka, trochu tuho protivenia, no vec sa usporiadala
         šťastne. Vozík sa zase pohol.
   </p>
   <p>
    Asi o štvrť hodiny nová zastávka; táto už trvala čosi dlhšie. Elektrika sa zaťala, ani
         sa pohnúť z miesta. Načo tískať mechúr do vody, keď je nafúkaný; vieme, že zas len vyskočí
         z nej. Načo tisnúť vrtohlavú kobylu do roboty, keď je už zjavné, že sa odťahuje? Z tískania
         nevyjde nič, iba meškanie a opozdenie. Lepšie spraviť koniec veci už raz a lepší poriadok;
         stanôvať zakaždým, oškliviť sa s kobylou, keď sa zaťala raz, je vec pochybená. Neprosili
         sme sa jej, ani nevyhrážali. Vypriahli sme ju na mieste a Elektrika sa pripojila k
         tropille. Ale nešla k nej veselo, ako po iné razy, urobila to krokom neistým, akoby
         váhavým. Chvíľami sa zdalo, že sa tacká. Tropillu sme nahnali na čiaru a zo zhrčených koní
         ľahko vybrali koňa, čo zamení ustatú Elektriku.
   </p>
   <p>
    Dobrých koní bolo dosť, nebolo ťažko vyberať. Vybrali sme si, čo nám prvý padol pod
         ruku. Keď sme pokončili i tú vec, vysadli sme a pohli sa, práve keď slnce sa už schovalo za
         tú reťaz kopcov. Červená žiara, čo sa zapálila nad kopcami, rozlejúc sa celým tým krajom,
         začala sa šíriť do oblohy, osvietila nám trochu i cestu a kamp naokolo, zahaliac ho do
         ružového svitu.
   </p>
   <p>
    Tropilla sa pohla zas bystrým cvalom po pašienku. Elektrika za ňou zaostávala trochu. I
         my sme zbadali, čo sa robí: prestali sme hnať toľme, aby väčšmi neustala. Večer nás
         prikvačil; pred nami kus cesty, kus taký, kadiaľ sme ešte nechodili. Bolo sa nám ponáhľať,
         aby nás tma neprikvačila, noc nezastihla v neznámom poli. Ale všetko sme radšej oželeli,
         išli pomaly, len aby Elektrika mohla vystačiť s nami. No tá zaostáva čím diaľ, tým väčšmi.
         Obzeráme sa my z vozíkov, čo robí. Dojmo a Keko i zastali, čakali dva-tri razy s tropillou,
         že ich dohoní. A ona zas len zaostáva; všetko daromné, vidno, že nevládze. Vyčerpala
         všetko, čo bolo naporúdzi síl; nemá skadiaľ načierať nových. Žriedlo vyšlo, nemá skadiaľ
         hádzať novými prúdmi. Zamrelo. Úbohá kobyla zaostávala, kým nezaostala ďaleko za kŕdlom
         silných, zdravých kamarátov, čo sa ženú neúnavne napred. Zastali sme i my, vyzerali, čo
         robí. Ani sa už nehýbala, prestala robiť márne pokusy; stála tam sama, opustená.
         Rozoznávame, že stojí, ale pozerá predsa za nami.
   </p>
   <p>
    Chlapec sa veľmi rozhorčil, že ju ideme nechať. Uspokojovali ho, že veď príde za nami
         pomaličky, keď si trochu odpočinie. Chlapec uveril a uspokojil sa trochu.
   </p>
   <p>
    Červená žiara na západe začínala blednúť; tratila svoju moc; šedá tma, ako býva na
         pampe, počala sa rozostierať akosi razom. A tu nám prichodilo spustiť sa z pláne do údolia.
         Vidíme, ako sa pred nami spúšťa cesta dolu brehom, prilepená v jeho bok, a zaniká tamdolu
         kdesi v tme.
   </p>
   <p>
    Prv než sme sa skrútili, zanikli i my pod brehom, pridalo sa mi pozrieť nazad na cestu,
         ktorou sme sem prišli. Na západe je ešte vždy žiara, bárs hodne pohasnutá. Reťaz nízkych
         kopcov zapadla niekam pod javisko; roveň sama je to sedlo, na ktorom sa rozlieva nežné
         svetlo večerných červánkov, už hrajúcich do modra. V ňom sa odráža tuho čierny podlhovastý
         fľak na štyroch paličkách. Naša kobyla, ktorá už stojí obrátená k nám bokom. Prestala
         pozerať za nami; nebodaj stratili sme sa jej v šedej tme roviny, že nás nemohla rozoznať.
         Obrátila sa i ona na stranu, k obrube pláne, ako sa obrátil i náš vozík. O chvíľu sme sa
         spúšťali dolu brehom, padali do temnoty; prv než sme zapadli, videl som, ako ešte stojí
         tamhore na rovni, obkľúčená nežnou ružovou žiarou, obrátená na stranu…
   </p>
   <p>
    Ešte sa rozoznávalo čosi naokolo, bárs veľmi neurčite, keď sme prišli na cestu, kde sa
         spúšťa z pláne; spúštka nie dlhá, ale nedobrá. Nebola dobre založená a vymeraná; urobená je
         tiež hocijako a či vlastne nijako. Vychodená je dobre, ba až pridobre. Je ako aj druhé také
         spúštky na týchto stranách; robí dve roboty razom, spúšťa sa a pritom sa skrúca, ale nerobí
         ani jednu, ani druhú, ako by mala. Nespúšťa sa, ako môžeme tušiť, až na dno údolia, ale mu
         ostáva prilepená akosi o bok. Krútenie v tej úboči tiež nie je veľmi na svojom mieste.
         Cesta je nachýlená tuho nabok, dolné koleso padá nižšie. Vozík sa vznáša akosi nad tou
         úbočinou, sťaby v nerozhodnosti, či by sa bolo lepšie poberať tou úbočinou, trochu ďalej a
         či azda skotúľať sa nakrátko a rovno nadol. Naveľa sme ocítili, chvalabohu, že sa vozík
         vyrovnal. Dľa toho by sme boli kdesi na rovnom, kde je cesta v dobrej váhe, nekloní sa ani
         na jeden bok. Cítili sme, že je cesta mäkká, sťaby sme šli po kobercoch. Prestalo
         šuchotanie, čo robili kolesá prvej po drobnom štrku pláne, stíchli vozíky, i hrkotanie a
         štrkanie znie akosi pritlmeno.
   </p>
   <p>
    Nebolo by ani tu najhoršie, keby sme len videli aspoň, kde sme. Šedá tma pampy, čo nás
         tamhore začala doprevádzať, tá nás tu zbehla, nadstrčila miesto seba sestru iste staršiu.
         Tá už bola, ako vážna matróna, celkom v čierno oblečená. Cítili sme sa my tuná odrazu ani v
         rohu. Neostávalo nám, nevidomým, ako vypožičať si oči a tiež trochu, lebo sme boli i
         hluchí, uši. O to nebolo núdze: oči a uši požičali nám naše kone. Kekovi sme prísne
         naložili, aby nehnal, ale šiel veľmi, ozaj veľmi pomaly so svojou tropillou popredku. Aby
         kone neduril, ale hľadel kráčať sťa v dákom slávnostnom sprievode. Vieme, že kone vidia i
         potme; čo sa týka videnia a zraku, lepšie sú obdarené než my, všemohúci páni prírody. Nám
         sa zrazu prihodí, kde zlyhajú technické výdobytky, pomôcky a dômysly, že ostaneme ako na
         ľade, bez vodidla, málomocní, slabí, vydaní na milosť a nemilosť zlým príhodám a nehodám,
         lebo naše zmysly nie sú dokonale zariadené; ich zloženie je chybné a nedôkladné a k tomu sú
         i necibrené. V tých istých prípadnostiach kôň, vôl, pes, ba i ošípaná a druhé zvieratá ešte
         menšie a nepatrnejšie majú pred nami prednosť.
   </p>
   <p>
    No požičal nám svojich trochu i Dojmo v tej núdzi. On na šťastie bol raz prešiel týmito
         cestami, má v hlave pozapisované podrobnosti, kde sa nachodí, kde čo chybí. Jeho sme
         postavili pred samý vozík; nech ide pomaly pred ním, ako ide vodič pred temným, dajúc mu
         koniec palice do ruky. Vie všetky spády a zvraty, môže vyhnúť aspoň čo z väčšieho jamám,
         azda i garádom a výmoliam: všetko útvary zeme, ktoré málokedy vystanú ustanoviť sa, kde by
         ich bolo treba najmenej. Tým na prvom vozíku treba iba držať sa Dojma, ísť všade za ním. No
         podchvíľou kričia, že nevidia prsta pred nosom, že nevidia Dojma, že sa kdesi podel, že
         treba robiť iný poriadok, že takto nemôžeme ostať, a mnoho všakových druhých žalôb.
   </p>
   <p>
    Nuž v tom majú pravdu, že skutočne nevidno. Aby bolo niečo premeny, lebo tá istá vec,
         keď sa nemení, tiež sa zunuje, aby bolo premeny a rozmanitosti a aby sa utíšili trochu tí
         tam v druhom vozíku, my sme sa postavili s naším napred. Nás už len ľahšie zazrú s celým
         vozíkom a koňmi, než Dojma samého. Nám je už cele inšie, nám je ľahko vidieť Dojma, lebo čo
         sme v tomto vozíku, my sme my a nám je cele inšie. Okrem toho my sme na jednom vozíku a oni
         na druhom: na našom bude i viac vidno. Dosť na tom pred náš vozík prišiel Dojmo a za naším
         zápäť nasledoval ten druhý.
   </p>
   <p>
    Na šťastie uznali i z toho vozíka spoza nášho, že im je ľahšie zazrieť a rozoznať nás a
         náš vozík, než jednoduchého jazdca, i to nie veľmi tučného a ani nie veľkého. Tak sme
         viedli jeden druhého. Dojma jeho kôň, jeho koňa Keko a tropilla, Dojmo nás a my zas tých,
         čo sú za nami. Vcelku sa vyplnilo, čo hovorí podobenstvo, že slepý vodil temného; chybela
         iba tá jama, aby sa vyplnilo všetko doslova.
   </p>
   <p>
    Je napodiv, ako sa mohlo zotmiť tak odrazu, len čo sme sa spustili do údolia, sťaby nás
         bol spustil do studne. Mal som dojem, že sme v kotline kdesi, obkľúčení stráňami a grúňmi.
         Tie iste zaberajú svetlo zo všetkých strán, sťaby ohromné opony. Nad nami nebo je čosi
         svetlejšie, ale tiež nie veľmi mnoho. Ani hviezdičky nechcú trblietať akosi. Kde-tu sliepňa
         podajedna, ale mdle, sťaby mala vôľu i ona ísť spať a visela tamhore driemajúci. Postava
         Dojma, ktorý sa hojdá na koni z boka na bok, tak ako mu on kráča, dá sa rozoznať iba tak,
         keď sa prikrčím čo nižšie, aby pozeral zdola. Jeho obrysy sa naddvihnú nad oponu kopcov, čo
         sú kdesi pred nami, hlava a plecia padnú proti nebu predsa trochu svetlejšiemu, na ktoré,
         žiaľ, dnes večer zameškal prísť mesiac, aby vykonal na ňom svoju riadnu obchádzku. Tá by sa
         nám bola zišla.
   </p>
   <p>
    Išli sme najviac len poslepačky, ako nás viedol dupot tropilly, čo doliehal kdesi spred
         nás, ale viac postava Dojma, ktorej pohyby sa kreslia hore na nebi, keď sa prikrčíme. Že
         nás povedie tropilla a my pôjdeme za ňou, z toho nebolo nič. Tropilla i tu bočila od cesty,
         hľadala kdesi pažiť. Keko ju hľadel zohnať na cestu, ale ona zas len išla nabok. Iba čo sme
         čuli jej temný dupot na mäkkej pôde; s ním sa mieša útešlivý cvengot spiežovca, čo nosí
         madrina. Bolo nám podchvíľou, že vhupneme do jarku, do dákej jamy, že sa snáď búšime do
         brehu, kde sa vozík vyvalí alebo doláme.
   </p>
   <p>
    Obanovali sme my — škoda len, že po nečase — že sme dnes toľme hnali. Mali sme sa bez
         ujmy uspokojiť s tým kusom cesty, čo je po hostinec. Anaike mohla ostať na zajtra. Prešli
         sme v jeden deň, čo zodpovedá ceste dvoch dní. Tuhým poháňaním sme vlastne na príčine, že
         Elektrika vystala. Na hostinci, keď sme sa hýbali, bola zdravá; hnaním sme ju presilili;
         keď nevládala, tam na pláni sme ju nechali. Ja zas bol som sklamaný, že vlastne nevidno,
         kadiaľ ideme, čo je okolo nás. Bol by rád, keď sa raz cestuje, všimnúť si okolia; pozrieť,
         čo je v ňom nového alebo zvláštneho. V tom pozorovaní záleží vlastne pôžitok a celé kúzlo
         cestovania. Tu mi bolo, akoby ma viedli so zaviazanými očima. Utvoril som si všeobecný
         dojem o tom, kde sme; prišiel som k presvedčeniu, že sme v akomsi žlebe, na ktorého jednej
         a druhej strane sú brehy strmé, nie veľmi vysoké. Po ľavom od nás sa poberá tropilla,
         miesto aby išla po ceste pred nami, ako sa vyníma z dupotu, ako k nám dolieha. Každá chvíľa
         sa mi vidí, že vyvrcholila na akýsi rozhodný bod, že je pred nami čosi, do čoho sa ideme
         búšiť; priekopa, do ktorej nás vysype naša taliga. Pocit neprestajného napätia a neistoty:
         čo bude, kde si, kam to ideš.
   </p>
   <p>
    Išli sme na tento spôsob veľmi dlho, do nekonečna; počal som privykať na tento divný
         stav. Raz som sa silne zohol, že pohľadám, čo robí Dojmo. Zazrel som, že proti nebu sa
         neodráža jeho postava. Ukázali sa na ňom hmlisté neurčité obrysy niečoho veľkého, to sa
         hýbe pred nami, ide rovno na nás, valí sa neúprosne. Bola to hrozba z tmy, čo ide na nás,
         čo sa ide do nás búšiť, zničiť krehké taligy svojimi rozmermi. Z tej hmoty pohyblivej
         ohlásil sa zrazu pekný spev, v mnohých hlasoch. Tiež pieseň španielska. Temné masy sa hýbu,
         ale už nie na nás, prechodia popri nás, idú v protivnú stranu. Postavy jednotlivcov cítiť,
         ako prechodia popri nás na koňoch. Nuž karrety, čo sa vracajú naprázdno, alebo vari skôr
         naložené tovarom pre akýsi podnik, čo bude kdesi v kampe. Skupina karriet ktoréhosi
         podujímateľa, ktorý ide po noci, keď je chladno. Vo dne dáva odpočinku svojmu statku.
   </p>
   <p>
    Tento prechod popri nás ľudí, veselých, spokojných, čo prešli bez úrazu, potešil ma.
         Nemôže nás čakat nič zlého tam, kam ideme: ani priekopy, ani steny. Tí tadiaľ prešli bez
         nehody, spievajúc veselo. Ich pieseň, ktorej sme prv nikde nepočuli, pozdvihla ducha.
         Prišla ako heslo, aby sme sa nebáli, aby sme šli bez okúňania v tú stranu, kde ona vznikla,
         odkiaľ nás pozdravila. Postretalo nás zase umenie, vnieslo svetla do tmy, cestu neistú
         premenilo v bezpečnú, rozohnalo zlé predtuchy a úzkosť, šedosť, jednotvárnosť žitia
         ozdobilo kvietím. Otvára pohľady do krajov iných, svetlejších, kde je všetko jasné,
         jednoduché, pochopiteľné. Nie ako táto šedá všednosť, čo sa vlečie tmavými údoliami, medzi
         akýmisi záclonami, ktoré zastierajú svetlo, šíria tajomnú smutnú tmu naokolo. Prešli dobrí
         ľudia: spevaví umelci, o ktorých si neslýchal, a predsa sú ti bratia. Kde je púšť a holota,
         tam sa bratstvo darí a rozrastá do nekonečna.
   </p>
   <p>
    Prešli cestu, kam sa berieme, s peknou piesňou na ústach. Nemôže to byť cesta smutná a
         ťažká, kde sa pieseň rodí.
   </p>
   <p>
    A padli sme zas do doliny, hlbokej samoty a tmy, hýbali sa napred, hľadajúc východ. Tu
         zrazu kdesi naľavo, snáď ďaleko od nás, zaligotalo sa svetielko, podskočilo a zas huplo
         kamsi do hlbokej tmy. Podišli sme i my v tú stranu; svetielko sa už trasie čosi stálejšie.
         Vatrička, okolo nej karreteri. Zas tábor ich tam rozložený okolo ohníka, čo sliepňa pod
         veľkou plachtou. Keby bol sám, alebo mal rozhodovať, bol by sa vďačne priblížil k táboru;
         strávil noc tiež pod záštitou plachty, pri ohníku, s ľuďmi čestnými. Tí tam odpočívajú po
         dennej púti, možno spomínajú svojich, ktorí sú bohviekde ďaleko stadiaľto.
   </p>
   <p>
    Onedlho doľahlo k nám slovo, ktoré privolal Dojmo, idúc vždy pred nami, ale stratený v
         tme, slovo, ktoré nám rozohnalo myšlienky.
   </p>
   <p>
    „Rio!“
   </p>
   <p>
    Nemal som tušenia, že dnes nás čaká priechod riekami. Malú riečku sme boli prešli hneď
         popoludní.
   </p>
   <p>
    „Čo za Rio?“ vykríkli spoza nás ustrašené hlasy.
   </p>
   <p>
    A zas výkriky, že nepôjdu do vody, ktorá nevedieť, aká je: snáď hlboká, s výmoľmi,
         jamami, krútňavami, a to v noci a potme, a ešte poháňať kone pri takej nebezpečnej robote.
   </p>
   <p>
    Gazda sa len zasmial čosi zlostne na tie strachy. Privolal im, že kone netreba poháňať,
         im popustiť jednoducho uzdu. Nové výkriky rozhorčené a naliehavé. Ani nevedia, kde sme, a
         náš vozík, že sa zmýlili a nevedia cestu. Môj spoločník sa už nahneval naozaj, ale slúchol.
         Liace vložil do ruky mne, aby si poradil, ako viem, s vozíkom a koňmi, prehodil sa ponad
         drabinku a už ide k zadnému vozíku. Ja som ostal sám s chlapcom. Ten sa tiež naľakal rieky,
         že je sám so mnou, že sú liace u mňa. Veľký strach mu prebudil veľkú odhodlanosť: dal mu
         tiež vysloviť veľkú pravdu, ktorá by ináč bola ostala zatajená, že on so mnou neostane,
         lebo ja vraj neviem poháňať.
   </p>
   <p>
    Naostatok to nebola nepravda. Nebol som v tom umení majster. Ale i poháňanie je ako
         ktorékoľvek iné remeslo: jedni sú majstri dokonalí, iní začiatočníci nemotorní. Ale v páde
         potreby poháňať môže ktokoľvek, hoc i vyjsť spod závoza na dobrú cestu, najtiaž mať v ruke
         liace.
   </p>
   <p>
    No chlapec sa nedal utíšiť, ani nahovoriť. Vyšmykol sa z vozíka, odbehol za otcom,
         ktorého záštita mu dáva bezpečnosť, že sa mu nič nestane.
   </p>
   <p>
    Ostal som sám s liacami v ruke. Neviem, kde sme, nevidím pred sebou ničoho. Dojma tu
         nikde nevidno, nemôžem pochopiť, kam sa podel odrazu a práve v tento okamih. Prihýňam sa,
         čo môžem lepšie, či mu nezazriem niekde obrysy, odrazené proti nebu, ale obrysov jeho ani
         obrysov najmenšej veci nikde nevidno.
   </p>
   <p>
    Spiežovec madriny cengá kdesi zboku; odtiaľ dolieha dupot tropilly. Tá chodila po pažiti
         a zdá sa, že sa spúšťa k nám a doháňa vozíky. A vskutku vidno miesto Dojma pred vozíkom
         hrču koní; badať, ako sa hmýria v hŕbe, a hoc dobre nerozoznať ničoho, ako sa strcajú medzi
         sebou, hádžuc sa sem-tam, sťaby im bolo tesno. Liace držím opatrne, aby nezavadzali mojim
         koňom, nezviedli ich k mýlke. Kone sa nemajú čo držať na mňa a pokyny mojich liac, ale na
         svoj rozum. Ten stojí viac než čistý rozum, lebo je to rozum, podšitý pudom; rozum sa ľahko
         pomýli. Kôň má štyri nohy a potkne sa; kde by nie rozum človeka, ktorý je samojeden. Zato
         pud je temer neomylný, nemôže oklamať, ani zaviesť do bludu.
   </p>
   <p>
    Vozík sa spustil dolu akýmsi briežkom. Kopytá sa nečujú dupotať duto, akoby naprázdno,
         ako prvej v údolí. Miesto dupotu počuť čľapotanie. Prihol som sa; vidím vždy len tú tmavú
         masu, čo sa tam miesi, a ešte čosi: pás vody sa mi zablyšťal pred očima.
   </p>
   <p>
    Sme naozaj na rieke. Je veľká, je hlboká, má krútňavy, nebudú v nej jamy? Široká je ona,
         dosť široká, ale nebezpečných miest vari len nemá. Nech by bolo čo takého, neboli by sem
         napravili cestu a urobili brod. Potok väčší, než ktorý iný, ale predsa len potok. Kde
         prejde tropila, môže prejsť i vozík.
   </p>
   <p>
    „Rio, Rio!“ hlása Keko svojím mocným hlasom, nevedieť, či na výstrahu, či na postrach
         úbohých cestovateľov.
   </p>
   <p>
    Vyzerá, že chce postrašiť ten hlas, ktorý čuť naďaleko. Možno ho čuli i tí karreteri, čo
         tam kdesi na strane sedia okolo svojho ohníka.
   </p>
   <p>
    „Rio, Rio!“ ohlašujú sa ako ozvena zdesené výkriky zo zadného vozíka. Ale čuť i hlas
         gazdov medzi to, dosť tvrdý a vytýkavý; tá tvrdosť hlasu je v zdesení veľká útecha a
         posmelenie.
   </p>
   <p>
    Moje kone vošli do vody a tuho začľapotali. No zastali zaraz, prestali ťahať. Liace, čo
         mi boli v ruke potrhli sa; cítim na nich, že sme vošli do vody, kone prihli hlavu tuho a
         prudko. Vzdor čľapotaniu tropilly čuť, ako cedia vodu medzi gambami, hltajúc ju pachtive.
         Cítiť na liacach, ako padajú glgy jeden za druhým dosť husto, potom menej často, sťaby ich
         hádzal kamsi do hlbočiny.
   </p>
   <p>
    Vozík zastal kolesami práve na čiare, kde sa počína voda. Nemuštroval som ja kone, ani
         im neprekážal pri pití. Nech ich durím, potrhujem liacami, vzali by ešte nedobrý smer, ísť
         hore vodou, alebo dolu vodou. Vozík by sa mohol prevrhnúť; pohonič i všetky haraburdy, čo
         má okolo seba, vysypať sa do vody, do dákej hlbočiny alebo azda krútňavy. Jesú i jamy,
         takzvané studne, v takých potuteľných vodách: prehltnú pohoniča s vozíkom a koňmi. Nech sa
         len napijú do chuti; keď ochladia oheň, čo horí dnuka, utíšia smäd, samy sa ony pohnú a
         pohľadajú cestu. A napili sa ozaj do chuti, až zastonali, keď podvihli hlavu z vody. I
         priveľký pôžitok vyvoláva stony a vzdychy, ako i veľký bôľ. Účinok oboch protív je ten
         istý, ako je účinok ohňa tiež ten istý a temer sa vyrovná účinku zimy, bárs príčiny tiež
         stoja na protivných póloch.
   </p>
   <p>
    Váhali, boli by sa azda zas prihli k vode hlavou; po napití rady sa v nej kone hrajú.
         Ale nebolo kedy. Ledva odbavili, čo mali urobiť, prichodilo im rušať. Čuť, ako sa začal
         hýbať za nami druhý vozík dolu štrkovitým brehom. Moje kone už trhli bez rozpakov a
         váhania; tropilla tiež sa nastrebala a berie sa vodou, čliapkajúc tuho. Kôň nerád prepustí
         svoje miesto druhému koňovi, menovite keď je napredku; hľadí ho držať pre seba, kým môže. I
         moje sa ponáhľajú, aby nás nepredstihol vozík, čo je za nami. Vidí sa mi, že rozoznávam i
         breh oproti, na ňom sa hemžia kone, čo už vychádzajú z vody.
   </p>
   <p>
    „Kadiaľ môže tropilla, môže i vozík,“ pomyslel som si. Vozík ide cele dobre cez vodu,
         iba kde-tu ho drgne väčšia skala, čo príde pod koleso. Ale kone už vystupujú z vody,
         prestali čľapotať, kolesá už šuchocú na mäkšom postlaní štrku, boriac sa trochu doň. Vyšli
         sme z rieky, ani sme sa neutopili.
   </p>
   <p>
    „Mater ti taká a taká, nešťastné motovidlo!“ čuť mocný hlas Kekov tam kdesi zo strany.
   </p>
   <p>
    „Čo je to zase, Keko?“ pýtam sa ho.
   </p>
   <p>
    „Čerti ho vohnali do najhoršej jamy. Utopil sa azda, nepodarenec Petiso. Vtrepal sa do
         hlbočiny, akiste ho tam čerti vzali. Natrápil sa ma, mátoha: všetko chodil na stranu i po
         kaňadúne. Dosť som sa ho nazavracal…“
   </p>
   <p>
    „Nebolo by treba iba to!“ zvolal som ja a predstavil si veselého Petisa, čo sa vždy
         odrážal na stranu od tropilly a toľko ráz najedoval Keka pre neprestajné zavracanie, ako
         leží kdesi vyvalený vo vode hore kopyty, ako ho voda krúti pomaly a podhadzuje, a Keko už
         nebude mať s ním daromné opletačky a jedy.
   </p>
   <p>
    „Hľadajte ho!“ zavolal som naň ešte.
   </p>
   <p>
    Ale som zas zabudol naň i na Petisa. Vozík mi podskakuje po akýchsi hrboľoch. Nuž účinok
         zásady: „Kde prejde tropilla, prejde i vozík.“ Odkedy o Dojmovi nechyrovať pred vozíkom, ja
         som sa spustil na kone. Liace mám síce, ale ich iba držím, aby nepadli pod koleso. Kone,
         keď ich nik nenapráva, idú prirodzene za tropillou, skoro za jej pätami. Bolo by ma
         znepokojilo, že zakerujem do jamy alebo do garáda, keby nebol zazrel, ako kdesi pred nami
         sliepňa svetielko. „Veď azda len nebudú všetko tábory karreterov,“ teším sa, že by sme už
         mohli byť na mieste. „I neškodilo by veru!“ Bol som radšej, že ma kone vlečú kdesi po
         pampe, než aby ma vliekli naľavo, hoc i po dobrej ceste, ak tá ide, ako iste pôjde, po
         samom brehu rieky. Je to nepohodlné drganie, ale je bezpečnejšie než cesta, ak je na mrcha
         mieste, s výmoľmi, brehy podmytými, čo ledva čakajú, kedy sa zošustnúť do vody. A nádej ma
         nesklamala. Pri svetielku sa ukázala ohromná tmavá masa, proti nebu má obrysy určité, v
         rovných čiarach, je rovno pred nami. Pred ňou sa pohybuje druhé svetlo.
   </p>
   <p>
    „Hostinec je tu!“ oznamuje Dojmo, ktorý sa postavil zase pred vozík. Pre ten strach
         židovský od rieky, aby utíšil trochu tamtých v druhom vozíku, bol sa pripojil k nim a šiel
         pred nimi. Tak sa stalo, že som bol ostal bez vodcu, ak nechceme považovať tropillu za
         vodcu, a nie najhoršieho.
   </p>
   <p>
    Na priestranstve, čo je pred hostincom, je skupina koní, vidno ich dobre; lampa, čo je v
         obloku, osvetľuje to miesto veľmi jasne. Svetlosť sa šíri ta ďalej, kde je po zemi už tráva
         pampy, a nie holý, vetrami vymetený dvor. Pred tou skupinou vec temer neuveriteľná na
         pampe, novota, ktorú sem zasial ktoviekto: dosť veľké kisne, pravda, už bez jedného dna,
         ako ostali, keď z nich povyberali tovar; v tých kisniach seno, ktoré tá skupina koní žerie.
         Škoda len, že ten výjav tak neobyčajný na pampe vyšiel zaraz navnivoč. Kazí ho naša
         tropilla, ktorá sa sype práve na to miesto. Z nej sa vydelí jeden kôň; nie veľký, ba temer
         nepatrný, okrúhly a tučný sťa hruda syra. Priletí ako strela hneď k prvej tej kisni, vstrčí
         celú hlavu do nej, že mu ledva z nej vidno vyzerať končité uši, ktorými ustavične strižie,
         bárs je zaujatý druhou, naliehavou robotou. Nuž náš nebohý Petiso, čo sa bol vtrepal do
         hlbočiny a utopil, ktorému Keko zaželal od srdca, aby ho čerti vzali. Je nič inakší, len
         ako býval za živa, a ak prišiel po smrti mátať, obliekol sa dobre. Nič nezabudol od
         nebohého Petisa; nezabudol doniesť ani vargu, čo druhé také mátohy konské nechávajú doma,
         ukazujúc sa bez nej. Ak je to on a nie jeho duch, nemôžeme iné urobiť, ako prišiť i jemu
         tiež to prastaré a pravdivé, múdre príslovie: Mrcha zelina nevyhynie…
   </p>
   <p>
    Vtiahol šťastne na dvor i druhý vozík. I on sa vyslobodil bez úrazu, chvalabohu, z
         hrozného nebezpečenstva — vody totiž, čo je v rieke. Je nabitý, len div; ako sa to všetko
         doň popratalo: toľká batožina, rozdelená po sedadlách, za nimi a pod nimi. Dvaja
         cestovatelia, čo ta patria dľa rozdelenia, platného v riadnych okolnostiach, na dôdavok
         ohromný gazda, ktorý tríme opraty toho záprahu v mocnej, istej ruke, a chlapec, učupený
         kdesi pri nohách. Vyzeralo to už nie ľahké sulky, ale cigánska kára, naplnená perepúťou.
   </p>
   <p>
    Onedlho sme boli všetci okolo dlhého stola v jedálni hostinca. Stôl už prikrytý bielym
         obrusom, servítky, vyleštené riady, soľničky a iné nádoby, vôbec obslúžený prepychom, akého
         sme tamhore nevídali a ktorý by mohol stáť v jedálni bársktorého hostinca v meste. Iba že
         má niečo, čo reštaurácia v meste sotva môže mať a predložiť hosťom v takom stave a spôsobe:
         rebierka mladého tučného škopca. Môže sa povedať, že im nič nechybí, aby chutili lepšie,
         iba aby boli z ušatého. No tu sme priveľmi dolu; ploty sú veľmi dobré, o ušatých tu málo
         slýchať. Nechybuje ani dobrý šalát, ktorý neviem kde sadil pán hostinský, aby mu ho vietor
         neodniesol i so zemou na niektoré tržište mesta, čo sú na pobreží Patagónie.
   </p>
   <p>
    Nuž nieto hladu na hostinci patagónskom, ani smädu sa neľakať, a čo bys’ prišiel neviem
         v ktorú hodinu. Postele nájdeš vždy hotové, i keby bolo mnoho sveta, ako ho je i dneska.
         Dobrých sa moc zmestí: komu sa neujde postele, môže si prestrieť kožiek, ktorých je tu tiež
         hodný stôs na hŕbe. Na kožkách v guanakových pokrývadlách sa spí dobre.
   </p>
   <p>
    I my, čo sme boli v našom vozíku, nocovali sme na kožkách veľmi chutne po tomto dlhom
         dni a drgľovaní v tých našich taligách.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2595916">
       </a>
       17
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Čo bolo v korrale a vo dvore. Stretnutie s bratmi. Pošta zblízka.
            Zprávy z Anaike. Rozjímanie o posledných veciach. Cesta a polohy. Rámce bez obrázka.
            Studne, rieky, mosty. Prechody riekami. Cesta veľmi široká a rovná, ale
            obťažná
     </strong>
    </span>
   </p>
   <p>
   </p>
   <p>
    Ráno, keď som vyšiel na dvor, prvé, čo som zazrel, bola naša tropilla v korrale. Stála
         tam v jednej hŕbe, zarazená, čo sú to zas za nové zákony a obyčaje, že je v korrale miesto
         v dobrom potreri. Nuž zastihla tu naše kone prísna pokuta za pažravosť, ktorej sa boli
         dopustili v tú noc na plese, keď sme ich boli vpustili do toho potrera, kde sa otrávili.
         Ostatne nemali za čím banovať. Keby bol daktorý išiel pozrieť do potrera, čo je pri
         hostinci, neviem, čo by bol odniesol z neho. Bol by nahliadol, že skutočne bolo to isté
         stráviť túto noc v potreri alebo v korrale. Takto sa nemrhal aspoň čas na daromné hľadanie,
         čoho i tak nieto. Je tu premávka veľmi tuhá, hostinec stojí na dôležitom premávkovom uzle.
         Pre pána hostinského je to bod veľmi výhodný, ale nie pre statok; toho sa premelie nie
         málo, z potrera sa chytro vynosí tej trochu trávy, čo nevytrhá vietor a neodnesie sebou,
         aby ňou kŕmil azda kone, na ktorých sa preháňa tak besne po pampe.
   </p>
   <p>
    Druhé bolo, že pri našich taligách bola tretia, čo vyzerá skoro ako naše: taliga našich
         priateľov a bratov. Nocovali kdesi pri karreteroch, kde neplatili za nocľah, dnes sa pohli
         do dňa a nás šťastne dohonili. Vcelku cestovali rozumnejšie než my. Čo sme my prešli
         horko-ťažko potme a po noci, oni to prešli pohodlne a hvízdajúci za rána. Tu si vydýchnu
         trochu a budú pomaly pokračovať v ceste.
   </p>
   <p>
    Tretie by bol veľký kočiar: tak ho už treba poctiť, lebo je na štyroch kolesách, dosť
         vysokých, železom dobre okutý a mocný. Je i zvonku dobre zariadený. Má koženú obliečku
         nielen na sedadlách, ktoré sú nie preložené priekom, ako býva v obyčajných kočoch, ale idú
         pozdĺž sťa dve lavice, ale i na pokrove mu je koža a po bokoch. Vyzerá to spolu ako škatuľa
         riadna na štyri uhly. Je to budova vcelku dosť ťarbavá a musí byť ťažkopádna zvlášte na
         patagónsku hradskú.
   </p>
   <p>
    Aby sme si nemuseli ďalej lámať hlavu, čo je to, najlepšie bude povedať hneď a nakrátko,
         že je to diligencia a pošta, čo drží spojenie medzi naším plesom a prístavom. Nemáme tu
         pred sebou štátnu ustanovizeň, ale súkromné podujatie jednotlivca; to koná svoju úlohu, ako
         najlepšie môže a vie. Cesta na pleso na tomto vozidle z prístavu trvá celých päť dní; každý
         deň od jedného hostinca do druhého, ak sa čo zvláštneho neprihodí. Prihodiť sa prihodí
         ľahko, kde je stroj ako tento, ťažkopádny a nemotorný, kone zas, aké sa náhodou natrafia.
         Toto podujatie má svoje kone vlastne po všetkých odsekoch cesty porozdeľované, počnúc od
         plesa až po prístav. Pasú sa pokojne, kým nepríde na ne poriadka ťahať jeden celý deň tento
         povoz do hostinca, čo nasleduje. Tam sa vypriahnu a vpustia do kampa, kým nebudú musieť zas
         ťahať poštu po hostinec, kde ich boli predošle zapriahli. Ako vidíme, nie sú to kone
         starousadlé, ako iné patagónske, ale trochu ako nomádnych obyčají. Na každý pád majú
         výhodu, že sa im dostali dve kerencie: raz jeden, druhý raz zase susedný hostinec.
   </p>
   <p>
    Podujatie toto musí si hľadieť zadovážiť nielen takúto pevnú mašinu, ktorú by vari bolo
         lepšie pomenovať pevnosť a nie koč, ale musí si nadobudnúť i veľmi dobré, spoľahlivé šíry a
         remenie. Miesto zvať ho „pošta a doprava cestujúcich“, bolo by azda lepšie a príhodnejšie
         menovať toto podujatie „ústav na praktické cvičenie koní neposlušných a priúčanie ich pod
         chomút“. Názov trochu dlhý, ako tá cesta z prístavu na pleso. Kone tohoto podujatia sú
         napospol také, že náš Martillo je ozajstný baranček v porovnaní s nimi.
   </p>
   <p>
    Nuž tak či tak, pošta sa vynasnažuje neúnavne: pocestní sa premávajú dosť riadne, medzi
         nimi sa nestrhávajú nikdy hádky, iba vari keď idú zaberať miesto. Jeden každý by nedbal mať
         sedenie odo dverí. Skadiaľ tá chúťka, ľahko sa dovtípiť. Takých sedení nieto iba po jednom
         z každej strany; dvaja sedia po vôli, ostatní jeden pri druhom na laviciach. Pod lavicou je
         zložená ich osobná batožina; nuž každý nesie sebou, ako má právo niesť, svoju maletu a
         guanakove pokrývadlo v obale, a položiť ju pod to svoje sedenie.
   </p>
   <p>
    Vodič, pohonič, sluha a pán tohto podujatia sedí napredku; má priečne sedenie pod
         výbežkom krovu, akoby pod štítom; vyzerá skoro ako socha, sediaca vo svojom výklenku. Je
         dosť dobre zahájený od dažďa a od snehu, pod jeho sedením je pošta: listy a noviny, čo idú
         jednotlivcom na podniky a i samým podnikom. Kto chce cestovať touto príležitosťou, rozumie
         sa, že platí nie najhoršie. Ale každá cesta ide do peňazí, menovite kto sa chce pohodlne
         rozvážať po kampe. Za dopravu pošty platí podnik svoj ročný príspevok a okrem toho poplatok
         od listu a od novín jednotlivci, čo boli obslúžení.
   </p>
   <p>
    Život tohto podujímateľa je na týchto cestách a s jeho statkom nie veľmi kaľavný, v
         mnohých pádoch i nebezpečný, najmä po spúštkach a bajadách; ale, bratku, i vypláca sa nie
         najhoršie. Nájde sa vždy kto-ten, čo sa naň dá; obetuje mu pokoj a pohodlie v službe dobrej
         veci. Málokto banuje, že mu je súdené sedieť v tom výklenku.
   </p>
   <p>
    Boli sme svedkami, ako tá príležitosť sa vyberá, pohne do cesty, vlastne ako vyletí.
         Dnes jej padá cesta dohora. Pocestných bolo dosť, práve toľko, koľko sa ich môže spratať,
         dobre naložených a postískaných na tých laviciach. V koči boli zapriahnuté tri kone. Miesto
         uzdy majú na hlave ako masku; iste obyčaj v niektorých krajoch južnej Európy, ešte vari
         viac Južnej Ameriky. Liace od všetkých troch koní má podujímateľ v ruke, v jednej ruke
         všetky tri, čo je nie kadejaký výkon. Tými liacami on svoje kone obracia sem a ta sťa
         kedysi pán Kopecký
    <sup>
     [
     <a class="footnote" href="#ftn.id2596119" name="id2596119">
      31
     </a>
     ]
    </sup>
    nitkami svojho Gašparka alebo i princa a princeznú. Ktorý neslúchne liacu,
         obanuje. Podujímateľ má bič, skoro tatarec; kde ten šľahne, navrie zaraz klobása. A
         skutočne majú poniektoré tie kone natrahované po boku, čo nie je obrátený k druhému koňovi,
         čiary, neraz rovnobežné od hrdla k chvostu, temer ako v tom zošite, do ktorého hudobníci
         vpisujú svoje rapsódie a iné skladby, čo im vzkrsli v hlave a zvonia v uchu, aby ich
         nezabudli. Ten stredný, čo je medzi tými krajnými, nemá čiar na boku, ale ich má dolu
         chrbtom, lebo chrbát nie je tej šírky, čo bok, i to trahovanie na ňom vypadlo čosi
         hustejšie.
   </p>
   <p>
    Cestovatelia posadali, každý zaujal svoje sedenie; dvere na dvoje krídel, čo sú na
         zadku, sa zatvorili. Podujímateľ vysadol veľmi, veľmi rezko do toho svojho výklenku; zobral
         tie liace jedným hmatom dovedna, ale ich rozdelil hneď rúče medzi prsty, každú na miesto,
         kde jej prichodí byť dľa rozostavania koní. Keď zacmukol najprv a potom zamliaskal dakoľko
         ráz jazykom o podnebie, že to skoro plieskalo ako bič, tých troje koní trhlo a vyrazilo,
         ale každý pre seba: jeden čihí, druhý hota. Bolo by vlastne povedať: každý uhľadel svoj čas
         a vybral si svoj smer, ktorým by chcel vyraziť. Záprah sa v tej prípadnosti podobal veľmi
         tým koňom, čo stoja na podstavci na jednom kostole hen v Benátkach kdesi; tiež by nedbali
         skočiť, tak sa zdá, na veľkolepú piazzu, kde je toľko reštaurácií a kaviarničiek, všakových
         obchodov a obchodíkov, kde sa pohadzuje temer ustavične pšenica a kukurica, čo tie
         obchodíky predávajú v škartochliach sťa cukríky. Ibaže to všetko, čo pohadzujú tam
         cudzinci, pozobú zaraz holuby. Bývajú nad stĺporadím vo výklenkoch a výhľadoch, vari i po
         pôjdoch. Neviem, či by čo z toho zastihli tie kone, keby i skočili nadol, ako sa zastrájajú
         toľké roky. Ale tieto tu popriťahuje podujímateľ liacami, aby vedeli, kam cieli smer tejto
         výpravy. Tiež ich pozošíva tým bičom, aby držali lepšie dovedna, trhli, keď sa má trhnúť.
         Zaraz vyrozumejú, čo treba robiť, kam patrí ísť: skočia odrazu a svorne. Ty cestovateľ, čo
         sa chceš rozvážať ako pán, drž sa zábradlia alebo lavice, čo sedíš na nej, ale rúče, aby si
         neodkvapol. Lebo, bratku, v Patagónii, keď sa má ísť, nuž sa ide a nik neociedza. Pocestný,
         ktorý vie, v čom je, skúsil tieto prechádzky, drží jazyk za zubmi, ako svedčí, vie, kto ho
         strcia priveľmi medzi zuby, ľahko ho môže doniesť preseknutý alebo kyptavý na svoju
         kerenciu.
   </p>
   <p>
    Iná ešte, ostatná vec, ale dôležitá, bola, že priletel, práve keď sme sadali k raňajkám,
         Keko, trochu zadychčaný a zaprášený. Bol vstal zavčasu, osedlal koňa a išiel na pláň
         Anaike, že doženie Elektriku, ako sa bolo sľúbilo chlapcovi. Vrátil sa so smutnou novinou,
         že Elektrika už len tam ostane, kde je, ani viac nepríde. Našiel ju tam vystretú. Zarmútilo
         všetkých, gazdu sa dotklo citlive; dával jej prednosť pred všetkými koňmi. A skutočne bola
         to kobyla mocná, zvlášte vytrvalá, poslušná a veľmi bystrá v ceste. Chlapec chcel vyzvedieť
         všetky podrobnosti. Zabudol na kávu, ba i na koláč, čo nám boli na raňajky upiekli. Kde
         leží, ako leží, či na tom mieste, kde sme ju nechali, či nezašla kde inde.
   </p>
   <p>
    Vysvitlo z rečí z Kekových, že nešla ďaleko, iba čo podišla čosi smerom, ktorým sme my
         odišli; keď nemohla dosiahnuť, čo bola jej túžba, dovliecť sa za nami, zašla aspoň čo mohla
         ďalej od cesty, k samému plotu totiž. Tam natrafila na kút, čo robí plot, kde sa obracia; v
         kúte bolo hodne kriakov veľkej čiernej byliny, ako sú rozosiate všade po Anaike. I pri
         tejto prípadnosti bedlila, aby nebola na závade, keď bude kto prechodiť touto cestou. Nie
         ako ten kôň, čo sa pod cerro Comissión bol vyvalil bezohľadne na samej ceste; úbohí
         karreteri kvôli jeho mrcine, ktorá predsa počala obťažovať väčšmi, než by bolo slušné,
         menovite ich, čo musia chodiť pomaly, ako voly idú, boli prinútení ťahať novú cestu,
         urobiac väčšiu okľuku okolo toho miesta. To bolo neslušné a škodlivé. Neslušné, lebo
         predišiel zlým príkladom druhé kone, ba i lichvu, že sa vyvalil tam, kde sa nepatrilo
         vyvaliť. Škodlivé, že sa pre neho robí okľuka naokolo, čo je škoda, lebo o toľko sa
         predlžuje cesta, a horšie ešte, že sa márni okľukami čas nemilobohu. A čas, ako vieme,
         karreteri majú prísne vymeraný na svojich cestách, že ho neradi oželejú ani takrečeno na
         spanie, a nie tam ešte na obchádzanie mŕtvych koní a volov.
   </p>
   <p>
    Zišli mi vtedy na um poučné slová Cardenasa, keď sa o tom prípade rokovalo svojho času.
   </p>
   <p>
    „Hovädo tuší, keď sa mu má priblížiť ostatná hodina; nad hovädom nemá moci porážka ako
         nad kresťanom, aby ho vyvalila odrazu tam, kde je. Hovädo slušné, keď cíti, že sa to už ide
         urobiť, nezvolá, ako majú obyčaj podajedni kresťania, svojich pokrvných, ešte i kmotrov a
         známych, aby sa prišli prizerať, ako pôjdu pasy so smrťou. I ten zápas je vlastne bez
         osohu, lebo v ňom vždy zvíťazí jedna stránka, a to je ona, smrť, a ešte mu urobí koniec,
         kedy ona chce. Slušné hoviadko sa utiahne, kde ho nik nevidí. Ak je v hore, zavlečie sa do
         najväčšej húšťavy a tam odbaví, čo mu prichodí odbaviť, bez kriku a náreku: vie, že ani tá
         robota ho neminie a že ju prichodí jeden raz odbaviť. Má nadovšetko pred očima, že na tej
         ceste, čo má pred sebou, nikto ho nebude doprevádzať, lebo tú cestu jeden každý musí
         podniknúť sám, i dokončiť. Rodinka plače a trhá si vlasy, ale už čo ako, len sa vráti bez
         neho, čo ostal na svojej ostatnej kerencii sám, bez nikoho, lebo, myslím, nikto by nebol
         ostal pri ňom. A ja prvý nie; nemám obyčaje natískať sa komu do spoločnosti, a i preto, že
         keď budem ja v takých prípadnostiach, ani mne sa nebude nikto tisnúť do spoločnosti. Ostane
         len pri tom, čo som povedal, že nemá tvár odbaví tú robotu, kde ju nik nevidí, a nevolá
         nikoho, aby bol pri nej.“
   </p>
   <p>
    A tak prichodí sa nám vrátiť bez Elektriky. Ostala na pampe Anaike karrančom za korisť.
         Keď jej očistia kosti, dažde ich vymyjú, slnce vybieli, uvidíme ich tam hádam na takto rok,
         keď sa budeme poberať na pleso, v tom osamelom kúte za kriakmi čiernej byliny. A možno, že
         sa natrafia gauči, ktorým bude zima, a naložia si z tých vyčistených kostí ohník, pri
         ktorom sa zohrejú alebo si upečú pečienku a zvaria vody na mate. Videli sme, že o drevo je
         na Anaike núdza ako i tuná. Tak by už neostalo po nej ani toho znaku, ak nie pri gaučoch
         rozpomienka na ten ohník, pri ktorom sa hriali a varili mate; ohník, naložený z kostí koňa,
         verného priateľa, spoločníka človeka, čo s ním zdieľa práce, námahy a útrapy, ale na jeho
         radostiach nemá podielu, iba čo čaká trpezlive, priviazaný o kolík, kým sa gazda nasýti
         zábavy a veselosti a vyjde ho zas odviazať a vysadnúť naň.
   </p>
   <p>
    Mne zas ostala pamiatka na toto hoviadko veľmi živá. Často sa mi predstavoval obraz, ako
         som ho bol videl ostatný raz, kde sme mali z Anaike zakerovať na spúštku. Zhasínajúca žiara
         na západe, v nej hovädo, čo prestalo pozerať za nami. Nemohlo nás už zazrieť, keď sme sa
         boli pohrúžili do tmy. Stálo na šírej pláni osamelé; keď sa priatelia stratili za obzorom,
         obrátilo sa na stranu, hľadať pokojný, tichý kút, kde by bolo zložiť unavené údy. Keď som
         ho bol zazrel ostatný raz, už sa bolo pobralo na svoju smutnú, osamelú cestu, aby si našlo
         ostatnú kerenciu.
   </p>
   <p>
    Nemali sme čo hľadať v hostinci a zobrali sme sa. Bolo nám clivo nad stratou. Nielen že
         nám bude chybovať dobrá sila, ale nám je clivo i pre iné príčiny, ktoré nie je ľahko
         vyratovať a vysvetliť. Privykneme i na hovädo, prirastie k srdcu väčšmi, než by patrilo.
         Kto sa môže držať vo všetkom miery, ako napríklad náš priateľ Cardenas? Nemáme všetci tej
         dávky múdrosti a duševnej rovnováhy; dáme sa schytiť citmi, ktoré by nepatrili kresťanovi,
         keď ide o hoviadka.
   </p>
   <p>
    Cesta sa spúšťala brehom rieky, po vege, na ktorej je bujná paša. Je ona súčiastka
         veľkej vegy, na ktorú sme boli zišli po blúdení pampou. Tento odsek je už omnoho bližší
         moru a dľa toho nižší. Rieka tu nie je potôčik, ale rieka veľká, do ktorej sa nastekalo
         dosť jarkov a potokov z bočných kaňadúnov a veg. Cez ňu sme prešli včera večer znezrady a
         nepripravení.
   </p>
   <p>
    No zase sme sa oddelili od vegy, hoc nie rozlúčili. Snáď sa ešte s ňou snímeme na tejto
         našej ceste. Medzitým si ona snáď myslí, že môžeme ísť svojimi cestami, kade sa jej páči.
         My musíme ísť, kde nás vedú inžinieri, čo vytiahli našu cestu.
   </p>
   <p>
    Nuž neboli to iste inžinieri z centrálnej kancelárie ministerstva ciest a premávky, ale
         naši Cardenasovia. Tí i tú robotu vykonali čestne; spravodlivý nejde robiť mnoho zákrut a
         výkrut, ale rád ide rovnou cestou, až kde má ísť. Zas by nám prislúchalo ísť trochu vysokou
         pampou; zato by sme sa mali dostať hore bokom dosť hodného brala, na ktorom sa rozprestiera
         tá pampa, sťa na dákom schodíku. Na tejto spúštke, ktorá vypadla trochu strmá, ako skoro
         všetky, len aby čím skôr vyšla, kde má vyjsť, vyrobili zas zákrutu krkolomnú. Keď prišli na
         ňu naše vozíky, prichodilo sa nahýbať nad horné koleso, aby sa tá hračka na vysokých
         kolesách neprevážila. Skoro sa ani neodplatilo toľme namáhať. Prišli sme tamhore do veľkej
         chudoby, keď ju porovnáme s bohatstvom, čo bolo dolu. Tráva riedka, i tá, čo je, nie
         vysoká, zeme málo, štrku hodne. Prsť odnášajú vetriská, azda na pamiatku rafajú trávu. Je
         div, že pole nie je cele holé.
   </p>
   <p>
    V tomto chudobnom kampe už sme vystúpili do krajov hojnosti a bohatstva. Cestu vytiahli
         akiste najhoršou Paflagóniou, vegy a pekné paše zatušili kopcami. Hojnosť a bohatstvo tu
         kričí, tisne sa do očí, vidíš mu ovocie: veľkolepé a mohutné ploty. Bratku, máš tu šesť
         drôtov jeden nad druhým; nad tými, čo sú hladké, ešte dva bodľavé. Oj, vieme, na koho sa to
         vzťahuje toľko tých bodliakov. Na nejednom mieste vidno nešťastného guanaka, preveseného
         cez bodľavé drôty, sťa tie kožky, čo prevešiavajú ovčiari po kampoch, čo stiahli z
         padnutých oviec. Ani z guanaka neostalo ničoho, iba tá koža; mäso a kosti sa vysušili.
         Vyzerá teraz, akoby v koži nebolo bývalo ani kostí, ani mäsa. Ostatne mäsa iste už bolo
         cele málo, nebolo by mu prišlo na um ísť sa prebíjať ponad také hradby do dolných kampov.
         Kolíky sú všetko cyprusové; môžu vydržať, kým sa ostatný guanako neprevesí cez ohradu.
         Štebliny železné s dierkami, cez ktoré prechodia drôtové vlákna, jedna od druhej na meter
         vzdialené. Ktorá šteblina sa skriví a ovčiar ju nenapraví alebo nepoloží novú na jej
         miesto, bude mať galibu s pánom správcom, lebo ten je tu veľký pán. Tieto kampy obyčajne
         ani nie sú majetok jednotlivca, ale bohatých spoločností. Majiteľa ozajstného neraz ani
         nebude. Pán správca je vladár a kazár. Úradníctvo má mastné platy a veľkú zodpovednosť. Už
         sám plot hlása svetu moc a bohatstvo podniku. Koľko ráz mi zišiel na um podnik Las Matas
         tamhore. Prečo ho majiteľ neopatril takýmto ohradením? Leóny by sa mu sotva boli nanosili
         do koni, keby ich bol držal za takým plotom. Ovce, čo bol kúpil za svoje poctivé šelingy,
         neboli by mu išli na prechádzku na druhé plesá.
   </p>
   <p>
    Tam trochu nižšie sa táto cesta priblíži skoro na samý okraj vysokej pampy, kde sa
         počína breh, čo sa spúšťa dolu na nízku pampu. Dolu sa prestiera ohromná kotlina, vlastne
         celý vidiek, čo nám padá naľavo. My ideme na okraji kotliny sťa mucha, keď sa prechádza
         vencom misy, ktorá síce je prázdna, ale mohla by byť i plná. Má kraj skoro podobu cirkusu,
         v ňom sú dve lagúny, hádam vysušené dneska, lebo sme na konci leta, kde sa všetka voda, čo
         bola v nich na sklade, spotrebovala; novej sa ešte nenazbieralo. Je to na týchto stranách
         ako v našu prednovku, keď začne dvíhať hlavu núdza a treba zbierať lobodu. Tu je tá núdza o
         vodu, aspoň na mnohých miestach, a nie o druhé potreby. Týmto krajom prechodí rieka, tá, čo
         sme ju prvej nechali, amfiteáter je jej vega, obstáta bralami; prelomené sú len tam, kadiaľ
         rieka vchádza a zas vychodí z tohoto kraja. Prvej sme sa odberali od nej; hľa, zas sa s ňou
         schádzame, hoc len zdiaľky. Stadiaľto sa ukazuje ešte väčšia, než tam zblízka. Možno i
         prijala od tých čias nové prítoky.
   </p>
   <p>
    Je to miesto tu pekne rozložené. Keď tak zhora pozeráš na tú slávu tamdolu, zdá sa ti,
         že máš pred sebou lány pšenice a kukurice; tráva je zakvitnutá do žlta. Po úbočiach brala
         ukážu sa ti ako vinice, iba že miesto viniča sú iba skromné kriaky čiernej byliny. Hra
         farieb na slnci privádza ti také klamy, že kriaky sa zdajú vinice. A kriaky sú nielen
         ozdoba úbočí, ale i podmienkou blahobytu a bohatstva. Kto sa topí, i slamy sa chytá. Ovce
         majú tu v zime tiež takú slamku, dosť pevnú, ktorá sa im nedá utopiť a čo zhynúť od hladu.
         Ba ovce od nej i stučnejú.
   </p>
   <p>
    Keby sa svet mal premeniť dľa plánov takých staviteľov, ako my, tu na tomto malom Považí
         cele ľahko by našlo svoje pekné miesto také usilovné mesto ako Trenčín alebo Mikuláš. Našli
         by tu dosť miesta domy, ba i komíny tovární, napríklad dobre zariadených, moderných
         garbiarní. Rieka je tichá, v nej by sa dobre močili kožky. I Žilina by sem pristala so
         svojou továrňou na súkno. Dalo by sa všeličo založiť a priviesť do behu, kde je všetkého
         dosť a podmienky prajné.
   </p>
   <p>
    Nech je tamdolu pekné mesto s peknými, veselými domami, okolo ktorých sú sady, s ulicami
         rovnými a dakoľkými komínmi na jednom kraji, trochu ďalej od domov; tu hore zas, kde je
         naša pampa trochu vymetená vetrami, nech sú veľké hory jedľové, v nich i bažantnice, i
         revíry na srny; na tomto mieste zas, kde sme s vozíkmi, nech je ten utešený chrám, okolo
         ktorého je vždy šiatrov, kde sa predávajú sviece, obrázky a iné náboženské predmety — mohli
         by sme ten kraj dolu vziať za krásny kraj Bystřice, ktorá je pod Hostýnom. My sami že sme
         na posvätnom Hostýne, a pozeráme na tú všetku slávu, čo je pod nami. Iba by sa vyhľadávalo
         to žriedlo, čo sa bolo otvorilo pod tým vrchom, keď ho obliehali Mongoli a nemohli ho dobyť
         inakšie ako hladom a zvlášte smädom. Žriedlo to malo by byť tu hneď pod nami s jeho čistou,
         krásnou vodou, ktorá zachránila ľud Václava, vlastne Jaroslava od zahynutia a národ od
         mongolského jarma.
    <sup>
     [
     <a class="footnote" href="#ftn.id2596660" name="id2596660">
      32
     </a>
     ]
    </sup>
   </p>
   <p>
    Stadiaľto sa už najviac ide v dolinu úžľabinou nie bárs širokou, s čiarou veľmi pečlive
         držanou na oboch stranách cesty. I tá čiara má plot veľmi dokonalý; má mnoho vláken drôtu;
         kolíky tiež cyprusové a štebliny železné. Všetko už podniky staré, dávno usporiadané,
         opatrené všetkým pohodlím. Pestujú všetko jemné druhy statku. Dávajú svoje dôchodky riadne
         už celý rad rokov, a keďže mimoriadnych výdavkov a nákladkov už nieto, také dôchodky tu
         ostávajú temer čisté.
   </p>
   <p>
    Iba pozorovať nedostatok vody, na týchto stranách snáď väčší než kde-inde. Ale človek si
         nájde rady vo všetkom. Kde jej nieto, ani v jarkoch, ani studniciach, ba ani v lagúnach, on
         ju ide pohľadať a vystíhať rovno do matičky zeme. Ona ju drží v riekach, v jazerách a
         plesách, jarkoch a studniach, v lagúnach a v samom nekonečnom oceáne nadostač — toľko,
         koľko myslí, že by mohlo vystačiť, aby rástlo a napájalo sa všetko, čo na nej rastie a
         žije, čo ona musí kojiť a pestovať na svojich prsiach. Ale ako matka opatrná a predvídavá,
         zadržala jej čosi na strane, schovala do takých úkrytov, kde by ju nik nehľadal a nenašiel:
         hlboko do podzemných jaskýň, veľkolepých nádržiek, aby tam bola, ak by jej kedy chýbalo,
         skadiaľ by bolo snadno čerpať v prípadoch potreby. Človek, keď jej nemá hneď naporúdzi, kde
         by ju chcel mať, nejde po ňu ďaleko, aby ju doniesol, alebo aby si ju narazil z riek a
         lagún. Ide ju on, kde jej nieto, hľadať a vystíhať bezohľadne od samej matičky zeme.
         Neštíti sa vniknúť do jej samých útrob; kope a prevracia, spúšťa sa do hĺbky a kutá, kde je
         životadarná vlaha ukrytá, kýmkoľvek na ňu nenatrafí a nevynájde jej tajomné skrýše. Tak
         robievali kedysi naši páni na svojich hradoch; na dvore dali kopať väzňom a otrokom,
         kýmkoľvek sa nedokopali do nej, neraz až na samé dno vrchu, aby ju mali tamhore na dvore
         naporúdzi, keď im bude treba.
   </p>
   <p>
    Ale čo by bolo z nej, keby ostala tamdolu? Urobili hriadele, na ne priviazali povrazy a
         reťaze a spúšťali po vodu putne a vedrá; ťahali ich dohora horko-ťažko sluhovia a otroci,
         alebo i kone, zapriahnuté do hriadeľa.
   </p>
   <p>
    Ostrovtip a priemyseľ človeka sa domyslel, že voda chybí najviac preto, lebo ju vietor
         suší a odnáša na tie miesta, kde sú veľké vrchy a hory. A ten dôvtip sa vypomstil vetru.
         Zapriahol ho ako väzňa alebo otroka do kolies, čo mu ich postavil nad jamou, kde je voda.
         Vietor, keď tuho pracuje a odnáša vlahu i zem, práve v tú istú chvíľu musí krútiť i tie
         kolesá, čo ťahajú vodu z hlbiny a rozlievajú po nádržiach a žľaboch. Čím viac hľadí sušiť,
         čím sa väčšmi namáha, aby narobil zla, tým viac tej vlahy mu prichodí vyťahovať zo zeme a
         rozliať po nádržkách a jarkoch. Osmädnutý statok príde na tie žľaby a strebe do chuti, čo
         mu vietor nastolil práve vtedy, keď chcel najväčšmi škodiť.
   </p>
   <p>
    Priemyseľ človeka vynašiel pekné zariadenie, čo má základy zdravé a spravodlivé. Pracuje
         v dni veterné, keď je najviac suchoty a keď statok smädí väčšmi než indy. A je spravodlivé,
         lebo vietor suší matku-zem v Patagónii, odnáša jej ostatnú kvapku vody; slušné je, aby hnal
         tieto spravy práve on, aby ťahal a dvíhal vodu z ukrytých skladov napovrch, aby nahradil
         aspoň malú čiastku toho, čo tak surovo kazí a odnáša. I tá náhrada je len porisko zo
         sekery. Voda, čo takto naťahá z hlbín, je i tak trochu slaná. Ale preto nič: statku i tak
         zbaví, ba na nej i tučnie. Nám by, pravda, chutila lepšie čistá voda zo žriedla bez toho
         prídavku soli.
   </p>
   <p>
    Keď sme sa trochu nižšie spustili tým kaňadúnom, až sme prišli temer na miesto, kde sa
         končí, vidíme i domy skvelého podniku. Sú pekne stavané pod bralom, v závetrí; majú
         záhrady, ohradené peknými plotmi živými. Jesto vrbiny a druhého takého krovia. Je to veľmi
         dobrá ohrada, nie tak pred zlodejmi, ako záštita od vetra. Domy a staviská sú vyfarbené
         živými farbami; spod tej stráne usmieva sa na nás tu na druhú stranu kaňadúna dosť milý
         obrázok z tej jednotvárnej šedi, ktorej sme sa naužívali dosť i tam ďalej po kampoch
         odľahlejších, ale bez domov.
   </p>
   <p>
    Kaňadún sa vylieva naostatok do roviny. Mohla by byť rozsiahlejšia, než je v
         skutočnosti, keby mala dúšku. Ale prišla práve na ňu rieka, z pravej strany kdesi, prechodí
         pomaly a vážne skoro zaraz pod samým kaňadúnom, i to cele priekom. Ona rozsekla roveň, ako
         sa jej zachcelo, na dva kusy, ale nie spravodlivé. Diel, na ktorom sme my, je ukrivdený,
         menší, vlastne cele nepatrný; ten na druhej strane je širší i dlhší.
   </p>
   <p>
    Rieka táto je už veľká; možno väčšia, než všetky, čo sme videli. Mala by sa vyrovnať
         Leone a Santa Cruz, ako sú na prievozoch, ktorými sme sa boli prevážali. Je to už ozajstná
         rieka, zasluhuje to meno spravodlive, bez preháňania. Zasluhuje mať svoje miesto vyznačené
         i na mape, a to označené dosť hrubou čiarou. Tu už nepotrebujeme čakať na prievozníka, ani
         na jeho archu; môžeme prejsť na druhú stranu, kedy sa nám páči, nielen ľahko, ale i
         pohodlne a príjemne. Vedie cez ňu veľkolepý most, veľmi pekne založený a pevne stavaný.
         Stál iste hodný nakládok, ale je zato mocný, vystavený z kameňa a železa, z látok, z
         ktorých jedna sa upotrebovala pri najväčších vodostavbách, najstarších, čo pretrvali veky
         až na naše dni a sú vždy ešte ako nové, pevné a mocné ako vodovody Splitu, alebo krásny
         kamenný most Karlov v Prahe.
    <sup>
     [
     <a class="footnote" href="#ftn.id2596896" name="id2596896">
      33
     </a>
     ]
    </sup>
    Druhá sa upotrebuje dnes, v dobe železa a ocele na stavby nové a najnovšie,
         ktoré si tiež osobujú právo na dlhé trvanie.
   </p>
   <p>
    Toto dielo, zložené z oboch tých látok, tiež pretrvá veky. Spojuje v sebe výhody jednej
         i druhej doby, najstaršej a najnovšej. Vláda urobila dobre, keď mala dať svoj podpis, že ho
         dala na dielo dobré a trváce, hoc i stálo väčší peniaz, než na dielo lacné a kadejaké,
         ktoré ani nevyjde lacno; treba ho plátať, poprávať, vôbec nakladať naň viac, než by bolo
         stálo dielo trváce a dobré. Je to stavba, ktorou sa už môže honosiť Patagónia. Mohla by
         obstáť v ktorejkoľvek krajine a bola by považovaná za dielo dobré, užitočné a trváce.
   </p>
   <p>
    Len pred pár rokmi ešte sa tu prechodilo brodom, práve na mieste, kde je most. V lete to
         nebolo nič nemožného, ba ani ťažkého. Voda na miestach nesiaha koňovi ani po brucho, na
         najhorších snáď do pol bokov. Brehy sú plytké a pevné doďaleka; nie je ťažko vystúpiť z
         vody. Ale keď narastie od dažďov, ktoré bývajú i dlhé i veľmi veľké, menovite keď príde
         veľký odmäk v jar, tu sa už neprechodilo, ale plávalo. Bolo treba plávať dobre, kto chcel
         prejsť na druhú stranu. Vyhľadáva sa pre tú robotu sila, ale neškodí skúsenosť a šťastie.
         Môže niekto plávať dobre a predsa neprejsť, ak ho napríklad v prúde podrazí vývrat; tých
         voda tiež vlečie čosi z ďalekých hôr.
   </p>
   <p>
    Gazda tiež preplával túto rieku v časoch povodne práve na tomto mieste. Raz, keď ju bol
         šťastne preplával, musel sa zase vrátiť na druhú stranu. Jeho kamarát, čo s ním chodil,
         predesil sa veľkej vody, nechcel sa hodiť do nej. Aby nemusel čakať naň, kým opľasne rieka,
         dodal mu chuti a smelosti, vrátil sa na druhú stranu a prinútil ho ísť s ním. Darmo je, nie
         všetci sme jednakého srdca v týchto prípadnostiach.
   </p>
   <p>
    Touto istou riekou, ibaže čosi vyššie, kde je tiež brod veľmi dobrý, mal brodiť môj
         priateľ tiež, keď bola trochu rozvodnená. My sme ho odprevadili na brod: čakali, ako sa mu
         bude vodiť. Bol s ním Montenegro, smelý a dosť skúsený v robotách v kampe. Rieka bola
         bujná, na brod snáď priprudká. Kde-tu plával konár, prevrajúc sa vo vode, kde je konár, máš
         sa čo báť, že na ňom bude peň, snáď i celý strom. Nuž lákavé to nebolo hodiť sa do tej
         vody. Je k tomu veľmi mútna, skôr hustá ani kaša. Nedá si pozrieť ľahko do kešene, či
         nenesie v nej a nešutruje nejaké prekvapenie. A voda, keď nie je čistá, nie je pekná.
   </p>
   <p>
    „Ja sa bojím, Juanito,“ riekol pán svojmu človeku.
   </p>
   <p>
    „A čoho sa báť?“ zvolal ten a vrútil sa do rozzúrenej vody.
   </p>
   <p>
    Urobil len málo krokov hore vodou; kôň stratil dno pod nohami a začal plávať. Prudká
         voda ho niesla trochu dolu vodou, vzdor tomu, že kôň plával veľmi mocne, obrátený temer
         hore vodou. Človek podtiahol nohy, čo mohol, ale voda i tak ho len podlievala i prelievala
         sa ponad sedlo. Jazdec bol temer do pása vo vode. Kôň pracoval spokojne, pysk dvíhal
         dovysoka nad kalnú vodu. Onedlho mal zase dno pod nohami, vyšiel z vody, nechávajúc za
         sebou celý jarok, čo sa cedil z neho a jazdca pri chôdzi. Tu sa Montenegro obrátil s koňom
         a ukázal pánovi, kadiaľ sa má pustiť.
   </p>
   <p>
    Ten zas len riekol:
   </p>
   <p>
    „Juanito, ja sa bojím.“
   </p>
   <p>
    „Eh, čoho sa báť?“ nahneval sa už človek. Vrútil sa zas do vody, podvliekol nohy, hoci
         nebolo prečo, lebo do pása bol raz mokrý; pláva zase na koni na tú stranu, kde sme my. Keď
         vyšiel na breh, že sa mu voda liala spoza kožených sár, zvolal: „Niet sa čoho báť, voda je
         mäkká, nezabije.“
   </p>
   <p>
    „Ale je veľmi mokrá,“ odpovedá mu môj priateľ.
   </p>
   <p>
    Montenegro sa rozhorčil a obrátil sa zas k vode. Jeho pán ho nasledoval tentoraz, vzdor
         tomu, že mu bola voda primokrá. Mal tiež krásneho koňa, mocného, ktorý vedel plávať ani
         ryba, držiac hlavu nad vodou. Montenegro preplával rieku zase pred svojím pánom, ale
         obrátený nazad. Pred seba vôbec nepozeral. Uzdu nechal koňovi, nech robí, čo chce. Dozeral,
         obrátený v sedle, čo jeho pán robí, ako sa drží v tej robote. Pokyvoval hlavou, že dobre,
         prisviedčal a pochvaľoval. Dostali sa na druhú stranu celkom ľahko, iba čo ich voda
         podliala a trochu poodniesla dolu prúdom.
   </p>
   <p>
    Pri takom výkone závisí všetko od koňa a zas od jazdca, či ho zná upotrebiť. Vzdor tomu,
         kto si netrúfa, lepšie, nech sa nepúšťa do roboty; sám už nikdy, ak je prvý raz a na
         neznámej rieke. Treba vziať do ohľadu a výpočtu mnohé okolnosti: vodu, hĺbku, šírku, brehy,
         prúdy, zbehlosť a silu koňa. Ak si istý, že si všetko rozvážil a výpočet ti vyšiel dobre,
         hoď sa do prúdu smelo a bez váhania, drž sa hrivy, koňovi daj pokoj, uzdy sa netýkaj a
         neboj sa ničoho. Kôň ťa vo vode nezradí, ani neopustí, vykoná on iste svoju povinnosť.
         Možno ani nie kvôli tebe, menovite ak to bárs nezasluhuješ, ale iste kvôli sebe. To nenie
         síce veľmi vznešené, ale je užitočné a zdravé. Keď sa povezie on, drž sa ho ako pijak
         hrivy; s ním sa budeš môcť zviezť i ty. Výpočet, ktorý má za podklad sebectvo, neklame
         nikdy, hovoria tí, čo sa rozumejú do tých vecí.
   </p>
   <p>
    Prešli sme veľkolepým mostom. Niektorý z koní ledva sa dal naň nahnať. Veľká čiastka
         medzi nimi bola by sa radšej dala po starosvetsky brodom na druhú stranu. Sú to kone, čo sú
         írečité, odchované na pampe; nemali kedy vyskúsiť a oceniť pohodlia, a mnohé výdobytky
         našej vzdelanosti a pokroku. Keď vstúpili na most a pomostiny im začali tuho dunieť pod
         kopyty, kone, čo sú prvý raz na takej chôdzi, boli by sa najradšej skrútili a ubzíkli. Za
         nimi je Keko a Dojmo, utiecť nebolo by ľahko. Prihli hlavu skoro k samej tej pôde, takej
         divnej; ňuchajú, či v nej nebude nejaký úklad alebo nástraha daktorého nepriateľa. Veselo
         sa rozdelili po rovine, keď prešli most, majúc pod kopyty zase mäkkú trávu pampy a dutý
         dupot, ktorým sa vždy ohláša matka-zem pri ich behaní.
   </p>
   <p>
    Hneď za mostom je krásny veľký hostinec, v ktorom sme zosadli; poludnie bolo sa už
         minulo. Hostinec tento je dôležitý na týchto stranách; poskytuje hosťovi všetko, čo si môže
         žiadať od dobrého hostinca. Tu sme i prepriahli kone. Zapriahli sme, čo sme mali
         najlepšieho v tropille. Nám sa dostal zase Oto a Martillo; druhý vozík má Bepu a Čusa. I
         pod batožinu vybrali sme štyri dobré. Tropillu sme nechali, vlastne vpustili do kampa, čo
         je neďaleko hostinca, nech si odpočinie. Na podajednych koňoch sa ukazujú príznaky
         otrávenia, ale tie sú nie prudké a nezdajú sa veľmi nebezpečné. Ani tie, čo prišli do
         vozíkov, nie sú cele zdravé. Oto je poriadne opadnutý; sadlo, čo bol nabral na seba na
         plese, zmizlo. Počali sa ukazovať kosti pod kožou.
   </p>
   <p>
    My sme mali vôľu pretrhnúť cestu na dakoľko dní; za ten čas kone môžu sa zotaviť v
         blízkom kampe na odpočinku i na dobrej tráve, kým ich zas nebudeme potrebovať. Tie, čo sme
         zapriahli, vodíme ich sebou, že budeme môcť lepšie dozerať na ne, aby sa im dačo nestalo.
   </p>
   <p>
    A tak, už spoločnosť veľmi opadnutá, vybrali sme sa z hostinca. Nebolo okolo nás dupotu
         tropilly, iba Dojmo čo ženie naše štyri pod batožinou a svoje dva kone. Práve keď sme
         sadali, prikvitol vozík našich priateľov a novoročných bratov, i ich kamaráti, čo jazdia.
         Cestujú pomaly, a predsa nezaostávajú na chvoste. Ich kone sú dosť ustaté, daktorým jazdcom
         i krivkajú ich kone, ale ináč sú zdravé. Nedali im privoňať k zakázanej byline, z ktorej
         naše kone všetky, tak sa zdá, chceli okúsiť.
   </p>
   <p>
    Tento hostinec má dvor rozsiahly, môže sa vpratať doňho celý tábor karriet, alebo pol
         dobrého trhu na lichvu. Neďaleko hostinca, na strane od rieky, nachodí sa tiež archív
         tohoto obchodu; veľká hŕba fliaš, vyprázdnených a odhodených.
   </p>
   <p>
    Cesta sa nám úplne narovnala: ide temer všade po rovine, je široká a pohodlná. Z oboch
         strán je čiara vo vzornom poriadku. Kde-tu sú v ceste hlboké úžľabiny, čo prechodia
         priekom. Ľahko im prísť na dno, ale na druhej strane treba zas stúpať dohora. No to by
         nebolo nič, keby len pôda nebola štrkovitá, akoby vymetená. I tu pracujú vetriská prudko,
         keď počnú duť: všade je roveň, vietor nenachodí nikde hrádze. Štrk je tak ostrý, že naše
         kone krivkajú tuho. Divne sa vyníma taká chudopanská chôdza pri takom hrdom koňovi ako Oto,
         alebo takom jašovi, čo nemá na nič ohľadu, ako Martillo. My tiež vyzeráme s tými záprahy, s
         batožinou na koňoch, tiež krivkajúcich, menej hrdo, než sme vyzerali napríklad na plese,
         keď sme prehrmeli popred domy polície. Zodralo sa kopýt hodný kúsok; ostré skalky začali
         bádať do živého. Doháňame podchvíľou skupiny karriet, naložených balmi, vlnou a kožami; asi
         práve toľko stretáme takých skupín, čo sa vracajú naprázdno, alebo už naložené všakovým
         tovarom. I tu je tak, ako vôbec celý beh sveta: jedni dochodíme, druhí sa vraciame. Jedni,
         čo sa blížime so zvedavosťou a pachtíme za ovocím vedenia; iní, ktorí sme ho okúsili,
         vieme, čo sa v ňom skrývalo a vraciame sa, držiac dojmy, skúsenosti a naučenia každý pre
         seba. Nech ide každý pozrieť a skúsiť na vlastné oči; nech súdi sám, či sa vyplatilo
         pachtiť, ustávať sa toľme kvôli tomu vedeniu.
   </p>
   <p>
    Naľavo šípiť, že bude kdesi rieka; tečie tadiaľ, snáď tým istým smerom, kam i my ideme.
         Jej breh z druhej strany je vyvýšený, podobá sa opevneniam a násypom sťa brehy Santa Cruz
         za prievozom. Breh z tejto strany je zase cele plochý. Na miestach sú tie násypy ohromné,
         na iných sa stali na nich veľké úšusty. Na brehoch vidí sa názorne prierez zemskej kôry.
         Presvedčíš sa, že táto požehnaná zem ani nevie vlastne, čo je kamenie. Na tých vyvýšeninách
         bezpochyby je poľana i to, čo sa tam volá vysoká pampa, s veľkými žírnymi pašami, vegami,
         vodami a lagúnami. Sneh na tejto nízkej i tam na vysokej pampe je dosť vzácny hosť; ak
         zavíta, trvá málo; teplé vetry ho nenechajú dlho. Neraz ho očistia v dakoľkých hodinách.
         Nízka i tá vysoká pampa z druhej strany je vlastne vždy len nízka v porovnaní s tou, ktorá
         je hneď nad Bajadou.
   </p>
   <p>
    Nad poľom, posiatym kriakmi byliny trochu žltkasto-hnedej, začali vystupovať šedé krovy
         domov. Ako ani inde, ich šedosť neodráža sa značne od všeobecnej šedosti pampy; nedajú sa
         vlastne ich obrysy ani dobre rozoznať z diaľky.
   </p>
   <p>
    Slnce už bolo hodne na západe, bralá nad riekou zapálili sa ružovou žiarou, keď sme
         vtiahli do ulice veľmi širokej; na oboch stranách domce šedé, oblečené v zinkových
         plochách. Tie ulice zdajú sa preto hádam takými širokými, lebo domce, čo sú im z oboch
         strán, nie sú veľmi vysoké. Z väčšej čiastky len prízemné.
   </p>
   <p>
    V jednej z tých ulíc, tak sa zdá, v hlavnejšej, zastali sme pred domom veľkým,
         vystaveným z cementových štvorhranov. Pri ňom sa otvorila brána, urobená zo siete drôtovej,
         dosť mocnej a hrubej v železnom ráme. Tou bránou vtrielili kone, čo sú pod batožinou, za
         nimi vtiahli sme my na taligách do dvora dosť priestranného.
   </p>
   <p>
    Boli sme v prístave.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2596119" name="ftn.id2596119">
        31
       </a>
       ]
      </sup>
      <span class="emphasis">
       <em>
        Kopecký
       </em>
      </span>
      — Matej (1762 — 1846), známy český bábkár a autor
               bábkových hier
     </p>
    </div>
    <div class="footnote">
     <p>
      <sup>
       [
       <a class="para" href="#id2596660" name="ftn.id2596660">
        32
       </a>
       ]
      </sup>
      <span class="emphasis">
       <em>
        kraj Bystřice, ktorá je pod Hostýnom… sme na posvätnom Hostýne… to
                  žriedlo, čo sa bolo otvorilo pod tým vrchom, keď ho obliehali Mongoli… s jeho
                  čistou krásnou vodou, ktorá zachránila ľud Václava, vlastne Jaroslava od zahynutia
                  a národ od mongolského jarma
       </em>
      </span>
      — Hostýn, vrch v severozápadnom výbežku
               Karpát bol v pohanských časoch pravdepodobne zasvätený bohu Radhošťovi. Skoro celé
               temeno vrchu je obohnané obrovskými násypmi z hliny a kamenia, sčasti i vonkajšou
               priekopou. Tvorí takto rozsiahle hradisko, ktoré mohlo poskytnúť v čase
               nebezpečenstva ochranu niekoľkým tisícom ľudí. Podľa zachovávaných nálezov sa súdi,
               že na vrchu žili ľudia, ktorí sa zaoberali najmä poľovníctvom. Nachádzali tu útočište
               pred divou zverou a nepriateľmi, čo je napr. predmetom básne Jaroslava (Rukopis
               Královédvorský a Zelenohorský).
     </p>
    </div>
    <div class="footnote">
     <p>
      <sup>
       [
       <a class="para" href="#id2596896" name="ftn.id2596896">
        33
       </a>
       ]
      </sup>
      <span class="emphasis">
       <em>
        pri najväčších vodostavbách… vodovody Splita… Most Karlov v
                  Prahe
       </em>
      </span>
      — splitský vodovod, staroveká stavba z čias Diokleciána z
               rozhrania 3. a 4. st. n. l.; Karlov most založil Karol IV. (1316 — 1378) roku 1357.
               Ozdoby sú z neskorších čias.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2597347">
       </a>
       18
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Rozhľady po dome, jedálni, kuchyni, obchodoch, hostincoch,
            schôdzkach, po bárkach a lodiach. Zlý pomer susedský medzi riekou a morom; prieky a
            protivne medzi nimi. Ako ich využíva človek a obracia na svoj osoh
     </strong>
    </span>
   </p>
   <p>
   </p>
   <p>
    V hostinci, kde sme sa zložili, nocovalo sa veľmi pokojne. Panuje v ňom tichosť sťa v
         kláštore; preto je on obľúbené miesto menovite rodín, keď sa nachodia v ceste, ako my teraz
         napríklad alebo zídu z podnikov do Rio Gallegos už či po práci, alebo z kratochvíle. Môžu
         bývať a považovať sa v ňom skoro sťaby vo vlastnom dome. Všetko tu tečie akosi ticho, ešte
         i obsluhovanie sa odbavuje bez buchotu, kopania a štrkotu riadom. Dom i vo dne si
         podriemkava tichý, sťaby bol prázdny, alebo práve vymretý, iba čo prejde osamelý hosť po
         dlhej chodbe, alebo predavač potravných článkov popredeň.
   </p>
   <p>
    Ráno hneď pri raňajkách mali sme príležitosť oceniť výtečný, chutný chlieb, čo nám
         predložili. Tu ho pečú z tej istej múky, ako naši majstri na podnikoch v kampe, z múky
         najlepšej, ktorá sa dováža z Buenos Aires. Argentínska pšenica, ako vieme, je znamenitej
         akosti; mlyny, čo ju melú, ako vidno, zariadené sú moderne. Múka, čo z nich vychodí, nemá
         tých veľkých chýb, ako ich majú mnohé druhé, čo vychodia z mlyna prehriate, tlačia, pakujú
         sa v tom stave do vriec, v nich hádam čakajú, kým sú rozposlané po svete. Múka teplá,
         natlačená vo vreciach, bude kysnúť a tuchnúť, príde o všetku prirodzenú chuť a vôňu.
   </p>
   <p>
    Argentínska múka zasluhuje svoje meno, ktoré užíva, považovaná znalcami za múku prvej
         akosti. Zásluhu na tom nebude mať len mlyn, ale snáď najsamprv zrno. Argentínska pšenica
         vyniká nad inými druhmi, je tiež niečo drahšia od nich. Ale treba zas vyzdvihnúť, že múka z
         Argentíny neprichodí nikdy do obchodu potuchnutá, kyslá, nakazená vlahou, pliesňou a
         druhými takými škvrnami, ktorým môže vyhnúť mlyn dobre zariadený, pečlivosť veľká pri mletí
         a ešte väčšia pri pakovaní do vriec, zvlášte pri odosielaní na väčšie vzdialenosti. Táto
         pečlivosť pri iných druhoch múky, tak sa zdá, nezachová sa tak dôkladne. Na dobrý chlieb sa
         vyhľadáva dobrá múka, ale, žiaľ, nie z každej dobrej múky vyjde chlieb prvotriedny. Pri
         chlebe rozhoduje väčšmi majster, ktorý ho pečie, než sama múka, z ktorej sa piekol. Nie
         všetci majstri-pekári po kampe vyšvihli sa na stupeň dokonalosti.
   </p>
   <p>
    Z tejto istej múky pečú chlieb i naši majstri po kampe, ktorí nás hostili, a predsa
         musíme uznať, že sme našli veľký rozdiel medzi týmto chlebom a tým, čo oni pečú. Tento tu
         je ľahký, preto chutí nejednému lepšie. Ten v kampe je hustý a ťažký, bárs zase musíš
         uznať, že keď ho nesieš v malete, nezaberie toľko miesta, koľko by ho zabral tento, a, to
         sa vie, hladného nasýti chytrejšie.
   </p>
   <p>
    Naostatok treba uznať, že nebolo slušné, ani spravodlivé porovnávať našich majstrov v
         kampe s pekárom v prístave. Majstri pečú chlieb, ako vedia; naučili sa čosi doma,
         zdokonalili sa v umení viac vlastnou skúsenosťou. Ľudia hladní prepáčia, ak sa chlieb
         nevydarí cele. Ak sa pokazí vonkoncom, že sa nemôže vložiť do úst, pohodí sa psom a
         ošípaným. Podnik vydrží to, ako i iné. Pekár v prístave vyučil sa remeslu vo veľkých
         pekárňach v Buenos Aires; tam sa pečie chlieb ako málokde. Je vždy dobre vypečený, ľahký,
         veľmi dobrej chuti a biely.
   </p>
   <p>
    Tu môžeme hneď spomenúť, ako sa je v Rio Gallegos. V tie časy, v rokoch pozdejších, po
         hostincoch všade sa jedlo znamenite, ba vyberane. Hostince zovňajšku cele skromného
         vyznačovali sa výtečnou kuchyňou. Jedávalo sa v nich neraz vyberane, sťa v reštauráciách
         veľkých miest. V mestečku pomerne malom bolo kuchýň pre akýkoľvek vkus, rozumie sa, dľa
         národnosti. Hotovilo sa dľa obyčaje francúzskej, anglickej, španielskej i nemeckej. Snáď i
         talianska by sa bola našla. Vieme, že každý národ má obľúbené jedlá, ktoré častejšie
         jedáva, svoj zvláštny spôsob, ktorým ich pripráva. Kuchyňa francúzska vývodila medzi
         všetkými, k nej sa neraz priznávali i príslušníci druhých národností, keď bolo treba
         rozvinúť prepych a vyberanosť.
   </p>
   <p>
    Potravných článkov na prípravy v kuchyni neposkytuje mestečko samo, ani by nemohlo,
         pestuje sa tu máločo. Ale po skladoch obchodov sa nájde konzerva všeličoho, z čoho nie je
         ťažko prihotoviť hostinu a za ceny nie práve prehnané. Tieto články boli tu v tie časy
         lacnejšie než kde inde; Gallegos užíval výsadu slobodného prístavu. Neplatil cla z dovozu;
         články toho druhu mohli sa tu dostať lacnejšie než v prístavoch, ktoré nepoužívajú tej
         výsady. Všetky prístavné mestá Patagónie mali teda tú výsadu. Využíva sa medziiným i na to,
         že sa dovážajú lahôdky zo všetkých čiastok sveta a idú tu ešte na odbyt. Obchodníci nemajú
         sa pri nej čo sťažovať, zarábajú viac než kde inde. Obyvateľstvo si dovoľuje niečo prepychu
         za lacný groš, a môže si ho dovoliť, i keby ceny boli vysoké. Blahobyt mestečka je veľký.
         Robotník, čo príde z kampa do prístavu donáša svoje čeky, vymení ich na banke za hotový
         groš; ten je pomerne veľký: v kampe sa dobre zarába. Čiastka zárobku, ak nie i celý, ostane
         v meste. Nie je ľahko odolať pokušeniu mestského života po dlhých mesiacoch činného,
         striedmeho a veľmi jednoduchého bytu, čo prichodilo prežiť v odľahlých samotách kampa.
         Statkár zas, keď príde do mesta, príde tiež po svoje peniaze, čo sa mu ušli za jeho
         výrobky, neraz obnosy veľké; môže si dovoliť pri svojich dôchodkoch viac než kto iný.
   </p>
   <p>
    Je život v tomto meste vo všeobecnosti pohodlný a bezstarostný. Poznať, že tu niet
         biedy, že blahobyt rozložil svoje stánky. Veľká by bola zriedkavosť, keď si v Gallegos, aby
         ťa nepozvali tí alebo iní priatelia na tú alebo inú schôdzku, na obed alebo večeru totiž.
         Pri tých traktách sa neberie veľký ohľad na trovy. Všetko ide v hojnosti a vyberane. Čo sa
         týka vína, kto je znalec, alebo milovník, má v čom preberať. Nájde tu vína takrečeno zo
         všetkých strán sveta: stolové i dezertné, ťažké i ľahšie, šampanské všetkých možných
         druhov, šumivca menej škodlivého, ba i muštu v rozmanitých akostiach a cenách, názvoch a
         odznakoch. Vypiť sa tu vypilo dosť, bárs opitých nevídať nikde, ani v hostincoch, ani na
         ulici. Čo sa vypije, vypije sa nápojov najviac lepších odznakov a vyberanej akosti.
   </p>
   <p>
    Nájdu sa i takí, čo dávajú prednosť kuchyni prostej, domácej, kde sa pripráva
         jednoducho, chutne a čisto a predkladá bez okázalosti a obradnosti. Takí môžu ísť bez
         váhania do nášho hostinca. V ňom prichádzajú na stôl jedlá pripravené doma, lepšia zelenina
         a ovocie musí sa vziať, pravda, z konzervy.
   </p>
   <p>
    Rio Gallegos neoplýva práve zeleninou. Pridomových záhrad temer nieto. Príčina je
         vietor, ktorý tuná zúri väčšmi azda, než v samom kampe. Gallegos, ako sme videli, leží na
         rovine; záhradu by vietor spustošil, vymietol i so zemou v krátkom čase. Kto chce mať
         záhradu, musí ju zahradiť, ale naozaj, už či plochami zinku, či doskami, nie pred zlodejom,
         ale pred vetrom. Druhá chyba je, že ani vody sa nenájde všade. Studne, čo sa vykopali, majú
         mnohé vodu trochu slanú; taká nie je veľmi súca na polievanie záhrad. Na miestach i pôda
         sama bude snáď trochu slaná; treba ju najprv pripraviť, aby sa mohla upotrebiť pod záhradu,
         vytiahnuť jej tú soľ. Sú to babračky veľké, ale vzdor tomu už vidno i záhradôčky; bude ich
         iste viac, keď sa dovedie voda na miesto, už či z rieky, čo tečie hneď pod mestom, či z
         inej strany. Jesto i druhý potok, veľmi bystrý a pekný, nie veľmi ďaleko od mesta s vodou
         veľmi dobrou. Pomýšľa sa z neho naraziť vodu na mesto.
   </p>
   <p>
    Medzitým, kým budú tie záhrady pestovať a z nich zberať, vypomáhajú si obyvatelia
         zeleninou, ako vedia. Dovážajú si ju z druhých strán a platia za ňu drahé peniaze.
         Zelenina, čo nemôže dôjsť v čerstvom stave, prichodí v konzerve, vyberá sa z pušiek, ako i
         ovocie.
   </p>
   <p>
    Okrem dobrého chleba má Gallegos i chýrne ryby. Kto ich rád, môže sa hostiť na nich do
         dobrej vôle ako málokde. Druhy, ktoré v Punta Arenas razia fištrónom, majú tuná veľmi
         dobrú, jemnú chuť. Robal,
    <sup>
     [
     <a class="footnote" href="#ftn.id2597675" name="id2597675">
      34
     </a>
     ]
    </sup>
    ryba veľká, ktorá sa drží v húfoch, loví sa ľahko a vo veľkom množstve, je v
         Punta Arenas trochu ťažká, razí tuho fištrónom, mnohí ani na ňu nepozrú. Tuná je už chuti
         veľmi dobrej. My sme sa každý deň hostili na nej, chuťou nám pripomínala jemnejšie ryby
         Adrie. Prečo ten istý druh má inú chuť tuná, než v Punta Arenas? Preto, že sa vyliahla a
         odchovala vo vode miešanej; sladká voda schádza sa s morom a má ryby chutné. V Dalmácii
         tiež pozorovať, že ryby na ústí väčších riek sú chutnejšie než z mora. V Šibeniku napríklad
         a na Metkovićoch ryby sú chutnejšie než v iných prístavoch. Pri Šibeniku sa vlieva do mora
         ohromná Krka, ktorá práve nad tým mestom má svoje veľkolepé vodopády; pri Metkovićoch vteká
         zas značná rieka Neretva. Iný druh ryby je tu pejerrey,
    <sup>
     [
     <a class="footnote" href="#ftn.id2597719" name="id2597719">
      35
     </a>
     ]
    </sup>
    (čítaj pecherei), „kráľ-ryba“. Tak ju zovú pre veľmi dobrú chuť. Tiež sa drží v
         húfoch, loví sa hojne všade, na celom pobreží Patagónie.
   </p>
   <p>
    V hostinci sme sa veľmi chytro začali cítiť ako doma; pre dobrú obsluhu, veľkú čistotu,
         pre tichosť a poriadok, ktorý panuje v tomto dome, pre slušnú, veľmi dobrú kuchyňu, ktorá
         je, ako v domácnosti, chutná a jednoduchá. V dome nečuť za rána chodenia, búchania,
         klopania, ako sa neraz ozýva po chodbách hostincov, ba i lepších hotelov, keď obsluha
         riadi, upratúva, čistí, vyklepáva šatstvo, nemajúc veľmi ohľad na tých, čo tam po izbách
         nedbali by užívať raňajšieho spánku, práve tú čiastku, ktorá vraj je hodná najviac. Ani vo
         dne nečuť ruchu a búchania; zvonku tiež nemá čo búriť pokoj a tichosť domu. Gallegos je
         mestečko veľmi tiché: nieto tramvaje, ani veľkého premávania ťažkých povozov. Za rána
         panuje v meste temer sviatočná tichosť. Obyvateľstvo, tak sa zdá, nevstáva veľmi zavčasu;
         kto vstane, sedí doma. Obchody, verejné miestnosti, pisárne neotvárajú sa pred deviatou.
         Pred touto hodinou, ak by si i šiel do mesta, nevykonáš ničoho; všetko je zatvorené. No
         keby i bolo v meste hurtu, do domu by sa nedostal; je akosi utiahnutý a žije sám pre seba.
         Keď si v ňom, zdá sa ti, že si ďaleko od sveta; ak si ukonaný, môžeš si odpočinúť. Nám, čo
         sme prišli z kampa, tá tichosť je ešte nápaditejšia, nečuť večného bľačania oviec, brechotu
         psov a mumlania bujaka, zvuky, čo sa v kampe ozývajú od rána do večera okolo domov.
   </p>
   <p>
    Bárs je Gallegos mestečko tiché, nenasleduje ešte, že by bolo snáď zapadlé, bezvýznamné,
         hliviace hniezdo. Je mestečko neveľké síce, ale v ňom pulzuje mocný spoločenský a obchodný
         ruch. Bolo by ho dosť i na väčšie, omnoho väčšie mesto. Ibaže začne pulzovať, ako rečeno,
         po deviatej ráno. Má veľmi široké, pohodlné ulice, dľa tunajšej veľmi dobrej a chválitebnej
         obyčaje. Ulice tvoria pravidelné štvorce, čo sa tu volajú „kvadre“; strana štvorca má sto
         metrov dĺžky i šírky. Europejcovi, ktorý je privyknutý na stisnuté mestá, budú sa zdať také
         ulice priširoké, ale my tu sme už navykli na ne, páčia sa nám práve také, ako sú, hoc i nie
         výstavné a nádherné, ale nie sú zapratané vysokými domami, čo zaberajú slnce a povetrie.
         Europejcovi by sa zdal Gallegos roztiahnutý a nepatrný, domy priskromné; no nám sa on vidí
         už značné mesto. Treba povážiť, že sme neprišli z Paríža ani z Buenos Aires, ale z krajov,
         kde vídaš ak najviac skupiny domov; nieto ulice, dvadsať metrov šírky, s domami na oboch
         stranách, bárs i nie sú to paláce. Rio Gallegos bolo by bez otázky mesto značné a úhľadné,
         keby jeho obyvatelia chceli odložiť pútnickú palicu a odpásať pás, keď jedia svojho
         baránka; keby pohodili predsudok, že ich pobyt tu je dočasný, náhodilý, asi toľký, ako u
         nás, keď ideme stráviť dakoľko týždňov do viníc alebo do majerov; bývame hocikde v búde,
         bárs i trochu v nepohodlí, kde sa stískame, ako môžeme. Tunajší obyvatelia azda si myslia,
         že i ich pobyt tuná je taký. Zabúdajú, že majú záujmy, ktoré ich viažu pevne k miestu, nie
         na istý čas, ale trvale. Stavajú si akési dočasné domce, zhlobené z dosák, vyriadené zvonku
         zinkom; nie že by si vystavili domy, ako svedčí, ako sa stavajú inde, dôkladne a pečlive, a
         zariadili ich pekne a pohodlne.
   </p>
   <p>
    Ostatne i takto je Paríž, ba viac než Paríž, vezmúc do ohľadu jeho pomernú veľkosť a
         významnosť. Paríž má obyvateľstva asi desatinu, čo ho má krajina, ktorej je hlavným mestom,
         snáď nedosahuje ani desatiny; Gallegos ho má omnoho viac než desatinu, čo má územie,
         ktorému je hlavným mestom. Je snáď dva razy toľký, než Paríž v pomere k svojmu kraju. Keby
         obyvatelia boli v ňom zariadení nadobre, cítili by sa ako doma. Takto im je ako kočovníkom,
         mesto je ako tábor kočovníkov. Taký stav keď sa začne preťahovať ďalej, než bolo v úmysle,
         trvá mesiace a mesiace, ba roky a roky, nadíde isté sklamanie, omrzlosť a nespokojnosť.
         Myslí sa o tom, ako sa vypliesť a zbedzgať stadiaľto, a nie ako užívať pre pohodlie a
         radosť dary, ktoré poskytuje zem a príroda.
   </p>
   <p>
    My sme do Gallegos trafili práve na fašiangy, dni veselé i na týchto stranách. Bolo i
         plesov a prechádzok, bolo i korzo veľmi vydarené s konfetami. Pred večerom a večer, ak
         dopúšťalo počasie, bývalo živo, ulice plné sveta. Prišlo ho dosť i z kampa, ako i my, vziať
         si svoj diel zo všeobecnej veselosti. Zadivili sme sa nad množstvom povozov, ktoré sa
         hemžia na uliciach. Na uhloch hlavných ulíc vidno ich celé skupiny, veľmi slušných, neraz i
         elegantných, čo do povozu i čo do záprahu a tiež čo do obecenstva, ktoré ich užíva. Mnohé
         by sa nemali čo zahanbiť ani v Buenos Aires. I to poukazuje, že si obyvateľstvo nažíva ozaj
         v dobrých pomeroch, teší sa istému blahobytu, keď malé mestečko môže udržať toľké verejné
         povozy. Tu sa užívajú veľmi všeobecne. Kto vyjde z domu po práci, málokto sa ustáva pešky;
         radšej si dopraje koča, i ak nemá ísť ďaleko. Málokto ide pešky po uliciach; my, čo sme
         došli z kampa, boli sme vari jediní. Videli sme medzi tým svetom v kočoch i našich
         priateľov a daktorých novoročných bratov. Mesto premenilo ich tiež dokonale. Sú to napospol
         mladíci vyriadení, oblečení dľa módy, s bielymi lesklými goliermi. Ukazujú sa na uliciach v
         kočoch, sťa iní obyvatelia, čo idú za súrnymi dielami. My pri nich vyzeráme akosi dedinsky,
         skromne, čo sa i v meste držíme rovnošaty kampa; neboli sme si doniesli z domu šatstva na
         preobliekanie.
   </p>
   <p>
    V meste vidno mnoho obchodov, dakoľko veľkých a rozsiahlych. Majú všetky tovaru, ktorý
         nachádza v kampe odbyt; niektoré sú dodavateľmi na podniky, s ktorými majú obchodné
         spojenie od rokov; žijú neraz v zväzku veľmi srdečnom a priateľskom, obchod s podnikom v
         kampe; sú odkázané jeden na druhý, lebo si vypomáhajú a dopĺňajú sa. V obchode nájdeš
         všetko, čo podnik môže potrebovať v dome, kuchyni, sypárni, pajte a v poli. Všetko to
         prispôsobené zvláštnym potrebám a obyčajám kampa. Nábytok rozložený na súčiastky, ktoré sa
         zložia, keď prídu na miesto, dovedna. I naše stoličky a kanapy sú v kusoch, rozvážajú sa v
         nich po kampe, kde ich zložia, aby lepšie mohli hlásať slávu Viedne. Sú tu ohromné zásoby
         šatstva, ktoré nosí gauč pri robotách; náradie pre koňa: sedlá, kantáre, ohlávky, strmene,
         zas kuchynské a stolové náradie. Keď vyjdeš na dvor takého obchodu, prekvapí ťa množstvo
         materiálu. Drôt vo vencoch, stôsy kolíkov cyprusových, železných alebo len jednoduchých
         bukových; tam ďalej stôsy šteblín vo viazaniciach, hŕby dosák, lát, lajsní, ale i hrubých
         tabúľ, trámov a rohov, zinkových plôch hladkých i žliebkovaných. Všetko to je materiál
         hotový pre stavby, len ho pripiľovať dľa mertucha a stĺkať dovedna; materiál na stavbu
         kúpeľov, plotov a košiarov. Inde sú zas celé rady dobre zatvorených bľachových pušiek, v
         ktorých sa rozvážajú roztoky na prípravu liečivých kúpeľov ovciam. Personál sa obhadzuje po
         týchto obchodoch v bielych kytliach okolo kupovateľov, rozkladajúc pred nimi tovar; iní po
         skladoch šukajú, delia tovar, pakujú ho a odovzdávajú ho tým, čo ho objednali, najviac
         prvákom karreterov. Tí nakladajú tovar na svoje karrety, čo ho odvezú na podniky. Všetci
         temer majú svoju kapsu ako Cardenas, knižočku, kde sa zapisuje, čo prijali, čo sa má
         naložiť na ktorú karretu. Nuž ruch živý; obchody majú veľkú robotu, ale majú, vidí boh i
         svet, svoje zlaté časy; vedia ich i svedomite využitkovať. Pracuj každý, kým je deň; po
         noci ti darmo sa ustávať.
   </p>
   <p>
    Rio Gallegos je hlavné a sídelné mesto územia Santa Cruz; územie rozmermi nezahanbilo by
         sa pred nejedným malým kráľovstvom. Veľkosť sa vzťahuje vždy len na plochu a rozlohu.
         Územie čo do čísla obyvateľov je veličina veľmi nepatrná. Ako sme už vyrozumeli, je to
         územie veľmi riedko obydlené. Obyvateľstvo nie je úplne usadlé: mení sa, prichádza a
         odchádza. V jedny obdobia ho je viac, v iné menej, dľa toho, aké sú roboty, ako robotníctvo
         na ne prichodí a odchodí.
   </p>
   <p>
    Dosť na tom, že je sídelné a hlavné mesto. Sú v ňom ústredné úrady, aké prislúchajú
         územiu, ktoré ešte nemá tých práv a výhod, čo majú územia s právami provincie. Argentína je
         štát federatívny, pozostávajúci z provincií, z ktorých každá má miestnu vládu, ba i snem,
         ako boli stoličné zhromaždenia. Majú provincie istý stupeň samosprávy v obore niektorých
         odvetví verejnej správy. Samospráva tá môže trvať len do tých čias, kým sa drží zákona a
         neprejde zo svojho rámca. Ak by sa čo takého stalo, centrálna vláda, výkonná moc, má právo
         vyzdvihnúť samosprávu a vymenovať dôverníka, aby zakročil a urobil poriadok. Také
         zamiešania, intervencie, ako ich volajú, nie sú zjav veľmi zriedkavý. Neraz idú jedna za
         druhou, ba súčasne vo viacerých provinciách. Okrem týchto samosprávnych útvarov, čo spolu
         tvoria federáciu republiky, má Argentína „územia“, útvary, ktoré nevykazujú zákonitých
         podmienok pre užívanie samosprávy. Patria pod správu centrálnej vlády. Vláda vymenúva sama
         patričných hodnostárov a podriadené medzítka, ktoré v jej mene vládnu. Rio Gallegos je
         sídlo takej správy, ktorej na čele je „gobernador“ a pri ňom druhé medzítka, jemu
         podriadené.
   </p>
   <p>
    Tieto úrady sú v štátnych budovách, v domoch stavaných tiež len z ľahkého materiálu, z
         dreva a zinku. Majú jednu alebo i viac vonkajších stien zo skla; inde majú naokolo celú
         chodbu zo skla, aby slniečko mohlo lepšie vnikať do vnútornosti. Hodnostárom, čo prichodia
         sem obyčajne zo severu alebo práve z Buenos Aires, je tu predsa trochu zima; Gallegos je už
         priďaleko na juh, slnca nieto mnoho. Čo ho jesto, je prizubaté. Nie div, že obyvateľstvo
         hľadí to neveľa, čo ho jest, vpúšťať do domu všetkými pórmi, aby mohlo konať svoje dielo.
         Bežný náhľad ten a ponosa všeobecná je, že je toho slnca primálo, ale, rozvažujúc trochu
         lepšie, vyjde, že je náhľad ten mylný. Ľudia ho opakujú, lebo ho uznali, ako uznávajú a
         držia i druhé predsudky a mylné náhľady. Slnca vlastne je tu toľko, ako kdekoľvek inde,
         neraz ho je i primnoho, na každý pád ho je toľko, ako i okolo ekvátora. Ono svieti na
         všetkých, kdekoľvek sme na tejto zemi, svojich dvanásť hodín denne. Tu na ďalšom juhu má
         iba tú chybu, že má svoje úradné hodiny trochu nevhodne rozdelené. V lete svieti primnoho,
         neraz i pripeká tuho, od včasrána pozde do noci. Pracuje teda viac, ako by prichodilo, dodá
         k úradným hodinám v niektoré dni i šesť hodín. V taký deň sa obyvateľom slnce i zunuje;
         ledva čakajú, aby už raz išlo si i ono odpočinúť, nerušilo im odpočinok svojím tuhým
         svetlom. Zato v zime pracuje primálo: neskoro vstáva a líha zavčasu. Pracuje práve o toľko
         hodín menej, o koľko ich viac pracovalo v lete. Na väčšiu mrzutosť v tých hodinách, kde by
         sa malo najlepšie usilovať, skrýva sa za oblaky, a ktovie, čo robí, keď je za nimi, iste
         daromnikuje a zaháľa. Ľudia, čo prídu zo severu, sťažujú sa v zimné mesiace na deň, že ho
         je primálo, pretože je zima. U nich tam doma slnce i v zime je v robote a len výnimočne, ak
         sa schová za oblaky. Snehu u nich nevídať; ak ho napadne trochu v ich požehnanom kraji, to
         neznamená mrzutosť, ale radosť, lebo zvestuje budúci rok dobrý a úrodný.
   </p>
   <p>
    Vezmúc do ohľadu rozmery, povedalo by sa, že je mestečko primalé za sídlo tak ohromného
         kraja a či územia. Ale videli sme, že nepomer je len zdanlivý. Je až priveľké počtom
         obyvateľstva v pomere k svojmu kraju, má snáď pätinu obyvateľstva, ako máloktoré sídelné
         mesto. V tom by sa mohlo merať snáď len s Buenos Aires, ktoré tiež má viac obyvateľstva,
         než by mu prináležalo dľa počtu, koľko ho má celá republika. Prečo sa obyvateľstvo hrnie do
         mesta, stíska sa v nepohodlí a núdzi na jednom mieste, keď jesto toľko zeme prázdnej a
         neobydlenej, nepatrí nám tu vystíhať. Ale predsa by sa zdalo, že by mu bolo lepšie a
         výhodnejšie, keby sa rozdelilo po krajine a po zemi rovnomernejšie, aby ho všade bolo po
         troche, ako i slnce v Gallegos keby si rozdelilo v zime a v lete rovnomernejšie svoje
         pracovné hodiny. No bárs sa zdá primalé za sídlo tak ohromného územia, ono, či veľké alebo
         malé, nemá veľmi čo vplývať na beh verejných záležitostí. Úradné medzítka robia poriadky,
         spravujú kraj ako svedčí, konajú svoje dielo, prisluhujú spravodlivosti riadne a čestne v
         malom mestečku, akoby nemohli urobiť lepšie a vhodnejšie ani vo veľkom meste. Spoločenský
         život netrpí veľkej ujmy preto, že je mesto primalé; naopak, zdá sa srdečnejší, väčšmi
         prehlbený. Obyvateľstvo ho pestuje lepšie, dáva si naň viac pozor a to práve preto, lebo ho
         nemá nazbyt; čo má, hľadí udržať. A nepadne mu to ťažko; pozná sa lepšie, drží tuhšie
         dovedna, má tesnejšie spoločenské vzťahy a lepší súzvuk, než obyvateľstvo veľkého mesta.
         Spoločenské triedy sú menej vydelené, rozdiely medzi nimi, vlastne protivy, nebijú toľme do
         očí; protív, môže sa povedať, skoro ani nieto. Nemajú ani prečo byť; nieto podmienok, aby
         sa mohli vyvinúť. Slušný človek, usilovný, spoľahlivý pracovník, nech má akékoľvek
         povolanie alebo remeslo, môže sa uplatniť všade a stúpať dohora na spoločenskej stupnici
         bez prekážky.
   </p>
   <p>
    Styky medzi obyvateľstvom sú živé. Páni sa schádzajú vo verejných miestnostiach viac ráz
         denne. Je i tu obyčaj, ako inde, možno viac než kde inde, zastaviť sa v klube alebo
         hostinci pred obedom a večerou a užiť takzvaný „aperital“. Hostia sedia na tých vysokých
         taburetoch za dlhým stolom, zaprataným kalíškami a pohárikmi, čo im predkladá človek v
         bielej kytli. Pri kalíškoch idú rozhovory, neraz sa pokonávajú i vážne diela. Ak nadíde
         cudzinec v takej prípadnosti, prijatý je do kruhu bez ťažkosti. Ten v tej kytli hneď zaráta
         i jeho medzi svojich, nech sa kruh trochu rozšíri. Čím je kruh širší, tým širšie pole má
         obchod pre svoju činnosť. Nebolo by na škodu, keby sa taký kruh rozšíril na celé pokolenie
         ľudské. Prirodzené teda, že ho zaráta do kruhu, obslúži ho ako druhých hostí. Toto
         občerstvenie pred jedením užíva sa temer výlučne len takto, v spoločnosti, dľa starej
         dobrej obyčaje kraja. Platí sa zaň ako vždy, že každý, kto bol pohostený, hľadí sa odslúžiť
         zo svojej strany, počastovať totiž celú spoločnosť. Každý účastník je hosť i hostiteľ v
         jednej osobe. Otázka platenia za pohostenie zverí sa dakedy rozhodnutiu božieho súdu, mohlo
         by sa povedať, náhody. Hádžu sa kocky tam na dlhom stole; kto prehrá, platí útrovu za
         všetkých, čo s ním hrali. Tento spôsob je, myslím, v úžitku iba výnimočne, v kruhu
         dôvernejšom. Keď pribudne hosť nový, nikdy nevídať metať kocky na zaokrytie takého
         hostenia. Kto sa chce trochu lepšie zblížiť osobám, s ktorými sa pozná len z videnia, nech
         ide pred obedom, kde sa nachodia, do klubu alebo hostinca; tam bude uvedený a prijatý bez
         ťažkostí do kruhu pánov, s ktorými sa chce dôvernejšie poznať. Nadíde chvíľa, i to nie
         veľmi neskoro, že sa bude môcť pohybovať medzi nimi ako doma, ba i na kocky bude si môcť
         zahrať s nimi. Také styky potrvajú, kým nestratil dôveru nových priateľov alebo ich
         priazeň, už pre akúkoľvek príčinu.
   </p>
   <p>
    Tieto obyčaje, trochu patriarchálne ešte, veľmi pristanú ľuďom a pomerom tunajším; sú
         veľmi vhodné na napomáhanie diel, na rokovanie a rozhodovanie o nich, už či sú nepatrné
         alebo dôležité. Snáď majú i zásluhu o pokrok a obchodný rozkvet tohto kraja, zasluhujú
         pochvalu a uznanie. Ale zas treba uznať, že ako každá ľudská ustanovizeň, majú i svoje
         temné strany. Medzi nimi prislúcha vyzdvihnúť i tú, že ak to častovanie potrvá, kým sa celá
         poriadka neodbaví, kým sa každému dostane času, aby skončil svoju úlohu ako hosť a
         hostiteľ, stáva sa i to dakedy, že ak bolo tých účastníkov primnoho, ten obrad sa priveľmi
         roztiahne, hádam i prehĺbi za tým dlhým stolom. Ak sa to opakuje častejšie alebo práve
         každý deň pred obedom a večerou, bude to poniektorým účastníkom príjemné a obchodným dielam
         na prospech, ba ani tomu v tej kytli nebude proti srsti, ale nebude vždy na úžitok všetkým
         účastníkom. Vychádzajú z tých schôdzok dobré podnety a užitočné podujatia; neraz tam
         vzkrsne i ruch proti užívaniu liehových nápojov a za napomáhanie striezlivosti, ale zas
         dostavia sa i nepríjemné následky, ktoré nevystanú rady pri užívaní liehových nápojov.
   </p>
   <p>
    Ten v tej kytli meria síce, ako ubezpečuje, a ja mu verím, meria všetko nápoje dobré,
         spravodlivé, najosvedčenejších známok: dezertné jemné vína, vermuty, martreusy,
         benediktíny, priberá i šampanského k niektorým zloženinám — no vzdor tej výtečnej akosti a
         zaručenému pôvodu je to všetko predsa len lieh, maskovaný síce voňavými látkami, ale lieh,
         látka, ktorá nedodáva zdraviu sily a trvácnosti, nezaoceľuje ho, ako si niekto myslí, skôr
         ho podkopáva, podjedá mu korene, hoc i pomaličky a nepozorovane. Meria on tu i tu z fľašky
         i „zeleného diabla“, ktorý otravuje nervy, lebo ich napína sprvu do puknutia sťa struny,
         aby potom ochabli, spustili sa a hrali natresnutým zvukom sťa rozladené husle alebo
         opuknuté piano. Zelený diabol, ktorý zovú absint, veru nie je nič lepší, ak nie horší než
         sama pálenka. Jeho prívrženci hľadia ho ospravedlniť. Dokazujú, že je to čistá vôňa
         alpských zelín, vytiahnutá z nich parou a zhustnutá ochladením; výrobok vzatý z veľkej
         dielne prírody, nie umelá zloženina prvkov, prevedená v chemických kabinetoch. Ale všetko
         im je darmo, prívržencom, obrancom a znalcom: i pálenka je taká zhustnutá vyparenina
         zápachov z látok veľmi prirodzených, z hrozna, zemiakov, žita, pšenice, borievok a slivák,
         ba i čerešieň, a predsa je to výparok veľmi škodlivý. Vieme, že Noe preň padol do hanby,
         keď užil viac, ako mohol zniesť, šťavy révy nevinnej a sladkej na pohľad, ktorá mala jed v
         sebe, čo mu omámil hlavu.
   </p>
   <p>
    Už tak alebo tak, absint alebo lieh, jemný alebo obyčajný, je sám v sebe jed. Stáva sa
         teda, kto pestoval dakoľko rokov takéto styky trochu riadnejšie a vytrvale, oddal sa
         prihorlive klubovému životu, začne badať na sebe istú ustatosť, presýtenosť. I na zdraví sa
         začnú ukazovať štrbiny. Žalúdok začne upozorňovať svojho pána, že čo moc ho, to moc, zbytok
         že vo všetkom škodí. Zatne sa, ako, neprirovnávajúc, kôň, že nebude znášať, čo doň
         vkladajú, vlastne lejú. Za rána, keď sa majiteľ takého žalúdka prebudí, s hlavou snáď
         trochu vo výparoch liehu, začne sa mu búriť žalúdok, vypovedá poslušnosť, neraz sa začne
         spínať a cofkať. Neraz i vyhodí zadkom a vyšmarí, čo naň ešte včera večer naložili. Znalci
         v týchto veciach, čo snáď na sebe vyskúsili takéto vrtochy žalúdka, prišli na ten fortieľ,
         že majiteľ, povedomý svojho práva, nemá si všímať vrtochov a výkrutiek, ale vziať bič na
         koňa, čo neslúcha, bič alebo korbáč a vyhnať ich zo žalúdka, ako jazdec korbáčom vyháňa
         vrtochy koňovi. Vynašli prostriedok, čo nezlyhá, napraví, čo sa pokazilo v žalúdku:
         prostriedok klin klinom. Keď sa búri a spína, dajú mu ostrohu do boku: nalejú doň niečo
         tuhšieho, aby ho zohrialo, vyškrabalo a povymetalo. Tak sa naostatok utíši, poddá a začne
         zas ťahať, kým môže, fúru, čo mu nakladajú.
   </p>
   <p>
    Ale tu sa začnú búriť i druhí, čo sú susedia žalúdka, menovite čierna pečeňa a neraz i
         obličky. Majiteľ nevie, čo urobiť: klin zabíjajúc klinom, nevie ako, iba začne cítiť, že
         prišiel do závozu. Najdivnejšie pritom, že hoci od malička bol nepriateľom vody, nemal ju
         rád ani v čižmách, nie to že by sa bol kedy ňou nalieval, ona odkiaľsi predsa prišla, vzdor
         tomu, že sa mal na pozore pred ňou, prišla, podlieva mu celú sústavu. Prišla pod kožu,
         naplnila všetky sklady, sťa keď lúka podmokne a nasiakne vodami, čo nemajú ako odtekať:
         napuchne a začne mať močiare, na miestach trasoviská. Úbohý majiteľ sústavy tak podmoknutej
         a podliatej nemá čo robiť iného, ako dávať vinu človeku v kytli, že predsa nemeral, ako by
         bolo patrilo, vlieval iste do nápojov potajomky vodu, tak sa i vkradla do jeho sústavy
         telesnej vlastne ukradomky a podvodne, podliala ju a už sa nedá vyhnať z toľkých tých
         močiarov a trasovísk.
   </p>
   <p>
    V tých okolnostiach nadíde chvíľa, keď majiteľ takých rozbúrených vnútorností musí ísť
         hľadať nápravu niekde inde, premenu podnebia a vzduchu, aby sa podoprelo, čo by sa nedbalo
         rúcať, vôbec aby sa zotavilo zdravie pod iným nebom, v teplom podnebí, kde nebijú vetry a
         snehy, ale kde hreje teplé slniečko, kde nebude presilovania v práci a trampotách denného
         života, starostí všakových a nezdarov v obchodoch a iných zlých okolností, čo podrývajú
         korene života.
   </p>
   <p>
    No z toho nenasleduje hneď, že ak si sedel náhodou dakoľko ráz na vysokom stolci za tým
         dlhým stolom, navštívil z času na čas i tie miestnosti, hľadajúc užitočné styky, že si sa
         už zato stal vodnateľným. Svet, čo prichádza z kampa, rád ide i do tých miestností, kde
         môže čerpať poučenie o dennom živote a behu sveta, kde sa môže ľahko vpraviť do jeho
         podrobností a zvratov, kde môže stopovať jeho mocné prejavy, ako sa odohrávajú v tomto
         meste. Kto sa chce na to dať, bude mu ľahko dať sa vtiahnuť do tohto spoločenského prúdu,
         plávať pohodlne v jeho vodách, stať sa súčiastkou hýbajúcich síl, ktoré ženú a potískajú
         zložité vozidlo pokroku, bude sa vôbec cítiť v tomto ovzduší ako doma a nemusí za to
         obetovať svoje zdravie.
   </p>
   <p>
    Na hlavnom námestí, ktoré nie je ešte dokončené, je vystavený kostol tiež z dosák a
         zinku so šutou vežičkou. Zdnuka je priestranný, pekne a slušne zariadený. V ňom slúžia
         ctihodní otcovia z rádu saleziánov. Rád tento má sídlo v Turíne, založený je Don Boscom.
         Tento rád sa udomácnil v Patagónii, plní dôstojne svoje poslanie. V Punta Arenas má dakoľko
         škôl a vychovávateľských ústavov; všetky pôsobia zdarne a záslužne. Sestry toho istého rádu
         majú tu dievčenskú školu hneď pri budove miestodržiteľstva. Spomenul som tieto ustanovizne
         hneď na počiatku, lebo sa potešíš, keď si bol dlho v kampe, že môžeš po návrate do mestečka
         načúvať hneď za rána hlas zvonu, bárs je to len zvon skromný a malý, ale je predsa zvon,
         ktorý volá, upomína tých, čo ho chcú slúchať, k modlitbe. Pozdvihuje myseľ z prachu do
         vyšších končín, prv než utkvie v prúde každodenných prác a starostí, ktoré sú nám údelom.
         Zvon je už znak obecnosti, výraz spoločných citov. Kde ľudia žijú vo väčšej skupine, ich
         spoločnosť vytvorila ustanovizne všeobecného významu. Je on už zvestovateľ istej
         zriadenosti v spolku ľudí; on je prvý, ktorý ich zvoláva, dáva im návestie, čo sa robí,
         vystríha ich od nešťastia.
   </p>
   <p>
    Sotva sme sa trochu poobzerali okolo hostinca, prvá vec, čo sme navštívili, bol prístav.
   </p>
   <p>
    Prístav je to vlastne iba v zmysle prenesenom. Tu sme na rieke Gallegos, na jej brehoch
         totiž, čo sa ťahajú pod mestom od jedného konca na druhý. Gallegos je už rieka hodná, do
         šírky i do hĺbky. Hore ňou plávajú cele pohodlne člnky, nákladné člny a bárky, ba i menšie
         parníky. Veľké parníky, ak sa majú tu prečo ohlásiť, neprídu pod mesto, ostávajú len tam
         von kdesi pod ústím rieky. Boja sa vplávať do rieky, lebo je na miestach plytká, má
         usadliny piesku a gliaňu.
   </p>
   <p>
    Ona sama je na vine, že nemôže prijať takých vzácnych hostí. Vlieva sa trochu lenivo do
         mora. Ustala nebodaj i ona; vidí sa, že ustala: netečie, ledva sa vlečie, a to práve, kde
         má prestať cesta. Jej beh naostatok nebol taký dlhý, ako iných veľkých riek, že by bola
         mala ustať, ale nevedela ani ona gazdovať silami, zachovať si ich do konca. Roztrieskala
         ich mnoho tam kdesi vyššie, habúc, odnášajúc všetko, na čo natrafila. Nie div, že došla
         ustatá, k tomu obťažkaná zbytočnými pletkami, čo došutrovala. Tie teraz už nevládze uniesť,
         musí ich púšťať na dno. Dosť sa naukladalo všeličoho, čo dovliekla; utvorila sa na dne
         akoby hrádza z tej usadliny, ustatá rieka musí cez ňu prekročiť, čo ako ťažko padlo, ak sa
         chce dostať do mora.
   </p>
   <p>
    Ale nešťastie, keď príde, nerado príde samo, hľadá si vždy spoločnosť. I toto ústie má
         nešťastie na dve strany: nielen rieka tečie veľmi pomaly, ale i more dostalo vrtochy, robí
         rieke veľké prekážky. Nadchodí ho akoby pýcha každý deň. Vyduje sa, vypne prsia a rečie
         rieke: „Dosť mi je tej vody a všetkého, čo mi nesieš; ja ťa nemám kde spratať!“ V protivni
         a nadúvaní odtíska vodu, čo donáša rieka. Ešte sa dopúšťa i prechmatu, že ju nielen odtíska
         a vracia, ale i ono sa nalieva do riečišťa, mieša svoju vodu slanú so sladkou vodou rieky.
         Stáva sa, že keď sa more naduje, voda v rieke nie že by tiekla nadol, ale začne sa vracať
         dohora; nemá sa kde podieť, keď má zahatenú cestu do mora.
   </p>
   <p>
    Ale i more ustane v svojej pýche, nevládze sa nadúvať ustavične, začne ochabovať a
         ustupovať, až opľasne a uľahne sa, ako má byť. Udobrí sa zas a povie: „Alebo už len poď,
         načo sa priečiť nič po nič. Prvej to bolo iba zo žartu; veď ťa ja prijmem.“ A rieka sa
         začne vylievať do mora; opľasne i ona v koryte. Ostane všetko pri starom, ibaže na brehu
         ostane pás dosť široký, čo bol prvej pod vodou a teraz je na suchu, celý premoknutý.
   </p>
   <p>
    Plavec vyčíhal veľmi dobre tieto prieky a pasy, čo máva rieka s morom. Vie on dobre,
         kedy sa more ide počať nadúvať, má rozum veľmi precibrený v týchto veciach; vyčíha, čo voda
         vyvádza, využitkuje jej vrtochy a hádky na svoj prospech.
   </p>
   <p>
    Príde on na veľkej lodi skoro na miesto, kde sa rieka vlieva do mora. Zastane obďaleč,
         na rieku sa on nepustí. Nepáči sa mu veľmi, lebo vie, že má na dne všeličoho naukladané;
         nezjaví, čo má, ale ho pekne pokryje vodou. Zastane obďaleč radšej od toho miesta; čaká,
         kým sa more nepočne nadúvať a tisnúť vodu nazad do rieky. Keď vidí, ako sa rieka vracia
         hore vodou, zalieval sa široký pás brehu, zamútiac sa gliaňom, spustí z veľkej lode malú
         loď, hádam jej dcéru, čo ona nosieva pri boku sťa mater, keď nesie dieťa v košíku na
         chrbte. Spustí ju na vodu a pripriahne pred bruchatú bárku. Tá by sa nemohla ani pohnúť
         sama od seba; práve ako kŕmnik, čo prijal priveľa sadla na seba. Malá pripriahnutá loďka
         začne tuho fučať, stonať, mocovať sa, ryhať čierny dym z komína, ba i iskry sype od
         naťahovania; pasuje sa a trápi s bruchatou bárkou, čo je za ňou. Usilovnosti a
         príčinlivosti ostane vždy navrchu; malá loďka potiahne a povlečie ťažkú, naloženú bárku
         hore riekou až na to miesto, kde loďka šípi, že by nebolo dobre ísť, ak nechce, aby plutvy
         tĺkli a rafali po dne rieky. Ba mohla by i nasadnúť na piesok, ostať na ňom sedieť, čo by
         jej už nepristalo. Nie je ona urobená na sedenie, ale na plavbu po mori a vari ešte viac po
         rieke.
   </p>
   <p>
    Na tom mieste ona radšej zostane, vypustí paru, sťaby si chcela vydýchnuť. Naostatok i
         zaslúži si vydýchnuť trochu po toľkej robote. V tie časy tam sú plavci naporúdzi; skočia do
         malého člna, čo je málo väčší od koryta. Bárka ho ťahá ustavične za sebou sťa ovca svoje
         jahniatko. Narábajú veslami i oni sťa ryba, keď hýbe plutvami; vylovia z vody hrubý povraz,
         čo odopäli a zhodili z loďky, za ktorý ona ťahala bárku. Ponáhľajú sa s ním k brehu. Tým
         člnkom sa oni priblížia ľahko až ta, kde sa začína suchý pás brehu, a naň i sadne ich
         člnok, lebo on je naučený i na sedenie. Ale oni nelenia, vyskočia na breh i s tým povrazom,
         zavolajú si na pomoc druhých a začnú sa sošiť. „Á-up, á-up!“ — kýmkoľvek tú bruchatú bárku
         nevytiahnu tak ďaleko, že sadne na breh. I tučná hus tak sadne, keď ju vyženú z vody;
         nemôžu ju držať slabé nohy.
   </p>
   <p>
    Bárčisko sedí teda, vyvalené trochu nabok so všetkým činom, čo je dnu. Neraz bude tam
         všakového tovaru. Tí ľudia, čo všetko predvídali, pripravili a vykonali, vytiahnu svoje
         knižočky, v ktorých sú poukladané tie 43, zapália si cele spokojne, fajčia a čakajú, kým
         bude treba zas začať robiť. Kým trvá fajčenie, nestalo sa nič iného ako to, že rieka začne
         ustupovať do svojho koryta, skadiaľ ju more bolo vytislo. Keď opľasla dosť dobre, štrk, čo
         je pod bárčiskom, vystúpil tiež z vody, i ocedil sa čosi, bárs iba čo z väčšieho. Tí, čo
         prvej fajčili, oprú o bok tej bárky môstok; iba že ten nejde v čiare, ako by mal byť, keby
         bol nad vodou, ale padá trochu šikmo, ba i dosť hodne, lebo veniec bárčiska je dosť vysoko
         od zeme. A už sa dolu tým mostom, sťa dolu rebríkom, začne sypať tovar, najprv živý, čo
         bárka bola sem dovliekla.
   </p>
   <p>
    „Aj, aj!“ pokrikujú hlasy, najviac tie tenšie, ako stúpajú postavy z jednej tej priečnej
         štebliny na druhú, čo sú na doskách toho mostíka popribíjané, aby sa mala noha o čo oprieť.
         Nuž bol by to rebrík, ale taký, čo má dno, priečky stupníkov sú o to dno pribité. Chôdza tu
         nie je najľahšia, menovite s tými opätky, ktoré každý rád viac alebo menej pridá svojej
         postave. Ramená tých, čo zostupujú, sú rozšírené; tu sa jedno dvíha, zas druhé sa spúšťa,
         sťa keď sa vážky prevažujú tu na tú, zas na druhú misku, dľa toho, či sa položí na ňu
         tovaru primálo alebo primnoho. Zídu dolu, kde je už štrk, ale ten štrk je ešte pod vodou;
         ak nie pod ňou, iste je mokrý a zaglianený. Opätok, hoc je vysoký, predsa je nižší od kôry
         gliaňu, noha by doň vpadla snáď i vyše členkov. Kde je studnička alebo mláka s vodou, čo
         ostala v priehlbinách, vborila by sa i do pol kolien. Ale tu sú chlapci, čo ťahali prvej
         bárku, majú dobré čižmy vyše kolien, tí sa mnoho nespytujú, schytia ten tovar, čo zišiel
         dolu, a prenášajú ho ta, kde je štrk suchý alebo aspoň lepšie ocedený. Sú i výkriky, i
         „chi-chi“, ale tovar je predsa rád, že prešiel tým mokrým pásom a nezababral si nohy v
         blate.
   </p>
   <p>
    Nasleduje druhý tovar, ten, čo nemohol sám vyjsť na môstok, lebo nemá nôh. Lapia sa i
         doň chlapi bez odkladu. Čo sa nemôže rozbiť, prehadzujú ponad obrubu rovno na štrk. Ak je
         čo takého, čo sa nemôže prehodiť alebo čo sa môže rozbiť, to šutrujú pomaly dolu môstkom. I
         takto, bárs ho nerozbijú, nabijú mu rebrá a boky, ako svedčí.
   </p>
   <p>
    Keď je už tovar na brehu, ostatok sa ľahko opatrí. Ak nieto naporúdzi karriet, čo by
         odviezli tovar na miesto, kam sa má odviezť, nechá sa na brehu do zajtra, snáď i do
         pozajtre. Kradnúť sem nik nepríde. Bola by to robota nevďačná a ťažká. Kto by sa naťahoval
         s kisňami a vencami drôtu? Ale zato sa odšutruje trochu dohora nad tú čiaru, cez ktorú voda
         nikdy neprekročí.
   </p>
   <p>
    Do toho istého bárčiska sa nakladá tovar, čo sa má odvážať. Nakladanie ide skoro ťažšie
         než skladanie, lebo ide hore mostom, ale predsa ide, len treba tisnúť odspodku a ťahať
         odhora. Keď je bárka plná, lodi tamvon sa zunovalo čakať; dá sa znak i živému tovaru, že sa
         má ustanoviť. Živý tovar hľadí vojsť do bárky, kým zas more nenadíde vôľa nadúvať sa a
         vracať rieku hore vodou. Teraz je štrk ako-tak suchý, kým nepočala cezeň presakovať voda.
         Bárka potom nemá čo robiť, ako čakať, plná a hotová. Tu sa more zase naduje, rieka sa
         vracia dohora, bárčisko sa podleje vodou. Keď sa podlialo dobre, že sa už nemôže väčšmi,
         hoci i sedí ešte dosť pevne svojím bruchom na štrku, malá loďka príde, dá tuho paru, až sa
         všetko naokolo naplní dymom. Povrazisko sa napne, pod bárkou počne pukať, až sa trochu
         pohne, rafajúc tuho po štrku svojím plytkým dnom. A potom už hybaj dolu vodou k veľkej
         lodi.
   </p>
   <p>
    Tá má spravy, čo sa môžu nahnúť nad samé vnútornosti bárky. Spustia svoje oceľové
         pazúry, sťa kondor, zakvačia ich o povraz, čo sa viaže okolo tovaru, vyzdvihnú tovar nad
         bárku cele snadno, že sa nad ňou vznáša nerozhodne, sťaby nevedel, kam sa obrátiť. No tam
         je chlap na palube; iba pohne páku a sprava i so svojím bremenom sa obracia, obracia, kým
         nezastane nad priepasťou, čo je v samých vnútornostiach lode. Do nej by sa mohla ľahko
         zmestiť i bárka i s tým, čo je v nej, i mnoho ráz toľko. Tovar sa nezhadzuje na dno: spúšťa
         sa pomaly, ukladá na dno priepasti, na miestko, čo tovaru, každému kúsku o sebe, pohľadá
         nepatrný človiečik, čo je dolu, na spodku. Jeho vôlička sa plní bez šomrania. On napraví tú
         spravu, ako sa mu páči; ukáže jej, kde má položiť bremä. Nie je veľký, ani mocný, a predsa
         dáva spravám smer, vlastne riadi ich pohybom ruky, pohodením hlavy, mihnutím oka; dáva im
         rozkazy, ktoré sa plnia zápäť. Ani kúska sa nespustí dolu, aby on neukázal, kde mu je
         miesto. Je napodiv: malého, slabého človiečika poslúcha sprava, čo dvíha odrazu desať alebo
         pätnásť centov. No rozkazuje taký človiečik i druhým spravám, onakvejším, napríklad tým, čo
         hrmia tamdnu v hrudi samej lode, búchajú, fučia, krútia sa a hýbu, že sa celá loď otriasa
         do základov a chveje. Na mnoho sa podberá nepatrný človek, slabý: rozkazovať mohutným
         spravám, a čo si zaumieni, to sa mu vyplní.
   </p>
   <p>
    Rieka bola opadnutá, keď sme jej boli na návšteve. Bruchatá bárka bola vyvalená nehybne,
         trochu nabok. Loďka, čo ju sem dovliekla, nie je cele slobodná, hoci je vo vode ešte. I ju
         prekvapil odliv; nemohla sa utiahnuť, nemajúc v čom plávať. Musí sedieť a čakať, kým ju
         voda zdvihne. Bárka je ešte prázdna, ale ako sa vidí, prázdna už neostane dlho. Ukladajú do
         nej baly vlny, batohy a viazanice kožiek tu ovčích, prešovaných natuho jedna s druhou, že
         vyzerá ten batoh sťa tie starodávne bachanty, v ktorých černokňažník čítaval, keď zvolával
         ľadovce a búrky.
   </p>
   <p>
    Chlapi prevaľujú tým mostom dohora baly, ďovaľkajú ho, kde ho patrí dovaľkať; nestane sa
         im nikdy, ako tomu, čo tiež tískal a váľal skalu dohora, a keď mala už-už byť navrchu,
         skotúľala sa zas dolu. Títo tu sú priemyseľní a obhodití, nedajú sa vyšmyknúť balvanu, majú
         sa všakovak okolo neho, ako vedia najlepšie. Tu ho podoprie plecom, zas ho potíska rukami;
         najviac ho prevaľujú zo strany na druhú, krok za krokom. Vytiahnuť dohora nevytiahol by ho
         nik ľahko, zdvihnúť ešte ťažšie. Ani váľať sa neprevaľuje vďačne. I zhákne sa, práve keď
         stojí na samej hrane: váha, či sa prevaliť nahor, kde je proti srsti, ale kde ho nútia, a
         či v dolinu, kde by sa išlo ako po loji, keby nie tí okolo neho, čo tisnú, podkladajú
         plece. Ale najväčšmi hádam hamujú ho tí, čo sú pred ním: dávajú sa doň pazúrmi; tiež sú
         ostré, ale väčšie od kondorových; hákmi, čo trímajú v ruke za priečnu rukoväť, vniknú
         hlboko a bezohľadne do vreciska a jeho vnútorností, že praští, kde ho zdrapili, i trhá sa.
         Tí sa mu nedajú vrátiť dolu mostom, čo by i popustili tí, čo sú pod ním. Musí, čopriam
         nevoľky, hore mostom, kým nepríde na obrubu a nezrúti sa na druhú stranu do brušiska bárky.
   </p>
   <p>
    Tieto baly tu nepoznávam. Vídali sme ich dosť v kampe, kde ich robili, nadievali a
         stískali, tie neboli ani polovica týchto. Nemajú tri obruče, ale o jednu viacej. Vydutiny
         medzi obručami tiež sú väčšie, omnoho širšie. Narástli na ceste, kým ich z kampa
         doredikali? Ako azda ten ovos, čo ho nakropia trochu v štokoch, aby mal zrnitosti a vyzeral
         tučnejší, aby sa prisporilo na váhe temer raz toľko, keď sa vábia kupci, čo ho budú
         prezerať na dlani, poťažkávať a možno i platiť dľa váhy. Kropiť, nekropiť, vlna je tovar
         veľmi hlúpy. Vody nepije, ani druhého, snáď chutnejšieho nápoja. K jej postave ťažko pridať
         najmenšej veci, iba ak by si do nej nasypal piesku. Ale ani od neho by nepodrástla. Tí, čo
         ju prezerajú, vyňuchali by odrazu, koľko je v nej piesku, odrátali by ho od váhy: ustávanie
         by ti vyšlo na psí tridsiatok; mal by si ešte škodu a posmech. Škodu, že si platil
         karreterom, čo doviezli piesok; posmech, že si oklamal sám seba, miesto previesť druhých
         cez lavičku.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2597675" name="ftn.id2597675">
        34
       </a>
       ]
      </sup>
      <span class="emphasis">
       <em>
        Robal
       </em>
      </span>
      (zo špan. robalo) — druh ryby z čeľade Acanthopterygii
               (Labrax lupus); ostriežovitá ryba, ľudove nazývaná morský vlk.
     </p>
    </div>
    <div class="footnote">
     <p>
      <sup>
       [
       <a class="para" href="#id2597719" name="ftn.id2597719">
        35
       </a>
       ]
      </sup>
      <span class="emphasis">
       <em>
        Pejerrey
       </em>
      </span>
      (zo špan.) — sardela
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2598936">
       </a>
       19
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      V domoch, kde sa prerábajú baly. Fako a jeho robota. Gombíky a ich
            druhé prívesky. Železnica v patagónskom duchu. Smutné domy. Domy, z ktorých vychodí
            hybná sila obchodu a pokroku. Verejná mienka, jej orgány a ich čitatelia. Iný druh
            pôvodcov a ich výhody. Pozdrav mestu a jeho budúcnosti
     </strong>
    </span>
   </p>
   <p>
   </p>
   <p>
    Z nábrežia sme sa obrátili k mestu, ale sme sa nevrátili doň. Boli tam neďaleko veľké
         domy; nie veľmi pekné, ani nie tak vysoké, ako skôr rozčapené. Stoja skoro na samom
         nábreží. Vyzerajú temer ako tie ohromné búdy, ktoré majú podaktoré mestá na námestiach, kde
         je verejný trh na potravné články každodennej potreby. Ibaže tieto tu nemajú široké brány a
         velikánske obloky, ako by mali také búdy.
   </p>
   <p>
    Tieto tu sú obohnaté plotom, a nie najhorším. Je zo zinkových plôch, veľmi dlhých,
         vsadených horekoncom, popribíjaných pečlive o kostru plota: stĺpy a priečne laty. Sused by
         darmo hľadal špáry v plote, ktorými sa nakukuje do dvora, čo sa v ňom robí. Kto by sa tu
         chcel dať na tú robotu, musel by nakukávať ponad parkan; to by už nebolo veľmi ľahko, iba
         ak by si kto dal stúpiť na dlaň, ako robia v cirkusoch, dal si stúpiť z dlane na plecia,
         snáď i na hlavu. Také výkony sa robievajú, i druhé cvičby, snáď i krajšie, keď sa nazerá
         ponad takýto parkan napríklad „mamóke“, aké má v sade slivky a orechy, či sú na ráňanie, či
         sa ľahko nanosiť do nich, a na iné užitočné vývody a podrobnosti.
   </p>
   <p>
    No tu nejdeme nazerať ponad parkan. Brána je dokorán; pre osoby ako my, sú pri nej
         dvierka: nikto nám nekráti vojsť, ani nevystíha, čo chceme. Vojdeme na dvor široký a dlhý;
         máš sa čo po ňom obzerať, ak mu chceš nakuknúť do všetkých kútov. Je temer celý zaprataný
         balmi, tu v ohromných stôsoch, širokých a vysokých, tu zas len tak rozhádzanými, sťaby to
         bola švábka niekde v pálenici, čo sa presúša, alebo hniličky.
   </p>
   <p>
    Treba uznať, že podajeden stôs je prikrytý plachtami veľmi pečlive; druhé, čo sú
         rozhádzané, sú pohodené na slnci a na daždi. Zo dvora sa môže vojsť do domu. Ohromná brána,
         čo je na ňom, je tiež otvorená, sťaby chcela hlásať, že dobré dielo je zjavné a nemá sa čo
         ukrývať. V dome je temer všetka zem a či dlážka zaprataná zas len tými balmi, iba jeden
         dosť hodný kus tej podlahy je pokrytý rozhrnutou vlnou, sťaby sa seno roztriaslo dakde v
         intraviláne na presúšanie. Vlna sa tu nepresúša; nie je ani zmočená, ale zato je dokonale
         stlačená. Gule, z ktorých každá je rúno ovce, sú stisnuté na pagáč. Vyzerá veľmi neporiadne
         táto rozhádzaná vlna. V nej sa prehrebá a babre jeden v kytli; ale ani tá nie je veľmi
         biela, bárs kedysi možno i bola. Je zamastená temer sťa kožuštek tých šťastných mäsiarov,
         čo celú zimu chodia po zabíjačkách, a na každej, čo ostane masti po lopároch, vyutierajú
         pekne o kožuštek. Oni sami nestoja veľmi o tú objedzu, aby šli azda oblizovať lopáre.
         Nechať ich zas tak s tou masťou bolo by škoda, i trochu nesvedčno; kožuštek popije, čo mu
         dajú, a má viacej trvácnosti.
   </p>
   <p>
    Ten v tej kytli rozhŕňa vlnu, rozberá i tú hrudu, prezerá v nej, sťaby niečo hľadal.
         Nuž, braček, ak si niečo stratil a teraz hľadáš v tej rozhádzanej vlne, máš sa nahľadať,
         kým nájdeš.
   </p>
   <p>
    Zo zvedavosti sme postáli pri ňom, čo to vlastne robí. Hľadeli sme, ako oddeľuje vlákna,
         tuším ich meria, koľké sú zdĺže, či sú hrubé alebo tenké; ako ich krúti medzi prsty, sťa
         hajdúch keď vykrúca fúzy vždy poriadne vymastené. Keď ich tak skrútil dovedna, sťaby do
         motúzika, pozerá proti svetlu i za svetlom a všakovak otiera motúzik o rukáv kytle; na ňom,
         keď pretiahol ten motúzik, ostane dlhá mastná stopa. Vlna v Patagónii má v sebe omasty a či
         oleja. A všakové skúšky vystrájal s vlákenkami a napísal naostatok čosi do svojej knižočky,
         ktorú má v kešeni; skoro ako tá čo Cardenas nosí v kapse.
   </p>
   <p>
    Mohli sme vyrozumieť, že je to len oceňovač vlny, o ktorom sa toľko hovorí po kampe;
         nedivil by sa, keby sa bolo i vám dostalo o ňom dačo do uší, a sotva by ste ho boli hľadali
         v tej zamastenej kytli. „Oceňovač“ nevysvetľuje dobre, čo ten človek robí; skôr by ho
         patrilo nazvať snáď „podceňovač“ alebo ešte lepšie „haniteľ“. Má on obyčaj vynášať na ňu
         každú hanu a posmech, kým ju nekúpi. Iba potom, keď je jeho, vynájde jej pochvaly, že takej
         vlny ešte nebolo. Sú mastení nielen masťami, čo sú vo vlne, ale i učení. Na vlne, ako sa
         hovorí, vynašli toľko tried, koľko je formulí v trigonometrii, bože, odpusť hriechy! Tie
         triedy majú všetky v hlave a na piatich prstoch, nie na manžetách košele, ako to bývalo
         kedysi s formuľami.
   </p>
   <p>
    Dobre alebo nebárs, človiečik v zamastenej kytli rozkladá baly, vynáša rozsudky, do
         ktorej patrí triedy; tú istú triedu spriaha dovedna, dá z nej robiť nové baly, omnoho
         väčšie od tých, čo sme videli na plese, také, ako nakladali prvej do bruchatej bárky. Od
         veľkého sa vraj platí, koľko i od malého. Jeden veľký zaberie menej miesta na lodi, než dva
         malé. Vieme, že loď najväčšmi hľadí na priestor, ktorý zaberá tovar, nie toľme na váhu.
   </p>
   <p>
    V tejto miestnosti a či pajte nachodia sa vlastne dve izby, skoro ako na mlynici. Choďte
         hore schodmi, prídete, ako keď sa ide na mlynici ku košu. Vrtí sa i tu koleso, ibaže ho
         nekrúti voda. Nieto ani priekopy a ani jej netreba. My v Patagónii máme koňa a lac. Fako,
         nie síce už v kvete mladosti, je zapriahnutý do kolesa, okolo ktorého chodí. Celá sprava je
         vsadená, ako svedčí, do jamy; v nej má i Fako cestičku dobre vychodenú okolo stĺpa a či
         vala, čo je horekoncom. Krúti sa ako priadka, keď vrtí svoje vreteno. Je pre Faka tá robota
         trochu zdĺhavá, nie veľmi zábavná; znamená krútiť sa naokolo, chodiť a nikdy neprísť. Mladý
         kôň by sa poďakoval za takú zábavu; potrhal by pobočky a liace a odišiel by radšej na
         pampu. Tam je dosť miesta; môžeš ísť dorovna, kde ťa oči povedú; nemusíš chodiť okolo
         stĺpa, čo sa tiež krúti. No Fako je už rozvažitý; naučil sa čosi, ako svet beží. Zostáva
         len v tej jame; v nej naostatok vetry nedujú, dážď nebije; dostáva, koľko mu treba, dobrej
         lucerny čubutskej, ba i chýrnej kukurice z provincie Santa-Fé. Nemôže sa žalovať; riadia
         ho, ako svedčí, i vody mu dajú; za lucernou a kukuricou smädí.
   </p>
   <p>
    Tam v tej jame je i kasňa, do nej sa vhadzujú pagáče. Keď jej pritiahnu všetky opasky,
         aby vydržala, Fako začne chodiť a chodí, kým ten drúk, čo bol kdesi pod krovom, nevborí sa
         hlboko do kasne. To sa stane chytro, bez veľkého naliehania na páku, ako museli naliehať
         naši na plese. Vrecisko sa i tu zašije, ibaže mu dajú i jednu obrúčku viac; dobrého nikdy
         nezbýva. Odopnú opasky na kasni, tá sa otvorí a z nej vyluskne bal: veľký, nový, v novom
         vrecisku, opásaný obručami. Tento bal pôjde na nábrežie, tam ho vsotia do bruchatej bárky,
         v nej ho odvlečú k lodi; prenesú ho ani loptu spravami, čo majú pazúry, nad priepasť a
         položia ho do nej, do nenásytného brucha lode. Tam mu už nájdu miesto pri druhých, kde
         ostane, kým nepríde dakam do Londýna.
   </p>
   <p>
    V Londýne tieto baly majú vo vážnosti. Povráva sa, že na nich zasedajú závažní
         činitelia, čo majú slovo nielen tam doma, ale i po svete na trhovisku vlny, bavlny, súkna a
         iných plodín a výrobkov. Bude to azda len spôsob hovorenia, že sedia na tých vreciach. Keby
         mali byť na sedenie, neboli by ich nabili dotuha; snáď by ich boli nechali trochu mäkšie,
         ako boli napríklad baly na podniku Las Matas, kde sa vlna nestískala lisom.
   </p>
   <p>
    O dva či tri roky sme my zase prišli do tohoto domu. Zastihli sme zas jeho obyvateľov,
         ako prestierajú vlnu, prehrabujú sa v nej, prekladajú pagáče na hŕby dľa tried a ocenenia.
         Párali zas baly, čo boli na plese horko-ťažko natlačili. Vyšli sme dohora a našli sme veľké
         zmeny. Mlynice už vlastne nebolo; kde bola jama, nebolo ani vala, čo ho krútil Fako, ktorý
         hnal koleso, čo vtískalo drúk do kasne. Fako sa nenachodil v ceste, krútiac sa okolo stĺpa:
         cesta, ktorú bol vykonával toľké roky, a predsa ju nikdy nedokončil.
   </p>
   <p>
    Keď nahádzali pagáčov, koľko sa ich len zmestilo do kasne a či už vreciska, bol tam
         človiečik, čo by bol sotva muche ublížil. Ten pritisol prstom na gombík a už sa začalo v
         tej jame všetko hýbať: jedno sa spúšťalo, druhé sa dvíhalo dohora. Pritisol gombičku a
         všetko sa zas utíšilo, ale i bolo stlačené, čo nakládli do kasní. Chlapi zas priskočili s
         ihlami, zbodli vrecisko čo z väčšieho, opásali ho obrubami. Človiečik pritisol gombičku,
         bal vyletel hotový, onakvejší ešte než pred dvoma rokmi.
   </p>
   <p>
    To všetko vyvádzal ten človiečik sám. Nerobil nič iného, iba stál pri gombičkách,
         stískal ich, ako bolo na poriadke. Kde si zadovážil také gombíky? Bola v nich divotvorná
         moc, lebo bal postískala v jeden okamih. Bolo by sa prezvedieť, kde ich predávajú, tie
         gombíky, zadovážiť si ich dakoľko. Neškodilo by ich odniesť na takto rok na pleso vymeniť
         tých tam, čo sa pasujú pri kasni so železnými drúky pri krútení kolesa, čo má zuby a ťažko
         sa skrúca, čo by sa radšej odkrúcalo, keby mu do zubov nevpadla kľučka. Nebolo by treba len
         pritisnúť na gombík a sprava by sa začala dvíhať a padať, kým by sa vlna nepoutláčala. A
         bolo by odrazu natlačiť tých balov dvojetoľkých, aby sa tu nemuseli párať a pretláčať, keď
         už v tom Londýne radšej majú sedenie na tých väčších.
   </p>
   <p>
    Ten pri gombičke veľmi odobroval, čo sme premysleli, a i doložil, že by to bolo pekné a
         užitočné. Poukázal nám, že ku gombičkám patria prívesky. Ukázal nám šnúry, v ktorých sú
         spletené hybké drôty: tie idú po pajte a potom po stĺpoch do jedného domu. Tam stojí
         mašinka, akoby kolovrátok, iba že je čosi väčšia. Tá prišla v kusoch rozložená z Anglicka:
         tuná ju prislúchalo zložiť dovedna a postaviť na miesto. Okolo päťdesiat párov volov by ju
         mohlo doredikať na pleso. Tam by sa museli vystaviť pajty, aby mala miesto pod krovom. O
         miesto naostatok nebolo by núdze, je tam miesta nadostač. Ale by malo byť miesto také, aby
         vetry neduli a nenosili piesku. Nuž domček ako dúža pajta. V tej mašinke vrie voda, po
         rúrach fučí para, kolesá sa krútia, majú zubiská na jednu a druhú stranu, zubiská padajú
         medzi zubiská, jedno koleso chytá druhé a krúti ho; drúky sa vracajú raz sem, raz tam,
         potískajú páky a kľučky. Nuž mašinka, na ktorej sa všetko hýbe, krúti a mihá. I treba jej
         dávať krmu, ako tomu Fakovi napríklad, ak chceš, aby bola do roboty. Nedáva sa jej síce
         lucerny z Čubuta, ale dobrého uhlia, alebo i triesok a či skôr dobrých polien, dakedy ujde
         sa i petrolej. Je vraj mašinka trochu rozmaznaná a má neraz vrtochy. Ak je čo najmenšieho,
         čo sa jej nepáči, zastane a už sa nepohne. Musí mať tých, čo ju obsluhujú vo dne, v noci.
         Jeden ju kŕmi už tým uhlím, alebo poleny, druhý jej nalieva oleja do všetkých stavcov, aby
         sa lepšie zohýnali a krútili. Iný ju čistí, aby sa leskla ako nová, a druhé ešte opatery a
         poriadky. Vychodí skoro tá robota najedno s gombíkom alebo bez nich. Tí, čo by museli
         obsluhovať mašinku, môžu bez nej natlačiť vlny do balov, keď jej nieto ani toľko, ako v
         tejto pajte. Ak im bal vyjde malý, nech ho pára a prerába na väčší, kto chce mať veľký.
   </p>
   <p>
    Vyšli sme stadiaľ trochu sklamaní pre tie všakové prívesky, že ich je toľko a tak
         závažných, že by ich neuviezol na karretách, čo má celý podnik. Keď gombík sám nechce
         urobiť, čo sme videli, že robí, prečo sa má vystatovať, že má takú moc, ktorej nemá. Vyšla
         zas pravda najavo, lebo ukázala, že i v tejto veci trčí šaľba a trochu klamu, skoro ako
         keby sme povedali, že voz ťahá svoreň, keď vieme, že svoreň neťahá, ale iba drží na oji
         jarmo. Jarmo nosí a poťahuje zaň vôl, ktorý je vlastne tá sila, čo pracuje pri ťahaní.
   </p>
   <p>
    Neboli sme vyšli z pajty na dvor, kde sme už boli z príchodu. Dostali sme sa von druhými
         dverami. Tu je už dvora len úzky pás, za ním je ulica. Ale i na tom páse poznať rozpínavosť
         a nenásytnosť v ľudskom podujímaní. I tu všade sú stôsy balov, zas hŕby len tak pohodených
         kadejako. A zase na tom priestore nové karrety, naložené balmi, čo len toť vtiahli z ulice
         širokými vrátami do dvora. Malá hŕba pýta viac, ale i veľká zas len pýta.
   </p>
   <p>
    Tu práca ide čestne, bez falše a šaľby, bez všakových úskokov a pomôcok. Úbohí ľudia sa
         naťahujú sami, vkladajú svoju silu do roboty, nedávajú nikomu pracovať miesto seba. Nemajú
         Fakov, ani gombíkov. Sám prvák karreterov pracuje tuho, bárs má knižočku, do ktorej musí
         vpisovať všeličo, najprv, koľko balov odovzdal. Jeho ľudia pracujú s chvatom, socajúc baly
         z karriet, kde dôkladne zasadli cestou, urobiac si svoju kerenciu v karrete, sťaby mali
         ostať v nej, kým svet svetom bude. No čo moc, to moc: nech sa radujú, že uzreli prístav;
         prestáva vysedávanie a vozenie v karretách. Treba sa pratať dolu. Karreteri ich socajú,
         zhadzujú netrpezlive sťa vodič vozňov na železnici zhadzuje batožinu cestujúcim, ba socia i
         ich samých, ak sa priveľmi zasedeli a majú sa ťarbavo pri zostupovaní. Keď sú už baly na
         zemi, váľajú ich, prehadzujúc ich zboka nabok, kým ich nedoteperia ta dakde k daktorej tej
         hŕbe rozhádzaných balov. Zabárajú im do samého brušiska tie ostré pazúry, čo sú s rukoväťou
         napriek, iste od jedu, že ani táto robota ich neminula.
   </p>
   <p>
    Nižšie vo dvore našli sme veľký stôs balov už prerobených tuná. Zo stôsa ich váľajú do
         vagónčekov, čo behajú po koľajniciach. Po štrku ani by sa nehli: nízke koliesko zapadlo by
         celé do štrku. Tieto vozíky neťahá rušeň, ale sivko, na ktorom sedí gauč. Sivko i gauč už
         sú trochu napáchnutí mestom. Gauč má v ruke svoj lac, na laci obrúčku; tá sa zakvačí o hák
         vagónčeka. Pohľad na túto železnicu nás osviežil a obodril. Pristane do tohto ovzdušia:
         nepotrebuje rušňov a fučania, nejde sama od seba; sotva by sa pohla, keby nie ten hák, o
         ktorý sa pripína lac, a na laci sivko, ktorý bez hvízdania a fučania, bez umelých pomôcok
         nájde si rady i s touto železnicou, ide na nábrežie, kde sa nakladá bárčisko.
   </p>
   <p>
    Na druhom konci mesta, tiež neďaleko nábrežia, natrafili sme na veľké domy z dreva a
         zinku, s vysokými komíny, i tie sú len rúry už dosť široké z hrubého bľachu. Niet pochyby,
         i ony vyplňujú čestne úlohu vysokých komínov, sťaby boli murované. Okolo domov budú dvory,
         len nevedieť, čo je v nich; obhnaté sú vysokým parkanom tiež zo zinkových plôch. Nad bránou
         je nápis, že je cudzím vchod zakázaný. Nuž nič preto: i keby bol dovolený, sotva by šiel
         pozerať, čo sa tam robí. V týchto pošmúrnych domoch režú úbohé škopce, tisíc a tisíc každý
         deň; neušetria ani barance, ak sú súce na jatky. Život pekný, veselý, bezstarostný tu končí
         sa v okamihu. Statkári ich predajú a doženú sem do tohto podujatia, ktoré vysiela ľudí po
         kampe. Kde sa zjavia na podniku, hneď sa robí „rodeo“, vymetie sa kamp, statok prejde
         tesnou uličkou. Hmatajú škopce po chrbte, či je pokrytý dobre lojom. Na krížoch im hmatajú
         isté jamky, či sú prázdne alebo vystlaté lojom. Kde sa nájde toho loja nadostač, urobia
         štetôčkou červenú machuľu na vrchhlave škopca; takého, čo má ten smutný znak, vpustia do
         osobitného korrala. Tak už ostane navždy vylúčený spomedzi ostatných, šťastných a veselých,
         čo idú ostať i naďalej na podniku. On nemá už zlatej slobody, čo mal prvej. Dajú ho do
         zvláštneho potrera, ktorý bol od jari zahájený, aby bola v ňom dobrá paša. To smutné stádo,
         netušiace, čo naň čaká, pasie sa na chýrnej paši do konca leta, keď podnik dostane heslo z
         tohto domu, vlastne z pisárne, čo je v ňom, v ktorý deň má byť stádo odovzdané na jatku.
   </p>
   <p>
    V prístave čaká ich nôž dobre naostrený a ľadová komora, do ktorej vkladajú kusy pekne
         očistené, každý vložený do bieleho sieťového vrecúška, aby sa mäso držalo čisto. Tam zmrzne
         taký kus na krkošku a už mu nedajú odmrznúť, kým nepríde na železný hák daktorej jatky v
         Londýne, alebo inde, kde ich vynesú z chladnej komory, naložia tiež na také vagónčeky, čo
         idú koľajami na most. Ten trčí dolu nižšie hodne ďaleko do rieky. Podeň sa postaví cele
         pohodlne i bruchatá bárka, prijme vďačne náklad, čokoľvek jej dajú.
   </p>
   <p>
    Keď sme sa vrátili do hostinca, išli sme pozrieť naše kone. Tie sú na stajni ako hostia,
         stajni vystavenej z cementových kusov. Vyzerá to viac pevnosť než stajne. Dnes by nikto
         nepovedal, že Oto mlátil z ostatného na Bajade. Je zas veselý a bodrý, i ostatné kone sa
         majú dobre. Hostia sa senom, vlastne lucernou sťa cíperie, rovno z Čubuta. Čubut je územie
         na sever od Santa Cruz. Má úrodné zeme, výnosné lucernové polia. Lucerny z Čubuta sa vyváža
         hodne, niečo jej prichodí do územia Santa Cruz, čo znamená toľko, ako čižmár keď ide čižmy
         kupovať na jarmok, alebo ísť a vodu nosiť a vylievať ju krčiažkom do mora. Lucerna by sa
         mala vlastne vyvážať a nie dovážať z druhých krajov. V Čubute sa už darí i zbožie, žatvy sú
         dobré, ale musí byť voda naporúdzi. I pšenica sa rodí, sťa kde inde, kde sú zeme na
         zalievanie. Je to tiež bohatý kraj. V mori na jeho pobreží je veľká hojnosť rýb, veľmi
         dobrej chuti. Raz, keď som tadiaľ prešiel a loď vplávala do ohromného zálivu Puerto Madryn,
         priblížila sa k nej malá rybárska bárka. Ledva sa držala nad vodou od veľkého nákladu, čo
         niesla. Výsledok jedného ťahu sieťou. Z tých pecherejov i my sme sa častovali na lodi; boli
         chutné ako v Gallegos.
   </p>
   <p>
    S koňmi bolo treba i v druhom ohľade urobiť poriadok. Boli nám okriveli, keď sme
         dochodili k mestu, ledva sa vliekli. Aby nám cele neokriveli, bolo ich treba odviesť ku
         kováčovi. Bola to pekná robota, čo urobil na nich kováč, ale i výnosná, kováčovi totiž. Keď
         sa mu platilo za ňu, zdalo sa mi, že za tie peniažky by bol mohol hádam podkovať
         striebornými klincami, ako sa podkúvalo v staré zlaté časy. Ale ani tak sme nebanovali,
         boli sme istí, že naše najlepšie kone dôjdu až ta, kde majú dôjsť.
   </p>
   <p>
    Ostatne v kampe nik nepodkúva kone: derú len svoje podošvy. Videli sme, ako im riadia
         kopytá.
   </p>
   <p>
    V to odpoludnie sa držali ostatné fašiangy. Prišlo dosť majiteľov podnikov z kampa; čo
         bývajú bližšie, na svojich povozoch, ako naše, alebo už prispôsobených takým cestám po
         kampe. Nie veľmi súce na prechádzky mestom a zvlášte na korzo. Kone sú chovanci pampy, ale
         už badať na nejednom, že sa primiešalo čosi cudzej krvi, najviac od dobrých anglických
         behúnov. Bolo hodne domácich povozov, ba i týchto z kampa okrášlených chvojinou, pravda,
         len z kriakov. Kvietie očakávať tu bolo snáď primnoho; pestuje sa iba v kvetníkoch. Na
         korze sa sypali papierové kolieska, máločo väčšie od šošovice, hádzali sa stuhy, vôbec
         nechýbalo nič, čo vídať pri takých príležitostiach.
   </p>
   <p>
    Zadivili sme sa, keď sme videli, ako sa účastníci polievajú vodou. Páni plní ohľadov
         majú pri sebe vôdky, ktorými kropia iných, menovite dámy: sťaby chceli označiť kúpanie. No
         ak si nedáš dobrý pozor a priblížiš sa v roztržitosti k daktorej bráne alebo domovým
         dverám, ľahko sa ti stane, že ti šustnú vedierko obyčajnej vody za golier. U nás sa
         odbavuje kúpanie na Veľkú noc, i to kúpu sa len dievky. Mládencov kúpu, keď idú prvý raz na
         oračku. Tu sa to odbaví všetko odrazu na fašiangy. A majú pravdu: na Veľkú noc bolo by už
         trochu zima na také studené kúpele, že sotva koho by potešili.
   </p>
   <p>
    Nebolo by svedčno byť v meste a neohlásiť sa, skadiaľ pochádza popud všetkého, čo sa
         robí a podujíma. Peniaz vládne svetom; je páka, ktorá hýbe zložitý stroj ľudskej práce a
         námahy. Peniazmi zas vládnu banky a tí, ktorí v nich vedú hlavné slovo. Tieto verejné
         ústavy majú tú istú chybu, čo i privátni peňažníci: peniaze, čo im zvyšujú, ponúkajú
         najradšej tým, čo o ne nestoja, čo ich nepotrebujú, bočiac akosi od tých, čo by ich vďačne
         vzali a mali na ne príhodné miesto, kde ich vynaložiť. Držia sa i tieto ustanovizne zásady
         trochu ukrutnej, že bude dané tomu, kto má, tomu, čo nemá bude odňaté i to, čo má.
         Miestnych ústavov, bánk a sporiteľní tu niet. Dva ústavy, čo tu majú úradovne, sú filiálky:
         jedna banky z Londýna, druhá z Buenos Aires. Oba tieto ústavy robia dobré obchody.
         Argentínsky je vlastne štátna banka pod správou štátu: „Banco de la Nación“. Táto pracuje
         priobozretne, má zásady a predpisy veľmi prísne. Slabší súkenníci a široké obecenstvo v
         tvŕdzi a potrebe uteká najviac k filiálke londýnskej banky. Tá tiež pracuje opatrne a
         rozšafne, ale je viac na ruku, bárs pracuje tiež dľa prísnych zásad. Výhoda je, že pracuje
         rýchle a rozhodne, a na tomto poli je v platnosti, že čas je peniaz, najmä keď tomu, čo
         hľadá peniaz, kynie výhodný obchod, ktorý by mohol byť zajtra menej výhodný, alebo už by
         bol predchytený druhými, čo boli obhoditejší.
   </p>
   <p>
    I druhá mocnosť má tu zástupcov: mocnosť, ktorá tiež si osobuje vládu nad svetom, najmä
         keď je podšitá prostriedkami, čo poskytuje peniaz, lebo i táto je odkázaná v svojich
         výkonoch na moc, ktorá hýbe svetom. Sú to orgány verejnej mienky, bez ktorých mienka nebola
         by nikdy verejnou, noviny, ktoré tu tiež vychodia. Je to predbežne len týždenník, ale
         dôležitý; je sám dosť rozšírený. Donáša zprávy o udalostiach, čo sa prihodilo v týždni doma
         i v zahraničí, drobničky o udalostiach v meste a okolí. Máva i dobré články a úvahy o
         veciach verejných, zábavné besednice, ba i články a básne literárnej ceny. Neslúžia
         stránkam, ani politickým smerom, ale čítajúcemu obecenstvu. Hľadia podporovať pokrok kraja,
         napomáhať súlad a poriadok vo verejnom a spoločenskom živote. Majú odberateľov a čitateľov
         nielen v meste, ale i v kampe, kde dochodia i do odľahlých kútov a samôt.
   </p>
   <p>
    Ľud v Patagónii nemá síce škôl po kampe; ak ich má, sú iba kde-tu, kde sú podniky husto.
         Kočovných učiteľov nieto, čo by prichádzali na podniky vyučovať deti tam roztratené. V
         mestečkách na pobreží mora všade už sú dobré školy pre mládež. Do nich sa posielajú deti z
         kampa neraz s veľkými obeťami. Mnohé rodiny sa rozlúčia s deťmi a majú ich v cudzích
         rukách, kým trvá vyučovanie. Iné, čo sú zámožnejšie, sa rozdelia: matka ostane v meste s
         deťmi, aby mohli odbaviť školu. Málo je rodín v kampe, ktorých deti ostali bez výučby. Je
         to už znak veľkej zrelosti a vysokého stupňa vzdelanosti pri obyvateľoch pampy, že
         nezanedbávajú deti svoje. Nájdu sa len zriedka takí po kampe, čo nevedia dobre písať a
         čítať.
   </p>
   <p>
    Také obyvateľstvo cíti potrebu novín a nemôže sa zaobísť bez nich; tie, čo vychodia v
         Gallegos, plnia svoju povinnosť čestne a svedomite. Novinárom sa pri tom nevypláca
         najhoršie ich robota. Na takej publikácii hneď poznať, ako sa jej vodí: či sa vzmáha a či
         živorí. Táto sa zdokonaľuje z roka na rok, zväčšuje čo do formátu i čo do obsahu. Ba i
         veľmi skromná miestnosť, kde začala vychádzať, bola jej pozdejšie pritesná a presťahovala
         sa do miestností priestrannejších.
   </p>
   <p>
    Tým lepšie pre novinárov; kraju tiež nie je na škodu, keď má noviny dobre vedené a smeru
         zdravého. Keď nie iný osoh, teda aspoň ten sa ukazuje, že sa nemôže povedať o Patagónii, že
         nemá zmyslu pre veci a záujmy vyššie: tie, čo nesúvisia tesno s dennou robotou a starosťou.
         Lebo sa nájdu i mienky, kde spisba a umenie sa považujú za veci zbytočné, ba škodlivé. Ľudí
         odťahujú od práce za chlieb vezdajší; vštepujú im zásady a náhľady, ktoré v živote mnoho
         ráz zavadzajú, nedajúc sa snadno uvádzať do života. Vzdor tomu je znak pokroku a
         vzdelanosti kraja, kde sa oceňuje i duševná práca a vypláca, ak je svedomitá a čestná, kde
         duševní pracovníci nemusia mrieť hlady. Novinárska práca je tiež duševná, dôležitá pre
         národ a zasluhuje odmeny: ukazuje cestu, ktorou sa má brať verejný a spoločenský život, ak
         nechce zaviaznuť v blate nevedomosti a zaostalosti. Je teda slušné, aby sa odmeňovala a
         vyplácala nielen uznaním, ale i peňažne, ako sa vypláca tým, čo sú okolo týchto novín.
   </p>
   <p>
    No ani táto práca nevypláca sa tak dobre, ako práce tých pôvodcov, čo majú i tu svoje
         úradovne s mosadznou tabličkou pri dverách, kde sú označené i hodiny, kedy sa pracuje.
         Pôvodcovia tu spisujú svoje diela na papier veľmi pevný, pergamenovej akosti, ozdobený na
         rohu štátnym kolkom, naprostred listu odznakom, čo je vtlačený do papiera vodolisom. Za tie
         diela tiež sa platí od hárka, ale vždy dľa stupnice, ktorá sa určuje cenou a výškou kolku,
         čo je na rohu listu, znásobenou toľko a toľko ráz.
   </p>
   <p>
    Títo pôvodcovia, ktorých mená nebudú sa uvádzať síce v dejinách spisby, ani ich diela
         tiež nepadnú do ruky literárnych posudzovateľov alebo oceňovateľov, ako vlna z podnikov do
         rúk jej triediteľov a tríbiteľov, hrajú predsa istú úlohu v živote, najmä v právnom a
         súdobnom, ba i spoločenskom; majú oni vždy v meste mnoho práce. Obchodný ruch je veľký,
         podniky v kampe tiež idú často z ruky do ruky; premieňajú majiteľov alebo prenajímateľov,
         vôbec prechodia všakovými zmenami.
   </p>
   <p>
    Sú okrem zmlúv kúpnopredajných, o prenájmoch i druhé závažné diela a pokonávania s
         úradmi a vyššími vrchnosťami, kde oni nemajú síce slova, ale dajú radu, pokyn; ukážu cestu
         a spôsob, ktorý vedie najkratšie k cieľu; oni vidomí vodia slepých alebo neskúsených
         chodbami a krížnymi cestami, ktorými sa musia poberať také pokonávania. Často by sa nemohol
         vyznať v ceste, koho oni vedú, bez ich skúsenej ruky. Nuž i z týchto prác a ustávaní vždy
         čosi odkvapne do pokladnice týchto úradovní, neraz i dobre pričrpne, ba i prileje sa
         dokonale. Podjeseň, keď sa odtisnú práce v kampe, majitelia zídu do prístavu, nastáva
         obyčajne ruch živší, nielen v meste, ale i týchto pisárňach. Stránky prichodia, pôvodcovia
         sú v robote, ale spokojní a usmievaví, lebo práca ich nenie jalová. Hoci ich práca
         nerozmnožuje majetok krajiny a národa, lebo ten ostane ten istý, iba čo sa preleje do
         druhých žliebkov a nádržiek, ako určia práve tieto pisárne a vnesú do veľkých kníh, pri
         každej tej premene miesta a žliebka jedna čiastočka šťavy ostane v pisárňach a úradovniach
         týchto pôvodcov, predsa je to práca užitočná i potrebná. Ona zabezpečuje poriadok, stálosť
         a istotu majetku. Stránky vďačne prispievajú svojím poplatkom za takéto výhody. Páni
         pôvodcovia na konci roka, keď robia svoje súvahy, nájdu, že ostalo na vyžitie, ba i na
         cestu do hlavného mesta Federácie, ktorá sa robí obyčajne počiatkom zimy na zotavenie.
   </p>
   <p>
    Tak by sme boli z väčšej čiastky odbavili naše záležitosti, čo nás doviedli do mesta.
         Tou zastávkou mali sme výhodu, že sme popriali koňom odpočinku a zotavenia po nešťastí, čo
         ich potkalo hneď na počiatku cesty. Obriadili sme im kopytá, aby sa im ľahšie išlo. A v
         jedno ráno sme sa zas zobrali, že budeme pokračovať v ceste.
   </p>
   <p>
    Rozlúčili sme sa s mestom, ktoré nás bolo prijalo veľmi pohostinne, okúzlilo nás
         priateľstvom a úprimnosťou, pripútalo nás, že padne ťažko rozlúčiť sa s ním. Jeho tiché,
         zádumčivé ulice v letné večery milé sú cudzincovi; oživnú novým ruchom, keď vyjde bodré
         obyvateľstvo trochu z domov, dožičí i cudzincovi priaznivého slova a priateľského pohľadu.
         Jeho rieka na úpätí brál, ktoré ani nie sú divé a skalnaté, ale majú na temeni žírne paše,
         sníva o dávnych časoch, keď sa na jej brehoch premával druhý národ bezstarostný, nepečujúci
         o iné veci, než o zachovávanie starých obyčají, obradov a podaní, ktorým sa podroboval;
         plnil ich čestne, v presvedčení, že je v nich spása a záruka veľkej budúcnosti. Teraz vidí
         na svojich brehoch cele druhý národ, poschodený zo všetkých končín sveta, hnaný žitia
         nevoľou, každý jednotlivec s inými záujmami a obyčajami, ba s inou rečou: a predsa v tom
         zmiešaní už uspel spliesť a vypestovať nové pásky. Tie dodávajú životu, hoc je posvätený
         len všednej práci a snahám o hmotný prospech, novej, hlbšej ceny, trvalejšieho obsahu, aby
         neostal prázdny, pustý, jalový, plytký a bezúčelný. Tie pásky neberú do ohľadu rozdiely v
         obyčajach a reči, ktoré doniesli sebou jednotlivci; viažu ich všetkých, hľadiac z nich
         umiesiť nový celok. Vo veľkej dielni času vytvoria jednotný národ, striezlivý, podnikavý,
         pracovitý a mocný; ten bude budovať svoju budúcnosť, pripravovať nové časy, tvoriť nové
         podujatia, čo obohatia a okrášlia tento kraj, ožiaria ho ozajstným svetlom osvety, pod
         záštitou republiky, ktorá má na štíte vychádzajúce slnce spoza hôr, čiapku gréckej slobody
         a dve ruky, ktoré sa tuho stískajú na znak bratskej svornosti a vzájomnej pomoci. Svornosť
         je žriedlo sily a moci v boji, podmienka stálosti a veľkosti v časoch pokoja.
   </p>
   <p>
    A už sme za mestom, zase v pampe.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2599932">
       </a>
       20
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      Na pampe. Ustatý pútnik. Podnik pri vege. Rieka a naša cesta.
            Čubutský syrec a breznianska parenica. Opona a cesta cez ňu. Hostinec, jeho vznik a
            vzrast. Na vysokú pampu. Rozvodie. Ostatný obed na pampe. Na Dolniakoch. Cabeza de mar.
      <sup>
       [
       <a class="footnote" href="#ftn.id2599956" name="id2599956">
        36
       </a>
       ]
      </sup>
      Návrat domov
     </strong>
    </span>
   </p>
   <p>
   </p>
   <p>
    Poberáme sa smerom k juhu, zase poľami, v ktorých sa pasú stáda oviec. Tu kdesi sa zas
         pripojila k nám naša tropilla. Bola na blízkom podniku v dobrom kampe. No poznať vzdor tomu
         na nej účinky jedu, čo nesie v sebe z plesa. Poniektoré kone, čo sa zdali, že sú zdravé,
         majú zase hnačku. Prišla na ne až teraz, ktovie prečo tak pozde. Snáď preto, že užili menej
         jedovatej byliny, než tie druhé, čo boli zaraz ochoreli. Príznaky nie sú tak prudké, ako
         boli pri Otovi a Elektrike.
   </p>
   <p>
    Cestovanie týmito poľami je trochu nepohodlné. Zastavujeme sa podchvíľou; všetko pred
         čiarami, ktorých je tu mnoho. Prehrádzajú nám cestu; trankéry treba ustavične otvárať a
         zatvárať.
   </p>
   <p>
    O polpoludní sme vyšli na návršie, pod ním krásna vega. Ňou sa vinie v zákrutách veľmi
         zložitých krásna rieka, čo ide do Gallegos. Ibaže ona nejde rovno; berie sa veľkou zákrutou
         popod brehy k tomu hostincu, pri ktorom je pekný most, odkiaľ sa už spúšťa k Rio Gallegos,
         do mora.
   </p>
   <p>
    Na samom kraji veľkolepej vegy je podnik, veľký a kvetúci, súdiac dľa budov, ktoré sa až
         jagajú, natreté svetlou farbou, vo veselom slnci. Pekný je pohľad stadiaľto na tento kraj
         tak prívetivý, ktorý odpočíva v akomsi sviatočnom tichu. Na túto slávu spolu s nami sa díva
         pútnik, ktorý ustal, odložil palicu, lebo už ju nepotrebuje. Jeho púť sa skončila: odpočíva
         si tu na návrší v malej záhradôčke, urobenej zo šraniek, natretých tiež na bielo. Zaberá
         cele nepatrné miestko, sotva dakoľko štvoročných siah; on, ktorý v živote mal zeme na
         tisíce a tisíce hektárov. Dostačí mu úplne táto malá záhradôčka, ktorá je už jeho výlučne.
   </p>
   <p>
    Zišli sme na podnik, kde sme našli tiež mier a tichosť. Iba zo stajne čo sa čuje tiché
         rehotanie a fŕkanie koňa, sťaby sa nám prihováral, čujúc odrazu toľký dupot konských kopýt.
         Nazrel som, skadiaľ sa rehot ozýval, videl väzňa, priviazaného k žľabu. Obrátil sa rezko,
         aby mohol vidieť; uprel na mňa pohľad plný ohňa: nie nahnevaný, ale bodrý a bujarý. Je to
         krásny žrebec, ešte mladý, štíhlych údov, elastických, ľahkých pohybov. Je snáď pridlhý,
         možno viac, než by bolo treba, ale zas nemôže sa povedať, že by bol nesúmerný; je vzrastom
         primerane vysoký. Kôň už trochu anglickej krvi; má zošľachtiť krv patagónsku, dodajúc jej
         ceny štíhlosťou vzrastu a rýchlosťou v pohyboch.
   </p>
   <p>
    Vyšiel nám oproti pán správca podniku, ako vidno, zariadeného s prepychom. Pajta
         vydláždená doskami z tvrdého dreva; pri pajte stroj a celé zariadenie na striženie. Stroj
         sa upotrebuje i na iné práce. Svetlosť je tiež elektrická. Pri pajte je kôlňa, v nej krásne
         kočiare a vozíky; pri nich veľkolepé auto so sklami naokolo. Pred kaštieľom záhrada, okolo
         nej bujný živý plot vrbinový a rakyty, ktorý ju chráni od vetra. Je v nej všakového
         kvietia. Ale žiaľ, jeseň je tu: kvietie odkvitlo, počína vädnúť od spodných listov, Astry a
         georgíny sa vypínajú hrdo, sťa ohnivé gule, vo veľkej nádhere farieb a sviežosti. Ich sláva
         a sviežosť je už iba dozvuk, mihavý prelud minulej letnej krásy, kmit nádhery a krásy, ale
         bez vône a tepla.
   </p>
   <p>
    Pán správca pristal veľmi vďačne prijať na podnik Sejna, koníka dobrého a poslušného.
         Choroba ho skľúčila: tiež od jedovatej byliny, že sa ledva vlečie. Bolo nám ľúto zanechať
         ho tu, je veľmi súci pod sedlo, má cval veľmi lahodný a ľahký. Okrem choroby, čo ho
         schytila od zeliny, okrivel v ceste temer úplne. Kopytá budú mu primäkké, zodrali sa mu
         temer do živého. Ďalšej cesty by nevydržal, bárs hľadí chodiť po pažiti, bol by nám na
         ťarchu; zapríčinil by daromné meškanie, ak by sa mu nestalo, ako Elektrike. Ledva ide; keď
         postojí, ťažko sa mu rozkývať, priviesť do pohybu zmeravené údy. Šťastie, že ho môžeme tu
         nechať s dovolením pána správcu za dlhší čas, kým nebude zase môcť kráčať ako prvej.
   </p>
   <p>
    Jeho choroba bude dlhá, ale nie nebezpečná. Upomína trochu otlaky, ktoré nás dakedy
         dokaličia, hoci príčina oboch chorôb nachodí sa na protivnom póle. Kôň okrivie, lebo chodil
         bosý; človek okrivie, lebo chodil obutý, a to v obuvi tesnej. Odlúčili ho od tropilly a
         nešlo to ľahko. Len naveľa sa dal oddeliť. I on lipne za kamarátmi. Vyhnali sme ho zaraz na
         vegu, tam bola neďaleko tropilla podniku. Sejno, krivkajúc, pobral sa hneď k nej. Šťastie,
         že kone nie sú ako kury; neoboria sa ukrutne na cudzinca, ak sa im chce primiešať, ale ho
         prijmú priateľsky. Medzi nimi sejno zas nájde dobré kamarátstva, ozdravie na bujnej vege,
         ktorej mäkká pôda a bujná tráva bude ozajstným balzamom na jeho rozbolené nohy.
   </p>
   <p>
    Pokračovali sme v ceste zase len skromnou šedastou pampou, ktorá je trochu vyššia. Pekná
         rieka nám ostala vpravo, kryjúc sa za akýmisi brehy; medzi nimi jesú i kopce. Ona nás chce
         doprevádzať hodný kus cesty, ale iba zo strany. Nám by bolo zaujímavejšie, keby sme mohli
         ísť hneď na jej brehoch, ako keď sa cestuje napríklad Považím. Tam by nám bol Váh skoro
         ustavične pri ceste; cestovanie popri takej krásnej rieke je veselšie a pútavejšie,
         menovite keď má rozmanitosti, ak spoza kopcov vykukujú veže. Okolo tých zas utúlené dediny
         v zeleni sadov.
   </p>
   <p>
    V Patagónii dnes ešte nedá sa ani myslieť na také pohľady. Náš Váh má brehy pevné, pôdu
         hneď pri brehu tvrdú a spoľahlivú. Patagónske rieky tečú najradšej vegami; v povodniach ich
         môžu ľahko zaliať a zaniesť gliaňom. Pôda na vege nebola by pevná a bezpečná, v mokrom
         počasí premenila by sa cesta v močiare a trasoviská. Cesta tu radšej sa drží vyvýšenín; tie
         tiež sú nie cele spoľahlivé, keď namoknú, ale blata musí byť všade.
   </p>
   <p>
    Obedovali sme v ten deň na pampe, v závetrí, práve v úbočí, čo sa spúšťa na ohromnú
         vegu, kde sa hadí veľká rieka, držiac sa temer samého krajíčka nášho obzoru. Obedovali sme,
         čo nám nadelil pán hostinský z tichého hostinca a naukladal pekne do košiara. Bolo tam i
         vecí zriedkavých. Viem, že sú tam kdesi v nepremokavom papieri dve mladé kačice; sám gazda
         ich vyberal v hostinci z kŕdlika kačíc a dal spraviť na cestu. Ja kačice nerád studené,
         najmä keď bolo teľaciny veľmi pekný kúsok, temer celé stehno až do obličky, veľmi dobre
         pripravenej.
   </p>
   <p>
    Bol tam i pekný okrúhly syrec z Čubuta. Podobou a kôrou, trochu i ciframi, čo sú po nej,
         ponáša sa na chýrečnú brezniansku parenicu, chuťou a mastnotou azda sa tiež nezahanbí pred
         ňou. Mohol by sa ľahko pomýliť, kto ich je, tieto dva druhy syrcov; iba že čubutská
         bochnica nie je okrášlená tými šnúrami, urobenými z pareného syra, ako parenica. Tá čo do
         zovňajšku je ozajstné umelecké dielo; ctí majstra, ktorý ju vedel tak vykrášliť. Čo sa týče
         chuti, niekto by dal možno prednosť oštiepku z jarného syra, alebo práve z jesienky. No to
         sú vkusy, s ktorými sme vyrástli: viažu sa k jedlám, ktorým sme privykli od mala. Ak by mal
         označiť, prečo tá prednosť, povedal by, že nie vlastne pre lepšiu akosť alebo chuť, ale iba
         pre vôňu, vôňu svrčiny a salaša, v ktorého zadnej komore sa dymil na dyme zo svrčinového
         chvoja. Syr parenice vždy nájde ľudí, čo ho budú vedieť oceniť, menovite keď je z jesienky.
   </p>
   <p>
    Nadelil nám hodne i pýchy Gallega, výtečného bieleho chleba; obedovali sme teda zas na
         tejto pampe naozaj skvele. Nezabudol nám priložiť dakoľko fliaš zo svojej pivnice, ktorá je
         tiež veľmi dobre opatrená.
   </p>
   <p>
    Naša pampa spúšťa sa na vegu nie pomaly, ale strmou úbočou, tvoriac akoby schodík z toho
         priechodu, je on strmý, ten schodík z väčšej čiastky, ale na miestach sa trochu uľahuje.
         Ten schodík, keby sme hľadeli naň z vegy, vyzeral by máločo odchodnejšie od toho brala, čo
         nám je z ľavej strany, na ktorom zas sa prestiera pampa, vyššia od našej, jej možno
         podobná, možno bujnejšia a trávnatejšia.
   </p>
   <p>
    Medzitým treba i tu zoskakovať podchvíľou z vozíka, otvárať a zatvárať trankéry, ktorých
         je tu tiež vyše práva. Kampy sú rozparcelované na potrery. Tak sa zdá, že nie všade budú
         suchopárne, ako vyzerajú tu okolo cesty. Podniky sa ukazujú hustejšie, než kde inde; znak,
         že sú kampy výnosné a trávnaté a môže byť, že sa kampy využívajú primeranejšie, než na
         odľahlých miestach, rozdelené na menšie odseky kvôli lepšiemu využívaniu. Sú už tieto
         podniky pomerne staré; na nich idú roboty intenzívnejšie, zariadenie je dôkladnejšie, než
         na podnikoch odľahlých, čo sú pomerne nové ešte. Odseky tieto majú svoje mesiace, keď padnú
         pod pašu, aby sa dokonale využitkovali. Tieto podniky budú mať kampy tamhore nad bralom, čo
         nám je vľavo, kde sú letoviská statku, na ktorých bude statok i teraz. Ujde sa hádam i po
         kuse vegy, čo je vpravo od nás pod spúštkou.
   </p>
   <p>
    No ani naša pampa nemôže trvať večnosť. Pred nami sa ukázali vrchy, ktoré, rozložené
         reťazou, vyzerajú sťa nejaká opona. Tú bude prichodiť podvihnúť, alebo v nej hľadať
         trhlinu; snáď priesmyk, ak ho kde bude, aby sme sa mohli dostať za ňu. Tá opona sa bola
         ukázala dávnejšie, ale kto by si jej i všímal, trápil sa vecami, ktoré nás čakajú, keď je
         beztoho starosti dosť i s tými, ktoré nesieme. No teraz už sme sa jej hodne priblížili,
         rozoznávame i podrobnosti. Sú to vrchy divné: spretrhané a nerovné; paše na nich niet veľa,
         kde-tu sú fľaky chrastiny a kriakov. Často z chrastia trčia hrboly, miestami i múry
         žulovitých skál.
   </p>
   <p>
    Tu sa i cesta veľmi pokazila. Dosiaľ išla po rovine, sťa na stole: bola rovná, posiata
         jemným štrkom. Nebol by si našiel medzi ním skalky veľkosti orecha. Naším koňom neškodila,
         lebo boli podkované. Tropilla si vyberala miesta, kde bolo viacej trávy. Tu sme prišli na
         cele inú pôdu, mastnú akúsi a vlhkú; z nej, čo sa leskne akosi, trčia skaly, kde-tu i
         balvany, ale nie okrúhle, zvariakovité. Sú tu kamene strapaté, tvrdé, na hranách ostré ako
         nôž, akosi pórovité. Divná žula akási, miestami kremene. Onedlho začalo toho skália
         pribúdať; trčí ho toľko zo zeme, že prichodí medzi ním vyberať cestu, aby koleso nezavadilo
         o dajednu, kde by sa mohlo dodrúzgať ľahko. Ani kone sa nám nedržali, ako by sa boli mali
         držať. Ťahali veľmi dobre od Gallega, od samého rána totiž, no tu nám vypovedali službu
         akosi odrazu. Bolo vidno, že ustali, nemá sa od nich čo očakávať, aspoň nateraz. Boli sme
         práve pred tou oponou vrchov, keď sme museli zastať. Keko nahnal tropillu k čiare, ktorá tu
         šla krížom; kone, privyknuté na nás, i na spôsoby narábania s nimi, ustaté od cesty,
         skrotené dosť dobre chorobou, dali sa chytať cele ľahko. Spriahali sme pár z nových síl, čo
         neboli ešte pod chomútom. Keď sme vysadli, šlo to sem a tam, mykanie a cofkanie. No vžili
         sa chytro do novej úlohy, začali ťahať svorne a čestne, nakoľko im sily donášali. Tu sa nám
         vysvietila záhada opony, ktorej sme sa báli, že nám zaháji cestu. Pri boku jedného z vrchov
         našli sme priechod voľný a pohodlný, dosť širokú rozsadlinu medzi reťazou. Ňou sa tiahla
         cesta pohodlne. Priesmyk bol pohodlný, šiel niečo šikmo. Kým sme boli na pampe, nemohli sme
         zbadať tento široký a pohodlný prechod. No i cezeň bola dosť planá; samé to kamenie všade,
         čo trčí na každom kroku z čiernej tučnej zeme. Hľadeli sme vyhýbať, ako sa mohlo, zlým
         miestam. Tešili sme sa i tomuto prechodu hoc i nebol najlepší; tam z pampy sa nám bolo
         ukazovalo, sťaby nás tu čakal svet zabitý doskami.
   </p>
   <p>
    Nezaoberal som sa baníctvom, ani otázkami, čo súvisia s hľadaním kovov, už či ťažkých
         alebo ľahkých, bárs v Chiliach je ich málo, čo sa nezanášajú i týmito vecami; tam nevieš
         nikdy, kam stúpiš, či neurážaš nohou zlato alebo iný šľachetný kov. Na tomto mieste i mne,
         neumelému, natískala sa nasilu myšlienka, že sme sa dostali do akejsi Štiavnice, že by tu
         kdesi mal byť kov aký-taký. Nieto síce veľkých hôr toho útvaru ako v Štiavnici, alebo na
         Bociach, pôda sa neligoce proti slncu hlaťami a šupinami mačieho skla, alebo krásnymi,
         skvelými hlaťami krištáľu a kremeňa, ale predsa sa ti natíska tušenie, že toto tu nie je
         všedná pampa ako inde, že je to zem, ktorá síce nosí masku pampy, ale trochu nemotorne,
         ktorá jej ani nepristane najlepšie, pod ňou že sa môžu skrývať bohvieaké taje. Veď i
         Comodoro Rivadavia
    <sup>
     [
     <a class="footnote" href="#ftn.id2600459" name="id2600459">
      37
     </a>
     ]
    </sup>
    pod najobyčajnejšou takou maskou skrýval za veky žriedla petroleja. Tie sa
         otvorili znezrady pri kopaní cele obyčajnej studne. Neviem, či vyšetril kto tento kraj;
         isté je, že sa tu nikde neťažia kovy zo zeme, iba to zlato, čo sa vyťaží za vlnu a kožky,
         ako výsledok dochovávania statku. Zlato ide v hotovej minci, ale nie z útrob zeme, iba z
         jej kepeňa.
   </p>
   <p>
    Práve teraz je v prúde žatva, čo pripravila pampa toho roku. Dnes od rána dva-tri razy
         museli sme zastať v ceste, čakať, kým sa premleli veľké kŕdle škopcov a baranov, čo sa tiež
         poberajú do pošmúrnych domov pod Gallegom, na jatky a do ľadových komôr. Statok zdravý,
         tučný sťa hruda syra, bystrý a svižný sťa lasica. Pochodí z podnikov, čo sú v tomto okolí.
         Jatky sú nablízku; statok sa dostane do nich zdravý, neustatý, nevychudnutý; váha mu vyjde
         dobre, mäso bude dobrej akosti; nie div, že majiteľ bude mať pekný dôchodok. Máločo menší,
         než by bol, keby mal tu niekde otvorené bane na kovy.
   </p>
   <p>
    Pred večerom sme sa dostali do hostinca. Nie je ďaleko od tej opony, čo sme ju prešli
         pred večerom. Hostinec stojí na rovine, ale v úzadí má zase oponu. Zatvára celé úzadie
         skoro, tiahne sa oblúkom naokolo, nie ako tá prvej, priečnym smerom k rieke. Boli sme radi,
         že môžeme popriať aspoň odpočinku koňom, ktoré sú veľmi ustaté. Snáď by neškodilo, keby
         bolo dobrej čubutskej lucerny alebo ovsa, aby sa im pohodilo. Kto pracuje, zaslúži jesť;
         naše kone pracujú tuho, už či ťahajú, alebo nesú batožinu. Ani tie, čo bežia naprázdno,
         nezaháľajú. Chudá paša, čo je okolo tohoto hostinca iste im nevráti sily, stratené v ceste;
         nenahradí im, čo choroba vzala cestou z plesa.
   </p>
   <p>
    Hostinec stojí na veľmi príhodnom mieste, berúc do ohľadu obchod a jeho podmienky. Je na
         krížnych cestách, čo idú na všetky strany. Čo sa týka koní, ich pohodlia a potrieb, nie je
         na mieste výhodnom. Naokolo je smutná, chudobná Paflagónia; je tu akiste dôležitý uzol i
         všetkých patagónskych vetrov. Odnesú ti i čiapku, čo ju i tuho natiahneš na hlavu, ak ju
         odhora nepriviažeš šatkou; keby nepoodnášali trávu i prsť a nenechali pôdu sťa holohumnicu.
   </p>
   <p>
    Pán hostinský nemá sa tu veľmi čo sťažovať. Má ustavične hostí; tí by ho možno
         navštevovali, i keby nebol na mieste tak dobre vyvolenom, kvôli dobrej spoločnosti a ešte
         lepšej kuchyni. Hostinec je rozsiahly, potvrdzuje názorne starú, dobrú zásadu, že z vecí
         nepatrných vyrastajú veľké, ak majú dobrý základ, ako to vystihli veľmi dobre už dobrí
         latinskí autori.
   </p>
   <p>
    Tu sa vystavil najprv, ako vidíme, domec. Keď sa obchod dostal do behu, pristavilo sa k
         nemu zboku; pozdejšie, keď sa veľadil ešte lepšie, zas sa dostavilo čosi k počiatočnej
         budove. Potom už začalo sa nadstavovať, ako vyhľadávali okolnosti a potreby podujatia.
         Materiál na stavbu dochádzal akoby sám od seba. Miesto plôch zinkových na vonkajšiu
         futrovku veľmi dobre sa dá upotrebiť bľach z tých zatvorených nádob, v ktorých sa do kampa
         dováža petrolej. I roztoky na kúpele ovciam prichodia vo veľmi dobrých nádobách, nitovaných
         poriadne. Tak nádoby stačí roznitovať, duté plochy povystierať, robota cele snadná, a máme
         plochy bľachové veľmi dôkladné; obliečka na dome je veľmi dokonalá z takých plôch, bárs
         takto zvonku vyzerá trochu strakatá, temer ako šachovnica, lebo plochy sú nie veľké. Má
         taká obliečka na dome aj istý význam pre národného hospodára, ktorý by sa sem mohol tiež
         zatárať, ba i pre obchodníka, menovite obchodného cestujúceho, ktorý prikvitne tu i tu i do
         kampa, núkajúc svoj tovar; takí odborníci môžu na stenách domu odčítať pohodlne, koľko
         ktorého tovaru sa doviezlo na tieto strany, čo sa dodáva v takých nádobách.
   </p>
   <p>
    Miesto dosák dajú sa upotrebiť veľmi snadno kisne, v ktorých sa dováža tovar pre obchod
         a hostinec, čo sú tu spolu pod jedným krovom. Kisne treba len rozobrať trochu pečlivejšie,
         vyťahať klince z nich, ktoré ináč dajú sa zas upotrebiť, keď sa trochu vykujú na kameni
         alebo i na obuchu sekery. Zvonku to nevyzerá veľkolepé, ale zodpovedá svojmu určeniu.
   </p>
   <p>
    Dnuka sa nachodí dosť miesta na jedálne a hosťovské izby pre pocestných. Dom je
         vyriadený, ako svedčí, v ňom vyzerá všetko veľmi slušné; čo je hlavné, vládne v ňom veľká
         čistota a poriadok. Čo by mal kto povedať proti pôvodu a spôsobu stavby? Kuchyňa je dobrá,
         ale v druhom duchu, než v tichom dome v Gallegos. Zabieha trochu na nivy krásneho
         Španielska, prispôsobuje sa tamojšiemu vkusu. Spí sa tu veľmi dobre, pod týmto krovom,
         ktorý vlastne nie je jednotný, ale priflikovanie viacerých krovov. Spí sa, to sa vie, ešte
         lepšie, keď ten, čo pohodlne leží v posteli, môže načúvať, ako čľapoce dážď po bľachových
         plochách krovu a stien. Tu keď prší, rado šibe zboku po stenách. No ešte nenastali dažde,
         aby sme mohli užívať a oceňovať i tieto pôžitky čľapotania.
   </p>
   <p>
    Ráno, keď sme vošli do obchodu, čo je i šenkoveň spolu, teda istý druh verejnej
         miestnosti, našli sme gaučov, čo zavítali sem; ako vidno, včaššie vstali než my. Sú to tiež
         Dalmatínci, ktorých by veru sotva kto poznal, odkiaľ sú. Nasiakli cele pampou a razia
         naďaleko jej ovzduším. Tej noci prenocovali na pampe, pri čriede, čo tiež ženú do Gallegos
         na jatky. Oblečení sú pre každý možný prípad, dôkladne totiž: majú dobré nepremokavé čižmy
         a kožené kabáty. Takýto kočovný spôsob života budú viesť ešte zo dva mesiace, kým sa
         nezatvoria roboty na jatkách. Ani oni sami neboli by sa nazdali len pred pár rokmi, že dnes
         ráno budú v tomto osamelom hostinci na druhom kraji sveta. My zas neboli by sme sa nazdali,
         že sa tu zídeme hneď z rána s krajanmi. Je tu i ovčiar zo susedného podniku; mal čosi hneď
         z rána pohľadávať v tomto odseku kampa. Je to dlháň sivých očí a svetlých vlasov, dľa
         prízvuku nepatrí medzi Latinov, bude Angličan, alebo skôr Škót. Týchto hostí z rozdielnych
         končín sveta obsluhuje náš pán hostinský vždy veselý, bodrý a zhovorčivý, ktorý pochodí z
         krásneho Španielska, slncom vyhrievaného, za ktorým jeho panej je ešte vždy clivo.
   </p>
   <p>
    Ovčiar vyletel ani strela z obchodu, dvoma-troma skokmi. Bol pozrel náhodou cez oblok;
         zazrel, čo sa mu nijako nevidelo. Kôň sa mu odviazal z priečky a pobral sa bez opýtania na
         kerenciu i s riadom. Škót skočil na prvého koňa, čo videl na priečke osedlaného. Bol to kôň
         Kekov; letí oblúkom, že zaskočí ubehlíka. A naozaj o chvíľu sa vrátil ubehlík cele pokojne,
         vedený za ohlávku, iba čo sa odtrhlo kus liace. Po nej iste stúpal na úteku, tuším sa i
         potkol dakoľko ráz na ňu. Možno práve pre tú liacu sa mu nevydaril útek; pôsobila v tom
         páde temer ako putko.
   </p>
   <p>
    V cieni hostinca sme vyrozumeli, ako je tento dom dobre zaopatrený drvami na zimu. Je tu
         dosť hodne žŕdok a rohov, lát, ba i trámov okresaných čo z väčšieho, rovných, ako to len
         vystane od roble: všetko materiál, pripravený na budúce stavby. Drevo a stavebný materiál,
         pravda, v surovom stave dodáva hostincu a dováža zďaleka, i to tiež bezplatne, sama rieka.
   </p>
   <p>
    Tá je tu hneď neďaleko za samým briežkom, ako už jej obyčaj, ukrytá i tu. Nedala sa nám
         vidieť z cesty, bárs nás včera celý deň sprevádzala, počnúc od podniku, kde sme nechali
         Sejna, až po tento hostinec. Tu za briežkom má práve brod vychýrený na široko-ďaleko; dá sa
         prejsť dosť pohodlne i v časoch odmäkov. Má brehy plytké a pevné, hĺbka rieky je pomerne
         menšia než inde. Ľahko nahliadnuť, že tento hostinec má veľkú výhodu, že je na prechode tak
         dôležitom cez rieku: premávka je tu dosť živá celý rok. Ak sa jazdci pri brodení zmočia,
         dobre im padne zohriať sa v kuchyni hostinca a osušiť háby. Tú výhodu, žiaľ, majú len tí,
         čo prichodia z tamtej strany. Kto sa pohne stadiaľto na brod, musí už len ostať v mokrých
         háboch, kým nepríde pod krov daktorého podniku, kde môže nájsť trochu ohňa.
   </p>
   <p>
    Keď sú povodne a rieka vlečie všeličo, pán hostinský v také časy sedáva pri vodách
         Gallega, číha z brehu, čo nesú tie vody, vyťahujúc lacom, čo sa mu môže zísť: drva na ohrev
         a okur, pre potrebu kuchyne, čo mu môže trvať od roka do roka. Medzi drevami sa nájdu
         kde-tu kusy a vývraty, z ktorých môžu vystať trámiky, rohy a latky: všetko veci na stavbu
         krovu na nových budovách.
   </p>
   <p>
    Pohli sme sa hneď zrána z pohostinného domu, kde nám bolo veľmi dobre, ale kde tiež
         nemohli sme ostať. Človeku nikde nemôže byť dobre natoľko, aby si nemohol predkladať, že mu
         kde inde môže byť lepšie. Ostáva mu teda jediná a večná starosť poberať a unúvať sa
         hľadaním toho lepšieho.
   </p>
   <p>
    Prichodilo nám ísť priesmykom, čo bol medzi bralom, ktoré ide akosi popri rieke, a z
         druhej strany tým, čo nás včera popoludní doprevádzalo z ľavej strany a i teraz nám ostáva
         naľavo. Prešli sme nepatrný jarček, ktorý sa poberá k blízkej rieke, čo je nižšie. Tu sme
         natrafili na kus poľa, ktoré sa belie kosťami. Sú po ňom rozhádzané, ale i v hustých
         skupinách; pochodia z čriedy volov. Táto črieda tu padla pred desiatimi rokmi, keď bola
         zima veľmi tuhá, navialo neobyčajne mnoho snehu i po nižných kampoch. Ako vidíme, i tento
         statok, keď ho zašla bieda, nebezpečie začalo hroziť, zhrčil sa pred smrťou dovedna a padol
         tu celým kŕdľom. Či ho zviedol pud sebaochrany takto do hŕby, či nevládnosť nedala
         jednotlivcom utiahnuť sa do samoty pred smrťou, ako bol kedysi vysvetľoval Cardenas, tu už
         sa nedá ľahko rozhodnúť.
   </p>
   <p>
    Rovinu, čo sa tu začala otvárať pred nami a tiahne sa zas boh sám vie do ktorých končín,
         sme nechali: nemali sme na nej čo robiť. Obrátili sme sa naľavo, kde je dolina, vlastne
         trhlina v brale, čo nám je z tej strany a doprevádzalo nás až na toto miesto. Nie je chôdza
         najlepšia, zvlášte tu spočiatku. Je strmina dosť veľká, lebo tu sa bok začína dvíhať prudko
         dovrchu. Ale nám neostáva ako rušať, stúpať nahor, ak máme prísť na vysokú pampu, čomu —
         tak sa aspoň ukazuje — nemôžeme vyhnúť, ak chceme prísť, kde sme si prísť zaumienili.
         Ostatne vieme, po vysokej pampe necestuje sa najhoršie, keď vieš chodníky. Táto pampa je
         zaujímavá; je práve nad bralom, ktoré sme včera temer celý deň mali naľavo.
   </p>
   <p>
    Trhlina, ktorou sme sa pobrali, tu vyššie sa rozšírila trochu lepšie; kniha roztvorila
         naširšie svoje listy, našli sme sa v kampe temer otvorenom, ak nie cele, aspoň natoľko, že
         máme na všetky strany dosť hodne rozhľadu. Kampy sú tu pekné, bohaté na pašu i na vodu;
         ležia akoby v zátiší, majúc naokolo vrchy, čo ich ochraňujú od vetrov. Dostali sme sa dosť
         skoro k staviskám pekným a dobre držaným, ku ktorému prináležia tieto bohaté zeme.
   </p>
   <p>
    I od podniku cesta skoro bez prestania stúpa dohora. Na mnohých miestach prichodí
         otvárať a zatvárať trankéry, za nimi nové pašienky. Všetko sú to už kampy letné. V nich je
         veľmi živo a veselo. Všetok statok, čo má podnik, je práve v nich. Prešli sme odseky, kde
         sa pasú škopce, oddelené už od oviec v tejto bujnej tráve. Trávia tu posledné dni života,
         čakajúc deň, keď ich prídu zajať a poženú v dolinu do Gallegos. Ako sa blížime, tak sa
         duria, utekajú pred nami v kŕdlikoch, prevracajúc sa trochu a držiac nohy hodne naširoko od
         tučnoty. Vystupovanie neprestalo, ani keď domy podniku zanikli dávno za návrším.
   </p>
   <p>
    Dostali sme sa my pri tomto vystupovaní už na značnú výšku. Z plesa hore Bajadou sa
         vystupuje odrazu, tu vystupovanie nie je prudké, ale trvá dlho. Výška tejto pampy je snáď
         značnejšia, než vysokej pampy nad Bajadou. Námaha sa nám tu zdala menšia, lebo je
         rozdelená. Za strminami — veď i tuná ich bolo dakoľko, bárs nie tak prudkých — nasledujú i
         rovinky, neraz i kúsky, čo idú v dolinu. Ale cesta sa zase akoby spamätá, pripomenie si
         cieľ, kam jej patrí vyjsť, a začne sa znovu driapať dohora, hoci i nie dorovna, ale najviac
         bokom, aby to nevyzeralo tak nepohodlné a ťažké.
   </p>
   <p>
    V tejto výške sa nám zablyšťala odrazu lagúna z jednej kotliny, medzi ploskými brehy.
         Voda sa do nej zlieva iste z úbočí; vystačí, hľa, na celé leto, bárs na ňu pripeká slnce a
         statok ju strebe celé leto. Ničoho tu nechybí: ani trávy, ani vody. Krmu je tu toľko, že
         ani nepoznať, že by ho bol statok trovil cez celé leto. Bohužiaľ, vyzerá tak teraz, koncom
         leta. Ale ako bude vyzerať v zime, o mesiac alebo dva! Prídu prvé dažde, sloty a v týchto
         výšavách hneď s prvými pŕškami začnú prechodiť chumelice. Statok nebude mať stánia ani
         bezpečnosti, bude ho prichodiť zohnať do nižších kampov. Tieto krásne pašienky ostanú
         zahájené celú zimu pod snehom, aby si odpočinuli a zúrodnili sa pre nastávajúce leto.
         Statok za ten čas musia pritúliť dolné kampy, hoc snáď i viac, než aby sa mu mohlo ujsť
         napásť sa do chuti ako v týchto letných. No v zime statok musí sa uspokojiť i s menej, i
         trochu hlady mrieť. Zato nebude nič, ak ho zima zastihne vytučený a zdravý.
   </p>
   <p>
    Tieto kampy mali by sme považovať v istom ohľade ako cmitery statku: miesto, kde
         odpočíva v pokoji mnohá nádej, ktorá tu bola pochovaná a vzišlo z nej sklamanie; tu boli
         tiež pochované i preludy, mnohý pochybený výpočet. Boli ony kedysi v rukách našich ľudí,
         usilovných, snaživých Dalmatíncov, ktorí ich našli nevyužívané a zriadili si v nich skromné
         podniky. Neskúsení prišli o všetko, čo vložili do podniku, lebo hneď v prvú zimu sa im zle
         povodilo. Statok nevydržal zimu a vyhynul temer do nohy. Práve v ten rok bola zima tuhá,
         škody sa stali i v kampoch nižných, ako sme prvej videli, kde padla hneď črieda rožného
         statku pre sneh, ktorého bolo mnoho napadlo. Niektorí sa radšej zaraz vzdali tejto roboty,
         dali sa na iné podujatia, nechceli nakladať na klamlivé obchody. Iní sa nedali odstrašiť,
         kúpili znovu statku a usadili ho v kampoch, ale zase len nemali šťastia; v nasledujúcom
         roku zas im zavialo snehom polia a zničilo statok. Také straty ich znechutili a prinútili
         ich vypratať sa z nebezpečných miest. Nevyplnila sa im ani tá stará skúsenosť, na ktorú sa
         priveľmi spúšťali, že z desiatich zím je jedna veľmi zlá, ostatné obstojné a daktoré veľmi
         dobré. V týchto vysokých polohách dostávali sa im zimy rad-radom zlé a tuhé.
   </p>
   <p>
    Po takom naučení zľakli sa, oželeli všetko a odhodili sa vôbec od toho nebezpečného
         obchodu. Ich kampy dnes majú majitelia nižných kampov, držia v nich statok cez leto, kde sa
         popráva a tučí; nižné kampy nechávajú na zimovisko. Následkom toho rozdelenia môžu udržať
         statku mnoho koľko ho len stačí prezimovať. Výtečné letné kampy ho popravia a natučia
         chytro; dajú mu sily, aby mohol vydržať pôst, ak by ho i zašiel náhodou v zime. I tu sa
         vyplnilo to z Evanjelia, že dalo sa zas len tomu, kto má; kto nemá, odňalo sa mu i to, čo
         mal.
   </p>
   <p>
    Ostatne beh sveta je taký, že sa koleso zdaru a úspechu krúti; šťastie je premenlivé a
         nestále; ani v dielach obchodných nie je zas všetko iba šťastie a slepá náhoda, neraz je
         rozmysel a rozvaha, čo zasahuje do behu diela a určuje mu dráhy. Kto sa chce niečoho chytať
         a mať úspech, musí dielo rozvážiť a nadobúdať skúsenosti. Chyba sa stane ľahko pre malú
         neobozretnosť a stojí groš.
   </p>
   <p>
    Pestovanie statku v otvorených kampoch je umenie, ktoré si treba osvojiť učením a
         bedlivým pozorovaním, dlhou prácou; záleží medziiným v oceňovaní poľa a jeho polohy, na
         známosti o povetrnosti toho kraja, kde sa má založiť taký podnik. V tých veciach majú dobré
         ako a spoľahlivý úsudok len tí, čo okolo statku robia neprestajne, vystihnú mu vlastnosti,
         nedostatky a potreby. Majiteľ musí si dozerať sám, stopovať beh času, bedliť menovite v
         zime, čo sa robí, zakročiť bez meškania, cieľuprimerane a rozhodne. Vidíme, že najlepšie
         prekvitajú podniky, kde sám majiteľ bedlí a pracuje. V šteklivých dielach darmo sa spúšťať
         na cudzí svet, čo pracuje z povinnosti a bez zvláštneho záujmu.
   </p>
   <p>
    V týchto rozhovoroch a úvahách sme dosiahli, ani nevediac ako, vrcholu vo vystupovaní.
         Neostávalo nám, ako sa spúšťať pomaly dolu vrchom. Najvyšší bod tejto cesty znamená na
         tomto mieste rozvodie medzi oceánmi a spolu hraničnú čiaru medzi Argentínou a Chiliami. Ani
         sme nezbadali, ako sme zas vstúpili na územie Chíl po dvoch mesiacoch, ktoré sme strávili v
         susednej veľkej republike. Medzníkov tu nevidno, aspoň nie sú pri ceste.
   </p>
   <p>
    Ostatne tu nie sme na hradskej, ani len na vicinálnej ceste, ale iba na súkromnej, čo
         urobili podniky medzi sebou. Cestovatelia, čo idú zďaleka, ba až hen z druhých krajín, ako
         my napríklad, prechodia tadiaľto málokedy; volia si cesty, čo sú viac navštevované.
         Najhoršie, že i tá cesta, taká, či taká, stratila sa nám akosi, sami nevieme ako; ostali
         sme na pampe odrazu bez cesty a chodníka, bez akéhokoľvek znaku, kadiaľ sa pustiť, na ktorú
         stranu sa obrátiť. Vyzeralo to tak akosi, ako tam v Colyle, ibaže tam sme boli predsa na
         ceste, bárs chybnej. Neskúsený ostane v takých pádoch stratený, nadíde ho úzkosť pred
         neznámymi vecami. Pampa je záhadná, keď nieto v nej cesty ani chodníka. Málokde nájdeš v
         nej predmet alebo bod, podľa ktorého sa môžeš vyznať, kde si. Všetko je jednaké akosi,
         všetko neznáme a záhadné.
   </p>
   <p>
    Neviem, ako by sme si boli poradili, keby nie gazda. Ale ten, na šťastie, alebo pozná
         každý kútik, alebo má akúsi tajnú geografiu v hlave, ktorú vie v takej núdzi upotrebovať,
         snáď všeobecné znaky a smery, ktorých vie, ako sa má držať. Na pampe nevidno ničoho, čím by
         sa mohol vyznať a spravovať. Obzor je široký, šedastý, jednotvárny. Kopec sa podobá kopcu;
         nemá ani jeden individuálnosť, zvláštnych útvarov, ničoho, čo by sa odrážalo zvláštne od
         svojho okolia, od všeobecnej jednotvárnosti. Je to miesto súce, aby si zablúdil, túlal sa
         do úmoru, kým by si prišiel na dáku cestu. No on sa len poobzeral trochu a pohol sa jedným
         smerom, rovno po pampe. Prišli sme najprv na akési koľaje, tie boli už hustejšie a
         zrejmejšie; došli sme zas o krátky čas na cestu dosť vychodenú. Tou sme sa pobrali trochu
         veselšie. Boli sme istí, že nejdeme naverímboha po patagónskej pampe.
   </p>
   <p>
    Novou cestou prišli sme dosť skoro k studniam, ktoré sa rozložili radom v jednej
         úžľabine. Z nich vyviera čistá studená voda, okolo nich oázička živozelenej trávy. Zastali
         sme, lebo je poludnie, pritiahnutí pekným miestom, povzbudení prázdnymi puškami
         konzervovými a fľašami, čo tam boli rozhádzané, že je to miesto súce, aby sme na ňom
         odbavili, čo urobili aj iní pred nami, dľa rozhádzaných predmetov. Obedovali sme tu zase v
         božej prírode, pod čistým modrým nebom, v sviatočnom tichu pampy. Tichosť prerušil iba tu i
         tu šum krídel divého holuba. Na tomto mieste ich bolo akosi mnoho; ktovie, čo ich sem
         pritiahlo. Sú to holúbky malé, lietajú bystro, prevracajúc sa zboka nabok vo vzduchu. Slnce
         pripekalo tuho, deň bol horúci a bez vetra, že sa lístok nehýbal. Príroda nám pri tomto
         obede poskytla tieto výhody a krásy, sťaby si bola umienila nechať nám na tento obed
         rozpomienku jasnú a milú, aby nebola kalená ani jednou nepríjemnou podrobnosťou. A skutočne
         rozpomienka ostala živá a príjemná. Bol to náš ostatný obed v priateľskom kruhu pod šírym
         nebom. Bohužiaľ, naša cesta chýlila sa ku koncu. Po nej čaká nás zase život všedný, s
         obyčajnými dennými starosťami.
   </p>
   <p>
    Obed zas bol veľmi dobrý a veselý. V košíku ostalo ešte kúsok teľaciny, syra čubutského
         asi pol syrnice a dobrého chleba z Gallegos. Mal som vari spomenúť najsamprv tie dve pečené
         kačice, čo nesieme z Gallega, ktoré bol dal gazda upiecť v tichom hostinci.
   </p>
   <p>
    Ja som už len ostal pri tej teľacine, ktorá bola veľmi dobrá. Pečená hydina nie je moje
         obľúbené jedlo; snáď preto, že sa jej vída primnoho na týchto stranách, že zovšednela, ba
         skôr sa prijedla sťa Izraelu prepelice na púšti. Hydina, keď je studená, je mnohým už
         vonkoncom proti chuti. Iba snáď pečená morka studená tvorí výnimku.
   </p>
   <p>
    Zato Keko siahol za kačicami v nepremokavom papieri; človek je taký, že keď má všetkého,
         čo mu treba, túži za niečím lepším. Teľaciny nám mohlo byť dosť všetkým; pečená kačka bola
         temer zbytočnosť pri tej druhej pečienke; v studenom stave práve bola viac prepych a
         vrtoch. Málokde sa nosí na stôl studená, aspoň nikde, kde ju jedia často; najviac rovno z
         pekáča ide na stôl a pred pečienkou známa ryzkaša s pečeňou a inými drobkami. V tom ohľade
         len zriedka bolo badať výnimky, že by sa ryzkaša bola doniesla za pečienkou. Zdá sa, že
         všade považovali to jedlo za záživné a dobré, dávali mu miesto nie na konci obeda, keď je
         plná škola žiakov; donesené pred pečienkou je akoby hlásateľom veci, čo budú nasledovať
         pokynom, aby si urobil každý svoj rozpočet pri braní na tanier, koľko čoho treba klásť.
         Husacina studená vída sa už častejšie, napríklad v niektorých viniciach, kde sa ide tu i tu
         do tých chodieb, čo idú hlboko dovrchu, v ktorých sú rad radom sudy, myslím postavené dľa
         ročníkov, kde je v lete chladno a v zime teplo, kde si je nežiaľ posedieť už či v zime,
         alebo v lete. Okolo Martina do Nového roku sa nosieva studená husacina na tie miesta, kde
         zreje vínko, keď ho idú koštovať, či sa mu dobre vodí a nejde naň plieseň. Pri tej
         povinnosti vincúrom je husacina, hoci i studená, na veľkej pomoci a polahode. Ale konečne
         Kekovi tiež sa nedá zazlievať, že rád práve to, čo druhí neradi; chce si pochutiť na tom,
         čo mu chutí — každý je pánom svojej vôličky a tiež i chuti. Vykrútil jednu z tých papierov,
         v ktorých bola zababušená, všetko papiere nepremokavé, nové a čisté, a nožom, čo mal i on
         za pásom, kdesi pri samej chrbtovej kosti urobil rez na prsiach, kde mäso pri hydine býva
         obyčajne v hrubšej vrstve.
   </p>
   <p>
    „Mater ti taká a taká!…“ vykríkol veľmi rozhorčený. Vlastne na tvári sa mu ukázal výraz
         hnusenia nad čímsi, „Čo ten mamľas tu zapakoval kadečo. Chcel mať azda koho za blázna,
         alebo on bol zbláznený!“
   </p>
   <p>
    Držal ju na mastných papieroch, a tvár mu bola skrivená od hnusenia. A nevyzerala naozaj
         veľmi váblivá. Hlava jej bola odkväcnutá nadol a celembá sa sem a tam; telo tiež, ako
         vidno, je mäkké a ohybné, nieto na ňom tej tuhosti a chrumkavej kožtičky, ktorá sa láme a
         puká, keď je kačka vypečená, ako svedčí.
   </p>
   <p>
    Na reze, čo šiel dolu prsami, ukázalo sa mäso, červené, ba i malé červené rubínčeky sa
         zaleskli na slnci. Vôbec bolo vidno, že je mäso cele surové. Kačica nevidela ani zďaleka,
         nerečiem ražňa, slávnostného a trochu obradného, ale ani len skromného pekáča, čo sa môže
         vložiť do rúry sporáka, keď chceme čo upiecť napochytre a bez zvláštnych úmyslov.
   </p>
   <p>
    Keko vymotal i druhú kačicu z papierov; tá bola máločo odchodnejšia od prvej.
   </p>
   <p>
    Ani jedna z kačíc nebola pečená, ale kožka im bola obškvŕknutá, ba trochu prihorená. Nie
         div, že sme boli sklamaní pri tom pohľade, i ustrnutí podajedni; u Keka bolo spravodlivého
         hnevu a rozhorčenia. On bol hotový vziať túto nehodu z najhoršej strany, že majiteľ tichého
         hostinca urobil si nechutný žart s nami, že nás mal jednoducho za bláznov; ako by bol mohol
         ináč zapakovať surové kačice do toľkých papierov a priložiť ich k našej merinde!
   </p>
   <p>
    Druhí, čo majiteľa poznajú trochu lepšie, i jeho pečlivosť a rozšafnosť, ktorej sa nikdy
         nespúšťa, nedajú sa strhnúť Kekom na také predpokladanie, ktoré by bolo veľmi na ujmu i
         majiteľovi i jeho hostincu. Mohlo by i krivdiť človeku, ktorý sa nikdy neuchýlil od cesty
         pravej, čo mu vymeral záujem jeho obchodu; tí skôr myslia, že sa stala mýlka, alebo skôr
         nedorozumenie. A mýlka sa môže stať ľahko v náhlosti a nepozornosti.
   </p>
   <p>
    Merinda sa pripravovala zavčerom večer, neskoro, pred samým odchodom, ktorý tiež sa stal
         akosi predčasne, deň prvej, než sa predpokladalo. Za rána merindu poukladali už hotovú do
         košíka. Obsluha hostinca mala plné ruky práce okolo večere, ktorú bolo nosiť na stôl; po
         večeri sa zas ponáhľala čím skôr umyť riad a ísť na odpočinok. Pán hostinský iste zahovoril
         sa kdesi a zabudol nazrieť do rúry a pekáča, čo sa v ňom pečie alebo nepečie. Sluha, čo
         pakoval merindu, zapakoval kačice bezmyšlienkovite, ako ich našiel; nazdal sa hádam, že ich
         chceme niesť surové a očistené, že ich budeme piecť hádam na pampe. Alebo vo večernom šere,
         v kuchyni trochu tmavej, mohol sa celkom ľahko pomýliť a mať ich za upečené. Videli sme i
         sami, že im je koža obškvŕknutá, ba prihorená na miestach; v šere ľahko sa pomýliť, že je
         upečená.
   </p>
   <p>
    To obškvŕknutie má tiež svoje príčiny a čiastočne i ospravedlnenie. Vieme, že kačice,
         husi ba aj hydina má na koži okrem peria a páperia i akési vlásky. Ošklbať ju z peria, ba i
         z páperia nie je ťažko, menovite, keď dobre obaríš takú hus alebo kačicu vriacou vodou. No
         tie vlásky nedajú sa vyšklbať tak ľahko, treba ich vyťahovať takrečeno po jednom. Robota
         zdĺhavá a babravá, ktorá sa robí v rodinách, kde sa nehľadí na robotu a ustávanie, len aby
         sa pečienka vydarila, ako svedčí. Ale je to babračka veľká; zdá sa byť tých vlasov tým
         viacej, čím je hydina mladšia a menej vytučená. Dobre vykŕmená hus napríklad bude ich mať
         veľmi málo. Ostatne i to je len zdanie a klam nazerania. Na vykŕmenej ich je toľko ako na
         chudej, iba že keď je hus tučná, vlásky sú ďalej jeden od druhého: vankúš sadla, čo je pod
         kožou, vypučí ju, akoby natiahne, vlasy padnú ďalej jeden od druhého, zdajú sa byť omnoho
         redšie. I na tučnej tvári človeka zdá sa byť brada akoby preriedená.
   </p>
   <p>
    Kde sa kuchárstvo vedie ako obchod alebo bežné remeslo a nie ako domáce umenie, pri
         ktorom sa nehľadí na ustávanie a robotu, keď ide o zdar a dokonalosť v pripravovaní jedál,
         kde sa nehľadí odhajduchovať robotu nakrátko a kadejako, hoc pritom jedlo i tratí na dobrej
         chuti: v tichom hostinci, treba už to vyzradiť, ako i na iných miestach, kde sa berie a
         pestuje iba ako remeslo, to zdĺhavé a babravé šklbanie si tiež obľahčili. Vyhli mu tým, že
         kačice už očistené a ošklbané poobracali nad plameňom, ale zas treba doložiť: nad plameňom
         čistého liehu. Ten poopekal kožku, vypálil vlásky, že obškvŕkli a kožka sa trochu
         začervenala. Keďže bol lieh čistý, mäso nenačmudlo ničím, neutrpelo pritom škody. Ba po tom
         obháraní zatuhlo trochu, začalo vyzerať nie cele nepodobné pečenej kačke.
   </p>
   <p>
    Aké premeny sa ukážu na mäse pri takom obháraní, môže vidieť a presvedčiť sa, kto chce,
         veľmi ľahko a náhľadne, kto by sa chcel unúvať v zime okolo Kračúna, ba i na fašiangy,
         napríklad na brehy Zdychavky. Tam cez celú zimu, menovite v niektoré dni v týždni za rána,
         keď ledva počalo brieždiť, ozýva sa tu z jedného, tu druhého konca mesta veľmi úpenlivý
         kvikot kŕmnikov, sprvu veľmi mocný, no zaraz slabší a slabší, až vyznie v chrapot a
         posledný ston, ktorý v tých prípadnostiach nedá dlho čakať na seba. Sú to zvuky veľmi známe
         na tých stranách, i časté, no čujnejšieho spáča vyburcujú predsa z raňajšieho spania. My
         sme nemohli odolať tomu volaniu o pomoc, a bárs bolo ešte privčas, skákali sme z postele a
         obliekali sa čím chytrejšie. Kým sme prišli na miesto, kde bolo to kvičanie, našli sme pána
         mäsiara a či skôr tovariša s bielou zásterou, ktorej bol jeden rožtek zabodnutý za pás, aby
         neprekážala taká zásterka v robote. A bola robota tuhá, že vyhrnul rukávy biele ako sneh
         vyše lakťa; vzdor mrazu mu nebolo zima. Obrábal kŕmnika, vyvaleného na boku: tu rukou,
         trhajúc mu štetiny čo sú lepšie tam na chrbtovine; tu ich oškrabuje nožom po bokoch a
         stehnách, šustnúc lecikedy vriacej vody zo šechtára. Vybielil ho a vyčistil o krátky čas,
         že sa až skvel, iba ak mal čierne záplaty po sebe, ostali i na koži čierne fľaky.
   </p>
   <p>
    No pán majster nebol ani takto spokojný. Tu i tu ostala štetina, i viac štetín, vzdor
         čisteniu a obáraniu ostali vlásky, čo odporujú nožu i škrabadlu. Ani vriaca voda im
         neurobila ničoho. Okolo rypáka sú vrásky, z ktorých nie je ľahko vytrhať štetiny, dnu v
         ušiach tiež ich je hodne, ale sa nájdu roztratené i po slobodných plochách, kde sa nôž iba
         vozí po mäkkej opľasnutej mase, v ktorú sa premenil kŕmnik a ktorá je kydavá.
   </p>
   <p>
    Pán majster takého brava ako rozliateho a opľasnutého vyvalil na rebrík; pod konce mu
         podvaľkal súdočky alebo prázdne kisne, aby bol v povetrí. Pod rebrík rozložil pol šúpy
         slamy, dlhej žitnej, a zapálil ju. Slama vzblčala, jej červená žiara odrážala sa tuho v
         šere, ktoré ešte vládlo od snehu naokolo. Osvietili sa na chvíľku domy, ba i dvory a všetky
         kúty na Radku. To bola chvíľa významná; taká žiara sa ukázala pri potoku na mnohých
         miestach v tie určité dni sťa plamene obetné. V nich aspoň na chvíľku vyskočili okolité
         domy zo šera, ožiarené na červeno, ktoré sme si dobre zachovali. Zvestovali nám, kde sa
         budú dnes nadievať hurky, kde ich budú variť v kaši, čo je žobrácka kaša. Hoc žobrácka,
         neopovrhnú ňou ani tí, čo sú nie práve žobráci. Mamóky ju delia štedre, kto sa o ňu
         zaujíma, bárs na krupárov i zašomrali, najviac pre jablká a orechy.
   </p>
   <p>
    Kŕmnika na tom rebríku poobracali na všetky strany, aby obškvŕklo, čo bolo na ňom srsti
         a štetín. Kde plameň nepristúpil, ako svedčí, tam sám pán majster prešiel zblízka s
         otiepkom horiacej slamy. A potom už začali črpkať po čiernom kŕmniku studenú vodu. Pod
         plameňom a tou vodou veľmi studenou brav stuhol, nadul sa, vpľasnuté boky sa vyduli,
         stehná, ktoré prvej celembali, ustreli sa, každé na svoju stranu. Bolo radosť pozerať na
         majstra, ako ho čistí nožom a zvlášte struhadlom oberučným, škrabe, a kde bol vyriadený,
         ostávala kožka pekná, červená a lesklá, skoro ako na žemličke dobre vypečenej. Poučné bolo
         stopovať, ako už majster, keď ho očistil a umyl, začal ho zaraz na tom rebríku rozberať na
         kusy. Rezy boli pekné, okrúhle; viedli ta, kde viesť mali, cez slaninu a mäso, stuhnuté a
         krásne, ružovej farby. Tak oddelil hlavu s trasľavým podhrudím, šunky a boky, že na rebríku
         neostali už len pôlty slaniny, rozostreté bielym zrnitým sadlom dohora.
   </p>
   <p>
    Zvonku vyzera kŕmnik, ak bol dobre obhorený, sťaby bol pečený. Kto by pozrel naň zbežne,
         alebo na mrkaní, ľahko by sa oklamal, že je pečený. Tak sa nebodaj oklamal i sluha, čo
         pakoval našu merindu. Kačice obhorené vzal za upečené a zapakoval ich do nepremokavého
         papiera.
   </p>
   <p>
    Vypili sme i to víno, čo nám bolo ostalo z Gallega; zamysleli sme sa poniektorí, hádam
         si i predložili otázku, ak nie nahlas, teda aspoň v mysli, kedy a či vôbec ešte kedy budeme
         takto spolu. Či sa kedy vyberieme zas na cestu, ktorá sa vyrovná, alebo aspoň bude podobná
         tejto. Nuž urobilo sa ich dakoľko, no rozpomienka na tento obed ostala nám všetkým v
         pamäti.
   </p>
   <p>
    Ďalšia naša cesta bola vlastne len spúšťanie sa nadol od pohraničnej čiary, cestou dosť
         dobrou. Šťastie, že išla nadol: naše kone počali sa vyčerpávať. V tropille, ktorá bola
         temer celá chorá, nebolo veľkého výberu. Teraz tiež máme záprah, ktorému sa pred dakoľkými
         dňami iste nesnívalo, že nás bude ťahať v taligách od hranice domov. Ostatne i to ťahanie
         bolo len očistom. Taligy idú samy od seba, lebo je v dolinu; išli by chytrejšie bez otázky,
         keby nemali koní pred sebou. Ale nám i to dostačí. Zbytok škodí v každej veci, a letieť v
         dolinu, ako by taligy chceli, tiež by nebolo na osoh.
   </p>
   <p>
    Pred samým večerom, keď sme vyšli spoza jednej zákruty, zazreli sme hostinec, do ktorého
         sme si boli umienili dôjsť na nocľah. Keď sme boli len neďaleko, museli sme prejsť potok,
         ktorý je hlboko sťa v malej doline. V hostinci nás prijali radostne. Nám sa videlo, akoby
         sme už boli doma. Pán hostinský je starý, dobrý priateľ ešte z Dalmácie.
   </p>
   <p>
    Bolo dobre, že sme tu, i pre naše kone. Dostali sa do potrera, ktorý by zaslúžilo
         označiť ako intravilán. Tráva je v ňom do kolien, hustá a mäkká; nie ostrá tráva pampy, ale
         ako hocikde u nás na lúkach. Čo to za zeme tuná: úrodné a bez kamenia; hojnosť vôd a výhoda
         ešte väčšia, že je kraj v zátiší. Tu už sejú ovos a viku; darí sa dobre a dáva veľkú úrodu.
         Čo sa zasadí, všetko dobre rastie; zemiaky sú nadiv a sypké, kapusta má hlavy ohromné a
         ťažké. Voda by sa dala narážať ľahko na polia, len ju usporiadať trochu a pripraviť zem na
         polievanie. Dalo by sa tu i roľníčiť, a nie bez osohu.
   </p>
   <p>
    Dosiaľ na také premeny a novoty tu nikto nemyslel. Načo by sa bolo trápiť a namáhať, keď
         sa kampy môžu využívať ľahšie a pohodlnejšie, dávajú dôchodok temer ako polia obrábané? Tu
         sa už pestujú ovce druhov jemných; nachodia na niektorých podnikoch školky baranov jemnej
         srsti, ktoré dávajú veľký osoh. Majitelia hľadia poprávať svoje stádo, aby bolo vlny lepšej
         a hojnejšej, aby statok bol veľký a súci na mäso. Neľutujú platiť veľké peniaze za barany
         jemnej srsti.
   </p>
   <p>
    Roľníctva sa neprevádza, ani sa nebude prevádzať ešte, aspoň kým sa pomery trochu
         nezmenia. Museli by byť najprv premávkové prostriedky lacnejšie a pohodlnejšie;
         obyvateľstvo muselo by byť prinútené hľadať pramene výživy, kde ich dosiaľ nehľadalo, totiž
         v zemi. Tá doba ešte nenastala, ani nenastane tak chytro; obyvateľstvo má na iných stranách
         dobré zárobky, môže vydávať veľké peniaze za plodiny a potravné články, ktoré by mohlo
         pestovať doma lacnejšie a výhodnejšie. Ešte nemohlo nahliadnuť, že zem je vlastne
         bohatstvo; práca okolo nej je podmienka zdravia a sily. Činnosť v iných oboroch sa mu
         vypláca veľmi dobre a dáva dostatok na vyžitie.
   </p>
   <p>
    Podniky, čo sú tu naokolo až k moru, patria iste k najstarším v Patagónii. Ich majitelia
         boli vlastne, čo uviedli do tohto kraja pestovanie statku; oni boli, čo preukázali názorne,
         že statok je veľmi bohatý prameň blahobytu, ba bohatstva. Stálo ich ohromné peniaze a ešte
         viac práce a úsilia, kým svoje podniky doviedli na výšku, na ktorej sa dnes nachádzajú.
         Každá práca a námaha zasluhuje odmeny a uznania, ich príklad zasluhuje zas nasledovania. Je
         slušné a spravodlivé, aby užívali v pokoji ovocie svojej práce, ktorou prospeli sebe a
         prospeli i pospolitosti. Tí, čo na nich šomrú a vytýkajú im bohatstvo, mali by pamätať, že
         tí jednotlivci kliesnili cestu civilizácii, dali zemi cenu, ktorej nemala, otvorili mohutný
         prameň blahobytu celému kraju. Deliť zeme na malé gazdovstvá sa iste budú, keď budú na to
         podmienky a chuť do obrábania. No ešte mnoho zeme v blízkosti mesta čaká na obrábanie.
         Patagónia má i iné bohatstvá, nielen pašienky, čo čakajú nevyužité; treba ich len hľadať,
         vedieť vynájsť a využiť, ako majitelia podnikov vynašli a využívajú bohatstvo pašienkov. Na
         hľadanie nových ciest treba talentu, húževnatosti a vytrvalosti. Kto vloží do hľadania celú
         silu ducha a energie, ten iste i dosiahne úspechu.
   </p>
   <p>
    Pán hostinský má i kúsok zeme pri dome a obrába ho ako môže. Má ešte stoh lanského sena,
         vlastne ovsenej slamy napohotove, ak by prišla tuhá zima. Minulej zimy sa jej minulo veľmi
         málo; zima bola teplá, snehu bolo málo. Okrem kráv drží kŕmniky; nasadil i zemiakov a
         burgyne, ktorá tu rastie ohromná. Má celé kŕdle kuriat, lepších druhov, nie čiernych
         katalánskych. Naša večera bola tiež vlastne oslava kuraciny, ktorá prišla na stôl
         pripravená na všetky možné spôsoby. Málokedy sme jedli kuracinu takú chutnú a dobrú. Večera
         bola taká, že i tí, čo sa dnes na obede sklamali a rozhorčili pre tie kačice, utíšili sa a
         nahradili, čo im na obede zlyhalo. Nuž cítili sme sa ako doma.
   </p>
   <p>
    I kone sa mali dobre na týchto požehnaných Dolniakoch. Vypočinuli si a napásli sa
         konečne do chuti. Pri raňajkách nás zarazilo, že okrem baby nám predložili domáceho chleba
         veľmi chutného a s ním masla. Zarazilo nás, že to nebolo maslo z Dánska, čo dochodí v
         puškách dobre nitovaných, ktoré je také obľúbené v Patagónii, ale maslo čerstvé od domácich
         kráv, myslím, v ten istý deň zobraté. Spomenúť zaslúžilo i túto nepatrnú vec, aby sme
         vedeli, že maslo by mohli dávať i domáce kravy, maslo dosť dobrej akosti, iste lepšie než
         to dánske.
   </p>
   <p>
    Cestovali sme veľmi dobre týmto krajom úrodným a bohatým, ktorý azda pre to bohatstvo
         zdá sa byť veľmi krásny. Všade sa otvárajú pred očami rozsiahle polia najkrajších
         pašienkov, na nich stáda bujného statku všetko už druhov lepších, dobre pestovaných.
   </p>
   <p>
    Predpoludním sme prešli popred iný hostinec, kde sme sa ohlásili len z povinnosti, viac
         aby sme pozdravili domácich. Poberali sme sa zas napred. Onedlho nás ovial vetrík, nasýtený
         slanými parami. Ľudia narodení na brehoch mora vydýchli tu, odľahlo im, sťaby boli prišli
         do svojej dediny. Zdalo sa im, že sú vo vyhnanstve, cítili sa opustení a nešťastní, keď
         nemali pred očima mora, alebo vôbec väčšej vody, ktorá by sa naň ponášala.
   </p>
   <p>
    Keď sme vystúpili na návršie, predstavil sa nám záliv, akoby bol more sám pre seba:
         siaha až na druhú stranu obzoru. Na druhom brehu jeho, kdesi v diaľke, sedia domce akéhosi
         podniku. A je i ono podnik, ba že nie na dochovávanie statku, ale na obsluhu pocestných.
         Náš hostinec „Cabeza de mar“.
   </p>
   <p>
    Prišli sme zase, idúc naokolo a vždy skoro novou cestou, na staré chodníky: k hostincu,
         z ktorého sme sa pred dvoma mesiacmi boli vybrali pred večerom na cestu po patagónskych
         zemiach.
   </p>
   <p>
    V Cabeza de mar sme sa zastavili kvôli obedu a vari viac kvôli telefónu. Mohli sme sa
         dohovoriť s Punta Arenas, dozvedieť sa, čo tam majú nového. Keď sme ukojili hlad a trochu i
         zvedavosť, dali sme sa zaraz do cesty. Kone sme prepriahli, ako sa práve dalo. Bolo zjavné,
         že je už čas, aby sme boli doma. Kone boli utrmácané a nevládne. Mnoho ich chorelo i teraz.
         Možno i častá premena paše im zaškodila. Cesta v tom stave, ťahanie bárs nepatrných talíg
         bola im už námaha priveľká. Od nevládnosti a čosi aj od horúčavy potili sa tuho, hádzali sa
         na každú vodu, na ktorú natrafili.
   </p>
   <p>
    Jedovatá tráva a jej účinok doprevadili nás až do domu. Z nej pochodia všetky tieto
         choroby, čo nám obťažili spiatočnú cestu. Ale madrina vždy ešte zaberá veselo, s
         pritúlenými ušima k hlave hlava trochu napred, cvendžiac tým svojím spiezovčekom. Jeho
         hlasom obodruje zmalátnelé hoviadka; poťahuje ich akoby za sebou, aby nezaostávali, ale
         vytrvali. I sám Petiso sa nakazil naostatok od choroby. Schytila ho tuho, že znáša viac než
         ktorý druhý kôň. Nehľadá nových ciest a kratších chodníkov, drží sa tuho tropilly, akiste
         rád, že môže vydržať s druhými a nemusí zaviaznuť na pampe.
   </p>
   <p>
    Opisovať ešte cestu? Bola by vari zbytočná robota; bolo by vyratovanie vecí a
         prekladanie zdola nahor, ako sme ich raz boli poukladali. Naša matička-zem je tá istá, ako
         bola pred dvoma mesiacmi; je takrečeno vždy tá istá, iba čo v jar má iné háby než v zime,
         háby skvelé z kvietia a trávy. V jeseni sa obsýpa ovocím a keď ide odpočívať v zime, zahalí
         sa v biely čistý plášť. Vzdor premene šatstva je vždy tá istá: mladá, bujará, mocná. Kŕmi
         na ňadrách ohromnú pätoru, čo pýta a vystíha jesť a jesť. Ona túli k sebe všetku tú háveď,
         nikoho neodkopne. Je ešte vždy mladá, ako bola za otca Adama, a ostane mladá, mocná a
         bujará, i keď sa my minieme.
   </p>
   <p>
    Nuž i ona sa mení, ale sa premeny u nej nedejú od mesiaca do mesiaca, ani od roka do
         roka. Prichádzajú na ňu, ale od jednej k druhej náš vek nevystačí, aby sme ich mohli
         zaznačiť a stopovať. Náš vek je okamih, zem je v porovnaní s ním večnosť.
   </p>
   <p>
    Ostala tá istá, odkedy sme tadiaľto prešli: nič sa nepremenila od tých čias. Vŕšky,
         údolia, hôrky vyhorené, lagúny — všetko je na mieste. Bude v našich očiach vždy tá istá,
         nepremenená, kým budeme môcť na ňu pozerať: máme čas vymeraný krátko; žijeme, ostarneme,
         umierame, a ona vždy mladá, bujará. Keď slnce z jari zahreje, oblečie sa znova do svojho
         rúcha, ozdobí sa kvietím; v jeseni nás obdarí žatvou a čerstvým ovocím, na ktoré sme
         odkázaní. Žijeme a chováme sa z jej darov, bárs sa chvastáme, že žijeme z našich mozoľov a
         námah. Nevšímame si divov, čo nám pred oči stavia, lebo sme na ne privykli a zdajú sa nám
         prirodzenou vecou.
   </p>
   <p>
    Dovliekli sme sa horko-ťažko na Rio Seco. Tropillu sme nechali v trávnatých potreroch.
         Do mesta sme sa vrátili, každý vozík o jednom koni. V jednom bol Oto, v druhom Bepa.
         Vrátili sme sa skromne, bez hluku a búchania, práve ako sme sa boli pohli. Stalo sa nám,
         ako tým, čo prešli púť života: na svet prídu nahí a nahí sa zas navrátia po jej vykonaní.
         Prišli sme potichučky, s jedným koníkom vo vozíku, ako sme sa boli vybrali pred dvoma
         mesiacmi. No bol predsa len rozdiel, a na ten sme nezabudli, že Bepa zaujala akosi sama od
         seba, sama nevediac ako, miesto Elektriky. Tá ostala na pampe Anaike.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2599956" name="ftn.id2599956">
        36
       </a>
       ]
      </sup>
      <span class="emphasis">
       <em>
        Cabeza de mar
       </em>
      </span>
      (špan.) — Hlava mora
     </p>
    </div>
    <div class="footnote">
     <p>
      <sup>
       [
       <a class="para" href="#id2600459" name="ftn.id2600459">
        37
       </a>
       ]
      </sup>
      <span class="emphasis">
       <em>
        Comodoro Rivadavia
       </em>
      </span>
      (špan.) — veliteľ flotily, starší
               admirál
     </p>
    </div>
   </div>
  </div>
 </body>
</html>
