<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504722">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vošiel som do malej dedinky, ktorá dodnes volá sa Topoľany. Aspoň občania ju tak dodnes
      volajú, vzdor tomu, že ju pred nedávnom prekrstili páni na
    <span class="emphasis">
     <em>
      Topolán.
     </em>
    </span>
    ,Konečne to
    <span class="emphasis">
     <em>
      a,
     </em>
    </span>
    či je dlhé, či je krátke,‘ mysleli si páni od slávnej
      stolice, ,nepremení dedinu; je to i tak jeden čert.‘ A je to naozaj jedno: Topoľany zostanú
      Topoľanmi až na veky.
   </p>
   <p>
    Vošiel som, ako hovorím, do dedinky: bolo skutočne treba do nej
    <span class="emphasis">
     <em>
      vchodiť.
     </em>
    </span>
    Ako dvor ohradený je zo všetkých strán plotom a stavaniami,
      tak za našou dedinkou dvíhali sa vrchy, zaodeté tmavou zeleňou hôr; len vrcholce ich boli holé
      ako plešina na starcovej hlave. Keby vrchy neboli nechali medzi sebou tesnú dolinku, ktorou v
      hadovitých okľukách predieral sa bystrý potok a popri ňom cesta biela, prachom pokrytá: nebol
      by si mohol do dedinky ani vkročiť. Dolinka len na mieste, kde ležali Topoľany, rozšírila sa v
      útulnú kotlinu; svahy vrchov tiež neboli tak príkre pri dedine, akiste preto, aby občania
      mohli si na nich trochu pôdy ujať a založiť role.
   </p>
   <p>
    Dedina — ako dedina. Dlhá ulica, po oboch bokoch biele domky so záhradkami; dolu ňou tečie
      potok — akiste aby mlynár mohol mlieť a — všetko! No ešte spomeniem topole, ktoré po brehoch
      potoka pekne sa vynímali — snáď od nich dostala dedina svoje meno.
   </p>
   <p>
    Sotva som zišiel k domu pána richtára, videl som, ako sa sem zháňa národ.
   </p>
   <p>
    „Čo to za vzbura vo vašej dedine? Vari chcete richtára zhodiť?“ oslovil som ženičku, čo
      neďaleko stála.
   </p>
   <p>
    Ženička ma obzrela s tým výrazom, ako domáci pán obzerá dákeho pobehaja.
   </p>
   <p>
    „Vy ste nie z našej dediny — preto si myslíte, že to len tak richtára zhodiť. Zhodíme ho:
      bude rád; nebude mať ustávania.“
   </p>
   <p>
    „A prečo ste sa tak zbehli pred jeho dom?“
   </p>
   <p>
    „Ideme ovce merať.“
   </p>
   <p>
    Čo to znamená ,ovce merať‘, bál som sa jej spýtať. Bola by ma ešte vysmiala alebo sa
      nahnevala. Načo sa jej budem spytovať: aj tak mi to vysvetlí sám pán richtár.
   </p>
   <p>
    Richtár v Topoľanoch bol mi krstným otcom. Hoci som sa narodil v meste a môj otec bol
      ,írečitý mešťan‘, predsa vstúpil s topolianskym richtárom (sedliakom!) do kmotrovstva. Aby ste
      ho preto neodsúdili, pripomínam, že znali sa od dávnych rokov. Známosť sa ohrievala, vyvinula
      sa v priateľstvo. Ani pri tom nezostalo. Priateľstvo pri mojom krste zapečatili kmotrovstvom.
      Nuž považovali sme sa za rodinu. Keď bol u nás jarmok, prišiel krstný otec, pozdejšie richtár,
      i so svojou ženou a zložili sa u nás. Moja mať navarila ktovieakých jedál: kmotrovstvo sa
      utužovalo. Keď zas bola v Topoľanoch hostina, celý náš dom sa premáhal u nich koláčmi a
      všetkým, čo poskytnú dedinská kuchyňa a krčma. A keďže krstní rodičia nemali detí, vypýtali si
      vše mňa na leto. Nejedno leto som tam strávil — najkrajšie dni svojho života…
   </p>
   <p>
    No každý pobyt v Topoľanoch mal pre mňa i chuderku moju mater nemilé dozvuky. Krstná mať
      chovala ma tak, že, vrátiac sa domov, musel som týždeň i dva žiť na apatekárovej kuchyni. A tá
      býva drahá!
   </p>
   <p>
    Tak sa roky míňali, detské roky sa stratili ako hmla. Otec chcel mať zo mňa ,pána‘, mať
      kňaza: dali ma do škôl. Keď som domov na prázdniny zavítal, ťahal som sa do Topolian ku
      krstnému otcovi. My sme nemali ani také kone, ani voly — a ja som tak rád pásaval! No
      božechráň rodičom dačo o tom nadštrknúť. Mať ma raz preto obkríkla:
   </p>
   <p>
    „Ty si už študent,“ chodil som do druhej latinskej. „Ty nemôžeš sa tu s dedinskými chlapci
      vodiť a kone pásť. Tuto — máš knihy, uč sa!“
   </p>
   <p>
    Zostal som takým spôsobom doma a skončením vakácií hybaj nazad do školy. Krstného otca som
      skoro štyri roky nevidel — no nezabudol som naň. Po skončení piatej triedy ukázal som otcovi
      svoje vysvedčenie — musel som mu každý polrok poslať vysvedčenie — i potešil sa. Bolo v ňom
      päť eminentes;
    <sup>
     [
     <a class="footnote" href="#ftn.id2507179" name="id2507179">
      1
     </a>
     ]
    </sup>
    u mňa nevídaní hostia. Pochválil ma, potľapkal po pleci. Bol tak uveličený, že mi
      rozkázal, abych si dačo od neho pýtal. Videl som mu na tvári, že čo chcem, hneď dostanem od
      neho. Mať, neborká, nechcela byť horšou, tiež mi sľúbila akúkoľvek žiadosť splniť.
   </p>
   <p>
    „Dobre,“ začal som pristupovať k veci. „Najprv si od vás budem čosi žiadať a potom od vás,
      mamo. Len či sa nenahneváte?“
   </p>
   <p>
    „Syn môj,“ hovoril otec, „ja ti splním žiadosť, ak len budem môcť. Mať, ja myslím, tiež
      bude držať slovo. Ak nebudeš žiadať niečo zlého — ale študent, a aby žiadal niečo zlého!“
   </p>
   <p>
    Zapálil som sa až po uši. Po jazyku mi blúdila nezmyselná žiadosť — ale bál som sa ju
      vysloviť. Otec ma posmeľoval:
   </p>
   <p>
    „No, neboj sa, len sa do toho!“
   </p>
   <p>
    Pozrel som mu ešte raz do tváre. Usmievala sa na mňa s radosťou a rodičovským blahom.
      Siahol som rukou do bočného vrecka kabáta a vytiahol čosi.
   </p>
   <p>
    „Čo to tam máš?“
   </p>
   <p>
    Otvorím mu ruku, ležala na nej cigarka. Obyčajná, dlhá — s odrezaným koncom.
   </p>
   <p>
    „Ty už fajčíš — ty už fajčíš?“ divil sa otec.
   </p>
   <p>
    Mať, neborká, zalomila rukami.
   </p>
   <p>
    „Dovolíte, abych si pred vami?…“
   </p>
   <p>
    „A keď ti zakážem: nebudeš?“
   </p>
   <p>
    Ja som mu neodpovedal; nechcel som mu ani vzdorovať, ani tak zrejme hneď v prvý deň luhať.
   </p>
   <p>
    „Viem ja, syn môj, že si vlani poza humná fajčieval, a to ma mrzí. Nešťastie sa môže
      prihodiť, a potom — nie je ani zdravé. Ale už som ti sľúbil — nechže ti bude po vôli.“
   </p>
   <p>
    Voľky-nevoľky musel som si pred jeho očima zapáliť. Líca mali sa mi chytiť plameňom od
      hanby. Pustil som z cigarky pár dymov — zahodil som ju. Nechutila mi ako vlani tá za humny…
      Nikdy takejto planej cigarky, dym z nej je horký ako blen!
   </p>
   <p>
    Otec vyčítal mi z tváre, čo sa vo mne deje.
   </p>
   <p>
    „Vidíš, keby si si bol dačo iného žiadal — mohol si mať! Fajčiť — čože fajčiť; to budeš
      môcť len potom, keď si budeš vedieť sám na tabak zarobiť. Z toho, čo ti ja posielam, na tabak
      veru nedôjde. Ak sa naučíš, musíš sa potom odúčať, a to ide potom už ťažko: alebo zo zábavy a
      z jedenia si utrhnúť. Nuž nie je to ešte tebe!“
   </p>
   <p>
    Vypočúval som dlhú reč otcovu — nepresvedčil ma o škodlivosti fajčenia. Keby ma bol nútil
      fajčiť, skôr by bol snáď došiel cieľa. No uprel som svoj zrak na mater. Mal som k nej veľkú
      prosbu.
   </p>
   <p>
    „No, len povedz, syn môj; ale slovo, aby to bolo i k Bohu, i k svetu.“
   </p>
   <p>
    „Mamo, prosím vás, pusťte ma do Topolian!“
   </p>
   <p>
    Moja žiadosť ich zarmútila. Matka mi hladila dlaňou hlavu — nemilá situácia! Vlasy som mal
      vprostriedku rozdelené a spustené do čela: najnovšia móda na našom gymnáziu! A mať to nevedela
      pochopiť, tú krásu, čo väzela v tom účese. Vyhrnula mi vlasy dohora. Potom pozrela mi do očú a
      povedala:
   </p>
   <p>
    „Doma sa ti už nepáči? Ani si sa neohrial, a už sa tiahneš do cudzieho domu. Akokoľvek je:
      je to predsa len cudzí dom, čo sú ti hneď krstnými rodičmi.“
   </p>
   <p>
    Tak druhý deň ráno kráčal som do Topolian. Rodičia mi na srdce položili, že o tri dni sa
      vrátim, že v Topoľanoch nebudem pásť ani voly, ani kone. Tak ma vypravili po udelení mnohej
      rady a požehnania, akoby sa bral za sklený vrch a drevenú skalu do sedemdesiatej siedmej
      krajiny.
   </p>
   <p>
    Tak, hľa, našiel som sa v Topoľanoch pred domom richtárovým, ktorý mal ma za tri dni
      chovať ako princa. V okamžení vletel som do dvora a popod stenu dupal rovno do izby. Bol som
      istý, že krstného otca hodne prekvapím: možno, ma ani nepozná. Len aby mu nebol dakto pošepol,
      že kto ide k nemu…
   </p>
   <p>
    Ako bandita vpálil som do izby — akoby bol z duba spadol. Chcel som zvolať: ,Krstný ňaňo!‘
      No nemožno. S obnaženou hlavou som stál; slova som nevedel povedať. Oči mi po izbe blúdili — v
      hlave začalo sa mi akomak rozvídňať. Na laviciach som videl sedieť chlapov. Všetci mali
      klobúky na hlavách. Krstný otec sedel za vrchstolom pri okne a ani sa nehol. Pochopil som
      všetko. Je richtárom, uňho radia sa boženíci
    <sup>
     [
     <a class="footnote" href="#ftn.id2507386" name="id2507386">
      2
     </a>
     ]
    </sup>
    o obecných veciach, krstný otec má teda aj inú robotu, nielen so mnou sa maznať…
      Hanbil som sa.
   </p>
   <p>
    Nebolo lepšie doma ostať? Tu ešte netušia, kto som; obrátim a stratím sa. Pravá noha sa mi
      trhla, obrátil som sa nevdojak ku dverám, chytil som sa kľučky: zaskočila mi cestu krstná mať.
   </p>
   <p>
    „Ach, kto by ho bol čakal!“ vykríkla. „Vitaj u nás, môj milý syn radostný!“
   </p>
   <p>
    Nestačil som sa s ňou ani zvítať, keď prišiel k nám starý. Obrátil sa k boženíkom a
      doložil:
   </p>
   <p>
    „To je môj krstný — aký pán z neho! Vitajte, vitajte!“ Podal mi svoju širokú dlaň, stisol
      moje kostnaté prsty, až sa mi hviezdy cez povalu zablysli. „Čože vás sem donieslo? Či len tak
      ste — no, sadnite si!“
   </p>
   <p>
    Takejto privítanky som sa nenazdal. Víta ma ako celkom cudzieho, neznámeho, s tou
      vážnosťou, ktorej každý sedliak privykne, keď k úradu príde. A k tomu vyká… Hanbil som sa pred
      sebou a boženíkmi, akoby som bol dáky zločin spáchal. Pocítil som trpkosť polovičatého
      položenia, keď človeka vytrhnú zo zdravej rodnej pôdy, a nevedia presadiť do druhej. Áno,
      vytrhli ma z tejto zeme, ničia korene, ustrihujú — vysotia ma zo svojho kruhu, od teplého krbu
      a hodia do víru života, ktorý sa volá ,postupovaním do vyššieho stavu‘.
   </p>
   <p>
    Krstná mať sa zahanbila. Želela nad tým, že sa prv pozabudla.
   </p>
   <p>
    „Ach, človek na starosť — ako dieťa, ako dieťa! Ani mu nedvojím — pánovi! Bože, bože, keď
      som ho pri krste svätom odriekala, kto by mu to bol prorokoval! Nehnevajte sa, že som vám
      nedala úctu. Človek na starosť…“
   </p>
   <p>
    „Veru, stará, komu česť, tomu česť. Nám je krstným — ale úcta pred každým.“
   </p>
   <p>
    „Krstný ňaňo, nechajte ju! Ak mi nebudete hneď a hneď tykať, ja utečiem. Ja sa tu hanbím.“
   </p>
   <p>
    „No, keď si sám žiadaš — ale my ti musíme dať úctu. Kto ťa bude vážiť, ak nie krstní
      rodičia! Nuž, stará, nože dačo… Postaraj sa!“
   </p>
   <p>
    Krstná mať stratila sa drobnými krokmi v kuchyni, a ja zostal som v izbe s ním a
      boženíkmi.
   </p>
   <p>
    „Vidíte, slávny úrad, toho som odriekal pri krste svätom. Nedávno sa tu ešte s chlapci
      bavil, a už aký pán!“
   </p>
   <p>
    Boženíci, ktorých krstný otec slávnym úradom tituloval, poskladali s nevôľou klobúky. Ináč
      nejavili ku mne veľkú úctu. Niektorému z nich poletoval i hrdý úsmev vôkol úst: znali môjho
      otca i mňa od malička.
   </p>
   <p>
    Necítil som sa voľno pri nich. Rád vidím krstného otca, ale vtedy som sa naň vskutku
      hneval. Keby ma nebol tak vyvyšoval, ,slávny úrad‘ nebol by sa ozrel o mňa. Takto ma dôkladne
      prehliadli. Sklopil som oči a zapálil sa až po uši. Asi dvadsatoro očí zabodlo sa do mojich
      obnosených čižiem, najmä do tých vykrivených opätkov. Neušli ani nohavice, ošúchané, lesklé,
      na spodku obrúsené. Neušiel ani ten klobúk, neborák kloptavý, bez stužky. Zdvihnem oko,
      stretlo sa s očami všetkých. A všetky ako sa posmievali! V každom som vyčítal: ,Páni takto
      nechodia…!‘
   </p>
   <p>
    Kam sa hodiť, kam utiecť pred týmito pohľadmi?
   </p>
   <p>
    Skočil som za krstnou materou do kuchyne.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507179" name="ftn.id2507179">
        1
       </a>
       ]
      </sup>
      <span class="emphasis">
       <em>
        eminentes
       </em>
      </span>
      (z lat.) — výborní, vynikajúci; tu najlepšie
          známky
     </p>
    </div>
    <div class="footnote">
     <p>
      <sup>
       [
       <a class="para" href="#id2507386" name="ftn.id2507386">
        2
       </a>
       ]
      </sup>
      <span class="emphasis">
       <em>
        boženík
       </em>
      </span>
      — úradná, prísažná osoba, richtárov pomocník
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523207">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po obede poberal som sa po boku hostiteľa svojho z dediny. Cesta, vlastne chodník viedol
      nás úložitým bokom, pokrytým rozkvitnutou ďatelinou. Bok prechádzal voľne v mohutný vrch,
      tvoriac akoby prvý stupeň na jeho podstavci. Nad poľom ďateliny zelenala sa hora. Klobúky sme
      držali v ruke, tvár sme si nestačili utierať. Slnko oprelo sa nám do chrbta; hrialo celou
      silou. Nohy ochabovali, často bolo treba postáť a vydýchnuť si. Nielen vydýchnuť, dobre padlo
      obzrieť sa i na prekonanú cestu. Chodníkom kráča dlhý rad žien, pekne vyobliekaných, akoby šli
      do chrámu. Medzi ženy vplietli sa i deti, väčšie-menšie, koľko ich len v Topoľanoch máš.
      Bezprostredne za nami vliekol sa ,slávny úrad‘, medzi ním a ženami medzera, ako to úcta k
      úradu vyžaduje. Veru divný to obraz: ten chodník akoby bol živý. Divná miešanina tvárí. Tam
      červená, plná, usmievavá — tam zvraštená s tenkými perami a ostrou bradou. No každá bez
      rozdielu je zhovorčivá. Nesú v rukách šechtár, do ktorého sa dojeva; deti zas krčahy,
      vykrášlené tulipánmi od výmyslu sveta. Zdá sa ti, že celé Topoľany kráčajú za svojím richtárom
      do dákej inej krajiny, ako Izraelskí za svojím Mojžišom. Notáriuš, idúci hneď za nami, nesie
      pod pazuchou zošity: obecné lajstre. Za remencom klobúka má zastrčenú ceruzku; zastrúhal ju
      iste tešlicou,
    <sup>
     [
     <a class="footnote" href="#ftn.id2523254" name="id2523254">
      3
     </a>
     ]
    </sup>
    je dohruba zastrúhaná — k tomu hrubá, silná, celkom taká, akou tesári po brvnách
      trahujú. Nuž hľa, v jeho rukách obyčajná by sa hneď a hneď zlomila.
   </p>
   <p>
    Len keby to slnce nepražilo! I príroda je ako zahluchlá. Nič sa nehýbe, všetko mlčí.
      Ďatelina schúlila svoje listy a zakryla pred lúčmi svoju sýtu zeleň, vystaviac im šedivé ruby.
      Zdalo sa mi, že šaty vážia na mne centy, v čižmách že mám olovo. Nohy sa mi podlamovali.
   </p>
   <p>
    „Si už ustal — povedal som ti.“
   </p>
   <p>
    „Nie, nie,“ zahriakol som krstného otca. „Neustal som, ani neustanem.“
   </p>
   <p>
    „Poznať to na tebe: ledva sa vlečieš. Zhoď ten kaput — daj ho sem!“
   </p>
   <p>
    Musel som kepeň zložiť; krstný otec mi ho odňal a podhodil mladému boženíkovi, ktorý ho
      zložil do chumáča a pritisol pod pazuchu. Bolo mi hneď voľnejšie.
   </p>
   <p>
    „Najtiaž nám dôjsť do chládku: tam bude snadnejšie. Už len musíš pretrpieť, keď si chcel
      ísť, musíš ustať.“
   </p>
   <p>
    „Pôjdem, čo kolenačky. Salaš vidieť — to tak ľahko nevidím.“
   </p>
   <p>
    „Čo jest na tom vidieť? Búda ako búda, v nej valasi, kotly, nádoby, ovce, psi — to je
      všetko. Škoda preto sa ustávať — a to dve hodiny!“
   </p>
   <p>
    „Vy chodievate často na salaš?“
   </p>
   <p>
    „Ja musím. Každý týždeň aspoň raz. Musím na salaš dozerať. Ach, moc ustávania, a to nič po
      nič. Iba čo Pán Boh odplatí. Moc mám na hlave: či sú ovce všetky, koľko soli zvýšilo, či sú
      košiare preložené, či bača má dobrý mincier,
    <sup>
     [
     <a class="footnote" href="#ftn.id2523333" name="id2523333">
      4
     </a>
     ]
    </sup>
    či dobre váži, či sú oštiepky dobré, či sa hora šanuje, či sa smrečky nezotínajú —
      človek má plnú hlavu starosti. A ak by len jeden týždeň nebol, už by bolo zle.“
   </p>
   <p>
    „Preto nemáte už čo vidieť na ňom, že tak často ta chodíte. Ale ja — ja som ešte nikdy
      nebol na salaši.“
   </p>
   <p>
    „No, veď uvidíš, ako je tam — uvidíš.“
   </p>
   <p>
    Krstný otec kráčal pokojne ďalej. Mne nedal salaš pokoja. Chcel som sa všetko dozvedieť za
      horúca. Mnoho otázok sa mi núkalo; nevedel som, ktorou počať. Najlepšie od kraja!
   </p>
   <p>
    „Čie sú to ovce na salaši?“
   </p>
   <p>
    „Čie?“ podivil sa on. „Obecné. Každý gazda ich má päť, šesť, desať, dvadsať — ako ktorý sa
      vládze.“
   </p>
   <p>
    „To sú nie obecné — patria gazdom.“
   </p>
   <p>
    „Trochu gazdom, trochu nie. Kým sú doma, v ovčiarni — sú gazdove. Robí si s nimi, čo chce.
      Ak mu daktorá vyhynie, to je jeho škoda. Keď ich dá na salaš, v deň Žofie — už nie sú jeho,
      ale obecné. Ak by daktorá zhynula, že by ju vlk potrhal, alebo ak by sa zabehla, obec nahradí
      škodu gazdovi. Keby sa vyzvedelo, že som ja nedozeral, ako svedčí, ťahali by mňa.“
   </p>
   <p>
    „Hm, to je pre gazdu dobre. Osoh z oviec má čistý, a škodu má obec.“
   </p>
   <p>
    „A akú? Tá obec sme my, gazdovia. Toho roku ja dám náhrady šesť grajciarov, a na rok,
      možno, mne dajú stonásobne, ak mi ovca vyhynie. Mňa tie tri groše nezabijú, a tomu, čo
      škoduje, veru dobre padne náhrada. A obec má i osoh zo salaša. Trus zostane jej.“
   </p>
   <p>
    „A vy ho zo salaša zvážate?“ zasmial som sa.
   </p>
   <p>
    „Nie, máme tam lúky; tie sa vykošarujú,
    <sup>
     [
     <a class="footnote" href="#ftn.id2523420" name="id2523420">
      5
     </a>
     ]
    </sup>
    na rok bude tam tráva po pás.“
   </p>
   <p>
    „A kto tam vedie všetko, keď ste vy nie tam?“
   </p>
   <p>
    „Na to sme si vyvolili baču. To je veľmi hodný človek a dobrý gazda.“
   </p>
   <p>
    „A upasie tam toľko oviec? Koľko ich je?“
   </p>
   <p>
    „Vyše sedemsto. Ale bača sedí len doma, v kolibe. Za ovcami chodia valasi. Jest ich osem.“
   </p>
   <p>
    „Čo im platí?“
   </p>
   <p>
    „Majú dobrú plácu. Každý dostane na týždeň po štyri oštiepky. Oštiepok stojí obyčajne
      štyridsať grajciarov.“
   </p>
   <p>
    „No, to je nie moc: jeden zlatý šesťdesiat grajciarov na týždeň.“
   </p>
   <p>
    „Dosť mu je to. Od Žofie do Michala je devätnásť týždňov, to je…“
   </p>
   <p>
    „Vyše tridsať zlatých,“ doložil som ja.
   </p>
   <p>
    „No, to je pekný groš. K tomu si prirátaj chovu, obuv tiež na celé leto, krem toho podelia
      sa s peniazmi, čo pri rozsadzi na Michala vyberú. A ešte každý, kto len príde, zavďačí sa im
      čím-tým. Hanbil bych sa s prázdnou rukou ísť na salaš. Tu tabaku, tu švábky, múky — nazbiera
      sa to.“
   </p>
   <p>
    „To by ja tiež bol vďačne valachom!“
   </p>
   <p>
    Vskutku, začal som závidieť ten bezstarostný život tým ľuďom. Krstný otec sa mi tiež
      usmial, akoby chcel povedať, že veru ani on by neuskočil, keby ho ta prijali. No chcel som
      predsa vynájsť dáky háčik, aby krstného otca trochu pohneval.
   </p>
   <p>
    „Kto tým valachom platí, obec?“
   </p>
   <p>
    „Bača.“
   </p>
   <p>
    „Tak?“ podivil som sa a usmial, že ho už mám. „Prečo on, keď sú to nie jeho ovce? To by
      mala obec, to je nespravodlivosť.“
   </p>
   <p>
    „Keby mal bača krivdu, nenašli by sme nikdy nikoho: a každý rok i traja sa nám núkajú,
      nemá ten krivdy. My sa s ním zjednáme, koľko dá syra od ovce — on sľúbil šestnásť funtov,
    <sup>
     [
     <a class="footnote" href="#ftn.id2523524" name="id2523524">
      6
     </a>
     ]
    </sup>
    toľko sa dáva od nepamäti sveta. Čo mu vyše toho zostane, to je jeho: hoden je,
      aby z toho i valachov platil. Dakedy obíde dobre, ak má dobrý rok, mnoho zarobí.“
   </p>
   <p>
    „A keď je zlý rok, že mu ani tých šestnásť funtov nedôjde?“
   </p>
   <p>
    „Keď nevyraduje,
    <sup>
     [
     <a class="footnote" href="#ftn.id2504830" name="id2504830">
      7
     </a>
     ]
    </sup>
    zvolám obec, nech rozsúdi, aké bolo na baču leto. Ak boli zlé časy a bača nebol v
      dačom vina, tí, čo syra na svoje ovce dostali, nahradia tým, na ktorých nedošlo. Bačovi nedáme
      škodovať. Ono sa i málo trafí, aby bača nevyradoval.“
   </p>
   <p>
    Nemohol som krstného otca tu polapiť. Ale mal som ešte jednu dobrú otázku.
   </p>
   <p>
    „To je veľmi pekná obyčaj,“ pochválil som ho, aby som mu tým ľahšie pristúpil. „Bača nemá
      žiadnej krivdy. Koľko má oviec, toľko ráz po šestnásť funtov syra oddá gazdom. Jemu je jedno,
      či ten gazda má dostať viac, či menej, a či dostane toľko, koľko mu príde. Ale krivdu majú
      gazdovia medzi sebou. Šestnásť funtov syra brať, či je ovca zlá, či dobrá: to je
      nespravodlivé. Byvši vami, vyhnal by na salaš miesto dvadsať dobrých štyridsať planých oviec,
      a dostal by som dva razy toľko syra.“
   </p>
   <p>
    Krstný otec sa mi srdečne zasmial.
   </p>
   <p>
    „To by si zle pochodil, lebo by si nedostal na štyridsať oviec syra, ale na menej.
      Valachom, od paše a všetky dávky musel by si od tých zlých tak platiť ako od dobrých, od
      každej hlavy. Preto žiaden gazda nechce mať mnoho zlých oviec, ale málo a dobrých, aby čím
      viac osohu ťahal a čím menej platil. Dneska ideme na salaš, aby sme premerali, koľko gazdom
      príde syra. Lebo syr nedávame od hlavy, ale podľa mlieka. Daktorý gazda má tridsať oviec, a
      syra mu príde len na päťadvadsať. Iný na päťadvadsať dostane syra od tridsiatich. My sa nedáme
      klamať.“
   </p>
   <p>
    Ťažko sa tu hádať. Títo ľudia si vedeli zo salaša vytvoriť plané ovce. Prostriedok na
      pohľad jednoduchý, ale veľmi vtipný. Osoh ťahať dľa množstva mlieka, dávky platiť dľa hláv. No
      ešte sa dali nájsť i medzery.
   </p>
   <p>
    „Medzi sebou ste nie ukrivdení, to je pravda. Len by rád vedieť, ako vynájdete ten merťuk,
    <sup>
     [
     <a class="footnote" href="#ftn.id2504918" name="id2504918">
      8
     </a>
     ]
    </sup>
    ktorý zodpovedá tým šestnástim funtom syra. A či to už máte takú ovcu, čo práve
      toľko mlieka dáva? Ak merťuk sami robíte, to je ťažká vec. Ak je merťuk menší, bačovi sa
      ukrivdí, lebo musí syra dávať nie na sedemsto, ale i na sedemstopäťdesiať oviec. Kdeže vezme
      tie ovce, čo mu nadskočilo?“
   </p>
   <p>
    „Merťuk sa každý rok robí iný. Pôdoj rozmeriavame a zvieme, koľko príde na jednu ovcu.“
   </p>
   <p>
    „Tak musíte mať sedemsto malých nádob. Kým ho rozmeriavate, polovica sa vám ho porozlieva,
      a merťuk bude zas len nepravý.“
   </p>
   <p>
    „Máme na salaši nádoby. Odmeria sa, koľko je mlieka holieb, a na papieri sa rozhodí, koľko
      príde na ovcu.“
   </p>
   <p>
    Ešte som mal steblo, na ktorom som sa chcel zachytiť.
   </p>
   <p>
    „Povedzte mi, prečo dnes idete merať? Mohli ste ich merať, kým ešte boli doma. Načo sa má
      celá dedina ustávať?“
   </p>
   <p>
    „V máji býva paša najlepšia. Po Jáne začína planieť a ovce začnú mlieko tratiť. Teraz po
      Petre-Pavle je paša tak stredná: neukrivdí sa ani jednému. Daktorá ovca bola by v máji dobre
      dojila, a teraz by sekla razom: bača by mal škodu i gazdovia — takto je najspravodlivejšie pre
      všetkých. A to je už taká obyčaj u nás.“
   </p>
   <p>
    Ako všetko, ani salaš nie je bez chyby. Toto je jeho najslabšia stránka. Bačovi je jedno,
      čo kedy sa ovce merajú, on platí od hláv; ale gazdom je predsa nie jedno, lebo ovce nedoja
      vždy rovnako. A nedostávajú syra od hláv.
   </p>
   <p>
    „A kedy ste ustálili ten merťuk na tých šestnásť funtov syra?“
   </p>
   <p>
    „Včera sme tam boli. Mám ho pri sebe.“
   </p>
   <p>
    Ukázal mi malú drevenú nádobku, ktorú sebou niesol.
   </p>
   <p>
    „Keby mal bača rozum, mohol včera zo desať oviec ukradomky podojiť: merťuk by mu bol
      vyšiel menší a vy by ste boli oklamaní.“
   </p>
   <p>
    „To by bola len jemu škoda; sám by si z kapsy vyháňal. Od každej tejto nádobky musí
      zaplatiť šestnásť funtov syra; čím menšia nádobka, tým viac ráz by platil. To je práve tak,
      akoby si pri kupovaní súkna siahu skrátil.“
   </p>
   <p>
    Dal som sa teda dolapiť v matematike; ja, skončiac piatu triedu s piatimi eminentes! A to
      komu — krstnému otcovi, čo krížikmi ráta!
   </p>
   <p>
    „A keby bača dnes podojil ovce?“
   </p>
   <p>
    „Nuž tak by nás oklamal — ale od rána sú tam dvaja hájnici, tí sú sprisahaní, budú naň
      dozerať i na valachov.“
   </p>
   <p>
    „No, to máte múdre zariadené. Váš salaš — na tom chyby skoro niet!“
   </p>
   <p>
    „Keď niet, nuž niet: veď uvidíš.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523254" name="ftn.id2523254">
        3
       </a>
       ]
      </sup>
      <span class="emphasis">
       <em>
        tešlica
       </em>
      </span>
      — sekera
     </p>
    </div>
    <div class="footnote">
     <p>
      <sup>
       [
       <a class="para" href="#id2523333" name="ftn.id2523333">
        4
       </a>
       ]
      </sup>
      <span class="emphasis">
       <em>
        mincier
       </em>
      </span>
      — jednoramenné vážky
     </p>
    </div>
    <div class="footnote">
     <p>
      <sup>
       [
       <a class="para" href="#id2523420" name="ftn.id2523420">
        5
       </a>
       ]
      </sup>
      <span class="emphasis">
       <em>
        vykošarovať
       </em>
      </span>
      — pohnojiť posúvaním košiara z miesta na
          miesto
     </p>
    </div>
    <div class="footnote">
     <p>
      <sup>
       [
       <a class="para" href="#id2523524" name="ftn.id2523524">
        6
       </a>
       ]
      </sup>
      <span class="emphasis">
       <em>
        šestnásť funtov
       </em>
      </span>
      — funt = pol kila
     </p>
    </div>
    <div class="footnote">
     <p>
      <sup>
       [
       <a class="para" href="#id2504830" name="ftn.id2504830">
        7
       </a>
       ]
      </sup>
      <span class="emphasis">
       <em>
        nevyradovať
       </em>
      </span>
      — neodovzdať predpísané množstvo syra gazdom
     </p>
    </div>
    <div class="footnote">
     <p>
      <sup>
       [
       <a class="para" href="#id2504918" name="ftn.id2504918">
        8
       </a>
       ]
      </sup>
      <span class="emphasis">
       <em>
        merťuk
       </em>
      </span>
      — miera
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505052">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po dvojhodinovej púti hustým ihličnatým lesom dostali sme sa na poľanu. Hora svojou tmavou
      zeleňou tvorí vhodný rámec jasnej poľane, porastenej drobnou, šťavnatou trávou. Pekný naozaj
      obrázok! Vôkol hora sťa zamatový rám, v ňom poľana, tvoriaca zelené úzadie košiara a koliby.
      Koliba akoby sa necítila voľno uprostred poľany, utiahla sa k okraju hory, do tône starých
      jedlíc. Divný to domok! Také asi stavajú bobry ponad vodu. Pozoroval som, či sa mi neukáže
      dáky bobor. No bobra nevidno, miesto neho stojí pred kolibou obor. Veru obor, vysoký
      chlapisko, akých ani v našich krajoch tak chytro nevidíš.
   </p>
   <p>
    Vstúpili sme do koliby. Veru ťažko si predstaviť, ako sa sem osem chlapov zmestí. Je tu
      len jediná lavica, na jej konci, obrátenom do kúta, položený vankúš: jediný luxus, čo si snáď
      len bača môže dovoliť. Valasi nemajú vankúšov, snáď si podkladajú poleno pod hlavu. Postelí
      tiež niet; iste sa odpočíva len na zemi, čo má tú výhodu, že ak človek spadne, nepoletí
      ďaleko. Jediný bača leží na lavici — no kto by mu závidel? Lavica by bola i mne krátka. Bača,
      čo ako sa pokrčí, musí nohy niže kolien spustiť na zem. Ku kolibe patrí komora od koliby len
      doskovou stenou oddelená.
   </p>
   <p>
    „Dobrý deň!“ pozdravil som baču slušne.
   </p>
   <p>
    Zložil som i klobúk, ako sa v cudzom dome na poriadneho šuhaja svedčí.
   </p>
   <p>
    „Pán Boh uslyš!“ odpovedal mi bača.
   </p>
   <p>
    Odpoveď, ako vidno, cele neprístojná, lebo na môj pozdrav svedčilo by sa odpovedať:
      ,Ďakujem.‘
   </p>
   <p>
    A či som ja zle pozdravil? Tak sa zdá: krstný otec pozrel tiež akosi divne na mňa a
      doložil:
   </p>
   <p>
    „To je môj krstný — driapal sa za mnou, že vraj ešte nikdy nebol na salaši.“
   </p>
   <p>
    Bača si zazíval a pokročil ku mne.
   </p>
   <p>
    „No, len si polož ten ryndzik na hlavu. Nie si tu na fare.“
   </p>
   <p>
    A chytil môj klobúk, ktorý nazval ryndzikom — znamenitý názov voči jeho širokému klobúku —
      a vtisol mi ho na hlavu.
   </p>
   <p>
    „Odkiaľ si? Akého si remesla?“
   </p>
   <p>
    „Chodím do škôl — som v šiestej latinskej,“ odpovedal som trochu podráždene, lebo ma
      mrzelo, že mi tyká.
   </p>
   <p>
    „Do škôl — hm, hm,“ krútil hlavou. „To je tiež remeslo: budeš pánom.“
   </p>
   <p>
    „Ja neviem,“ odpovedal som v rozpakoch.
   </p>
   <p>
    Predsa mi len tyká, a vie, kto som, čo som!
   </p>
   <p>
    Sadli sme si na čestné miesto — na lavicu. Bača vošiel do komory. Čosi tam šukal, konečne
      nadchýlil sa do koliby.
   </p>
   <p>
    „Budete kyslej, či sladkej?“ opýtal sa krstného otca.
   </p>
   <p>
    „Daj mi kyslej; človeka občerství.“
   </p>
   <p>
    „A ty, chlapče? Ty radšej sladkú?“
   </p>
   <p>
    „Mne tiež kyslej.“
   </p>
   <p>
    Nevedel som síce, čo to — no nechcel som nasilu byť chlapcom. Deti rady sladkosti —
      pohrdol som i ja sladkou. O chvíľu vyniesol bača v oboch rukách po drevenej nádobke, pekne
      zdobenej. V oboch, ako vidno, cmar.
   </p>
   <p>
    „Vieš, čo je to?“ spýtal sa ma bača.
   </p>
   <p>
    „Mlieko,“ odpovedal som mu.
   </p>
   <p>
    Bača sa chutne zasmial, až sa mu ruka striasla a ,mlieko‘ sa mu z nádobky črpkalo.
   </p>
   <p>
    „Mlieko! Načo chodíš do škôl, keď ani to nevieš! Na salaši sa takto nerozlieva mlieko; s
      mliekom sa musí gazdovať. Ale žinčica — a tej máme dosť: i okúpame ťa v nej, ak chceš.“
   </p>
   <p>
    „Toto je žinčica! Koľko som už o nej počul, a dosiaľ…“
   </p>
   <p>
    Len aby čím skôr zvedel, aká je, nedopovedal som. Unavený, uhriaty pil som s chuťou. Bola
      kyslá, ale zvláštnej kysloty: kyslému mlieku sa ani zďaleka nepodobala. Smäd okamžite zmizol;
      cítil som v nej vôňu kvetov, šťavu letnej prírody. Čo všetko som v nej cítil. Pil som ju s
      akousi pietou; zdalo sa mi, že to pozostatok nektáru,
    <sup>
     [
     <a class="footnote" href="#ftn.id2505260" name="id2505260">
      9
     </a>
     ]
    </sup>
    ktorý bohovia grécki zabudli dopiť a nechali na okúsenie smrteľníkom.
   </p>
   <p>
    Pustil som si dva-tri glgy, ruka s nádobkou klesla na kolená. V tele rozšíril sa pocit
      ukojeného smädu. Zdalo sa mi, že aká to hlúposť byť kedy smädným. Neveril som, že by smäd bol
      na svete.
   </p>
   <p>
    „Budeš ešte do jedného?“ spýtal sa bača.
   </p>
   <p>
    „Ani tú som nedopil. Tá merička je priveľká.“
   </p>
   <p>
    „Merička!“ zasmial sa zas bača. „To je črpák.“
   </p>
   <p>
    Bača bol naozaj dobrej vôle. Na mne sa veľmi dobre bavil. Chcel som mu už dáku hádku
      zahádať, napríklad prečo sa črpák volá črpákom, a istý som, že by bol umĺkol, keby neboli už
      došli i boženíci. Ale tí vchádzali jeden za druhým s pozdravom:
   </p>
   <p>
    „Pán Boh pomáhaj!“
   </p>
   <p>
    Bača im odpovedal stále:
   </p>
   <p>
    „Pán Boh uslyš!“
   </p>
   <p>
    Vedel som teda, že som nezadržal pravidlá slušnosti, preto snáď bača tak spoza pleca
      hovoril o mne. Bača ponúkal z príchodu „slávny úrad“ kyslou. Boženíci rozložili sa v kolibe,
      kde kto mohol. Najviac ich sedelo na zemi okolo ohniska. Nebolo to ani ohnisko; jednoducho
      pahreba, obložená plochými kameňmi. Nad pahrebou visel kotlík s vodou. Pán Boh vie, načo je tá
      voda; ale pozdejšie, keď som dochádzal na salaš, nikdy nechyboval kotlík a voda. Pahreba je
      vždy živá, oheň v nej nesmie vyhasnúť. Nie snáď preto, že by topoliansky bača bol Vestálkou,
    <sup>
     [
     <a class="footnote" href="#ftn.id2505335" name="id2505335">
      10
     </a>
     ]
    </sup>
    ale akiste aby bolo si pri čom zapiecť. I boženíci, sotva sa občerstvili žinčicou,
      už vyťahovali riadiky a vnorovali svoje zapekačky do horúceho popola.
   </p>
   <p>
    Tomu, čo mi kaput niesol, som dohováral, prečo z takej krátkej fajky fajčí, že si iba
      pľúca kazí.
   </p>
   <p>
    „Dlhá by mi zavadzala v robote.“
   </p>
   <p>
    „Ale čo by sa už začalo. Kdeže sú tie ovce?“ ohlásil sa krstný otec a pozrel pred kolibou
      na poľanu.
   </p>
   <p>
    Tam sedeli už ženičky v peknom rade a častovali sa žinčicou, ktorú im vynášal bača a dvaja
      valasi.
   </p>
   <p>
    „Ešte je dosť času, o dákej pol hodiny,“ upokojoval richtára bača.
   </p>
   <p>
    Bolo mi veľmi smiešne počuť tu o hodinách hovoriť. Tu mohli čas merať holbou alebo rífom,
    <sup>
     [
     <a class="footnote" href="#ftn.id2505388" name="id2505388">
      11
     </a>
     ]
    </sup>
    len nie hodinami, lebo hodín som v kolibe nevidel. Aby som trochu baču pozlobil,
      pýtal som sa ho s utajeným úsmevom:
   </p>
   <p>
    „O ktorej dojevate?“
   </p>
   <p>
    „Na svitaní, popoludní o tretej a večer okolo ôsmej.“
   </p>
   <p>
    „Ako viete, koľko je, keď nemáte hodín? A či snáď máte vreckové, čo sa v kešeni nosia.“
   </p>
   <p>
    Bola to znamenitá poznámka. Aký to kontrast: salaš a vreckové hodinky!
   </p>
   <p>
    Bača sa tiež zasmial, i boženíci. Skoro sa to tak vynímalo, že sa na mne smejú.
   </p>
   <p>
    „A načo by mi boli hodiny? Keby zastali, čo by robil s nimi? Letel bych s nimi do dediny a
      tam by ich napravil, alebo musel by mať ešte jedny a podľa tých by ich naprával.“
   </p>
   <p>
    „Keď vy nechcete mať hodiny len preto, že by vám mohli zastať — to by nebolo treba ani
      tejto koliby. Tá tiež môže zhorieť.“
   </p>
   <p>
    „Veď sme tu, aby nezhorela. Už je tu od nepamäti sveta salaš a nikdy nevyhorel, ale hodiny
      neraz zastali.“
   </p>
   <p>
    „A podľa čoho poznáte, koľko je hodín?“
   </p>
   <p>
    „Vyjdem pred kolibu, pozriem na poľanu, kde je tôňa — to už tak viem.“
   </p>
   <p>
    „A keď slnce nesvieti?“
   </p>
   <p>
    „Nuž to už vieme. Ale čo ma tak — aha, ako ťa bude zvŕtať!“ zasmial sa bača.
   </p>
   <p>
    „Koľko je teraz hodín?“ skúšal som ho ďalej.
   </p>
   <p>
    Mal som vo vrecku hodinky, chcel som ho dolapiť.
   </p>
   <p>
    „Pol tretej minulo.“
   </p>
   <p>
    Pozrel som ukradomky na hodinky, ukazovali tri štvrte na tri. Schoval som ich do vrecka;
      bol by sa hanbil nimi pochváliť bačovi, lebo by ma bol vysmial, že zbytočné veci sebou nosím.
   </p>
   <p>
    V kolibe bola veľká horúčosť. Slnko sa do nej opieralo, a k tomu tá pahreba. Bol by vyšiel
      do tône, do hory niekam, ale koliba ma vábila. Bolo tu medzi tými chlapmi predsa tak dobre!
      Sadol som si na zem, oprúc sa chrbtom o stenu; tá bola vypchatá machom, a aby bola hladšia,
      obtiahli ju kôrou z jedlí odretou. Zdnuka to pekne vyzeralo. Len protejšia stena, pri ktorej
      bola pahreba, nebola upchatá. Ba naschvál neboli brvná urovnané, aby čím väčšie špáry zostali.
   </p>
   <p>
    „Prečo tie špáry nepoupchávali?“
   </p>
   <p>
    „A ako by odchodil dym? A bolo by tu aj horúco.“
   </p>
   <p>
    „Prečo nekladú oheň pred kolibou?“
   </p>
   <p>
    „I tam kladú, keď žinčicu odvárajú; ale musia i tu. Noci bývajú chladné. A v kolibe musia
      mať aj dym. Poďže sem.“
   </p>
   <p>
    Krstný otec voviedol ma do komory. Tam boli povešané v pekných radoch oštiepky. Videl som
      práve také v meste na jarmoku. Toľkoto naraz som ich ešte nevidel.
   </p>
   <p>
    „Takýchto osem dostávame na ovcu. Povešali ich sem, aby sa zaúdili. Inde ich ani neúdia,
      ale omočia do jelšinovej vody. I tak sa pekne na červeno zafarbia, ale chuť je už nie tá.“
   </p>
   <p>
    Radosť bolo pozrieť na ne. Keby moje oči boli mohli jesť, nebolo by jedného zostalo.
      Niektoré boli ešte biele, iné prechádzali z citrónovej až do pomarančovej farby. Jak ľahko by
      vnikol nôž do daktorého, dali by sa v pekné kolieska krájať.
   </p>
   <p>
    „A ak masť z nich stečie!“
   </p>
   <p>
    „Nestečie. Bača ich prevešiava. Ten koniec, čo je teraz nadol, príde nahor.“
   </p>
   <p>
    V komore boli všelijaké kotlíky, nádoby rôznej veľkosti. Krstný otec mi všetko pekne
      povysvetľoval. Videl som tam i ohromnú varechu.
   </p>
   <p>
    „Vari tou varechou bača jedáva. Toľký chlapisko musí mať i lyžicu hodnú.“
   </p>
   <p>
    „Lyžky sú tuto,“ ukázal mi lyžičník, v ktorom boli drevené obyčajné lyžky. „Varechou sa
      žinčica mieša a do črpákov naberá.“
   </p>
   <p>
    Čím diaľ som bol, tým väčšmi sa mi tu páčilo. Bolo mi ľúto, že dosiaľ, som tento život tak
      neznal.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505260" name="ftn.id2505260">
        9
       </a>
       ]
      </sup>
      <span class="emphasis">
       <em>
        nektár
       </em>
      </span>
      — nápoj gréckych bohov; opojný, znamenitý nápoj
     </p>
    </div>
    <div class="footnote">
     <p>
      <sup>
       [
       <a class="para" href="#id2505335" name="ftn.id2505335">
        10
       </a>
       ]
      </sup>
      <span class="emphasis">
       <em>
        vestálka
       </em>
      </span>
      — vestálky v Ríme udržiavali večný oheň v svätyni bohyne
          ohňa a ochránkyne domácnosti Vesty
     </p>
    </div>
    <div class="footnote">
     <p>
      <sup>
       [
       <a class="para" href="#id2505388" name="ftn.id2505388">
        11
       </a>
       ]
      </sup>
      <span class="emphasis">
       <em>
        ríf
       </em>
      </span>
      — dĺžková miera (0,779 m)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505582">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vyšli sme pred kolibu. Čas už bol tu. Bača stal si ku krstnému otcovi a ako zvrchovaný pán
      oprel ruku o bedrá a díval sa pyšno na poľanu. Richtár i so ,slávnym úradom‘ vynímali sa pri
      ňom ako paholci. Keď vidíš tú vztýčenú hlavu, z ktorej visia dlhé vlasy, tie smelé oči, tú
      vysokú postavu, tú… všetko ti pripomína staré časy, keď ešte nebolo pánov ani sedliakov,
      vysokých ani nízkych, keď bol každý v svojom dome pánom. Snáď to prelud, možno že nás zmysly
      klamú — no bača nás na to upomína, bez toho, aby to tušil.
   </p>
   <p>
    Akoby i víly boli ožili — taký hovor je na poľane. Ženy popustili si jazyky. Zrazu všetko
      utíchne, ,slávny úrad‘ i ženy hľadia jedným smerom; počuť vzdialenú miešaninu zvukov: zvonce i
      klepáre v najkrajšej disharmónii. Bača pohladil si dlhé vlasy, oko sa mu usmialo. O chvíľu
      vynoril sa z húštiny mladý valach, na pleciach zahodená huňa, v pravej ruke kyjak. Popri ňom
      vykračuje si valaský pes; tu i tu chňapne za dotieravou muchou. Za nimi kráčajú ovce. Akoby
      chceli už zovňajškom dokázať, že sa spoliehajú na svojich vodcov: sklonili hlavy k zemi a
      nasledujú ich slepo. Za prvým valachom ukázali sa po bokoch kŕdľa dvaja. Sprievod zavierajú
      ešte dvaja s jedným psom. S nimi kráča šuhaj ešte mladý, asi v mojom veku. Obďaleč za kŕdľom,
      akoby sa okúňali, vlečú sa obecní hájnici, ktorých vyslal slávny úrad, aby sa ovce poriadne
      napásli i aby sa dáka chyba nestala.
   </p>
   <p>
    Pozrel som na hodinky; práve minulo tri. Nielen bača, i valasi majú spoľahlivé hodinky…
   </p>
   <p>
    Sotva sa kŕdeľ octol na poľane, valach, čo šiel popredku, zahvízdal na palci. Ovce vbehli
      do jednej ohrady. Psi za nimi bežali, radostne štekajúc. Ohrada zaplnila sa ovcami. Ohrada
      bola z troch strán obohnatá plotom, zadná strana nebola zahradená. Tam stál spomenutý chlapec,
      aby ovce tohto východu nepoužili. Tá strana, obrátená k ženám, bola prikrytá chvojím, aby ani
      slnce príliš nepripekalo, ani dážď nepršal. V plote bolo osem otvorov, pri každom sedisko z
      prsti a plášťov, na ktorých pažiť smutne usychala. Tu si stali valasi ku každému otvoru.
      Notáriuš prešiel popred ženy, do radu posadené a prísne skúmal, či v nádobách, do ktorých sa
      malo dojiť, niet vody. I to sa vraj často stávalo; ba boli bezbožnice, čo v skleničke doniesli
      sebou mlieka. Čo ženy nenavymýšľajú! No toto sú všetko spravodlivé. Každá, pred ktorú notáriuš
      stane, vycedí šechtár do poslednej kvapky — pred jeho očima.
   </p>
   <p>
    Tak bolo všetko hotové. Ženy posadali na pažiť. Krstný otec dal znamenie. Valasi chytili
      po ovci, vytiahli ju z ohrady a zavolali meno patričného gazdu. Deti boli na to, aby ovce od
      valachov prejímali a materiam oddali. Pred ohradou bol stisk, trma-vrma a krik ako v Sodome.
    <sup>
     [
     <a class="footnote" href="#ftn.id2505694" name="id2505694">
      12
     </a>
     ]
    </sup>
    Klbko, ktoré sa rozviť nemôže. Úradskí rozišli sa na všetky strany a dozerali na
      ženy, aby sa pri práci nerobili pletky a klamy. Ja som sa díval na všetko toto ako omámený.
      Najviac som sa trápil, ako tí valasi pri otvoroch poznajú každú ovcu. Pýtať som sa ho nemohol,
      ani jedného; boli zaujatí prácou. Aha, v ohrade je malý valach, ten mi bude môcť povedať. Šiel
      som k nemu.
   </p>
   <p>
    „A ty si tiež valachom?“
   </p>
   <p>
    Chlapec ma obzrel divne. Nevedel pochopiť, čo ja tu chcem.
   </p>
   <p>
    „Tiež pasieš ovce?“ opýtal som sa ho.
   </p>
   <p>
    „Pravdaže!“
   </p>
   <p>
    „Taký malý, a už valachom!“
   </p>
   <p>
    „Ja som nie valach — ja som honelník.“
   </p>
   <p>
    „Veď je to všetko jedno.“
   </p>
   <p>
    „Oj, nie — ja ešte nedojím, len ovce zaháňam do strungy.“
   </p>
   <p>
    „A čo je to tá strunga?“
   </p>
   <p>
    „No,“ zasmial sa chlapec. „Čo? Veď v nej stojíme.“
   </p>
   <p>
    „Táto ohrada?“
   </p>
   <p>
    „No, kde sa ovce doja.“
   </p>
   <p>
    „Ale pasieš.“
   </p>
   <p>
    „Ja len zavraciam. Pásť vedia len valasi.“
   </p>
   <p>
    Tomu som sa musel zasmiať. O pasení hovoril, akoby to boli dáke čary.
   </p>
   <p>
    „A kde sa naučíš pásť, či máte na to školu?“
   </p>
   <p>
    Chlapec poznal, že sa mu vysmievam. Odvrátil sa. Zahvizdol na palci a ovce sa tým väčšmi
      tisli k východom pod ruky valachov.
   </p>
   <p>
    „A je to ťažko ovce pásť?“
   </p>
   <p>
    „No! To hockto nevie. Musí vedieť, kadiaľ sa poženú ovce; koľko máme zostať na jednom
      mieste a — všetko!“
   </p>
   <p>
    „Neschodíte každý deň celú pašu?“
   </p>
   <p>
    „Ó, nie. Včera sme pásli vo Viechach, dnes na Brežkovie doline — každý deň inde.“
   </p>
   <p>
    „Prečo nie každý deň všade?“
   </p>
   <p>
    „Keby sme celú pašu schodili, ovce by sa nenapásli. Najprv by len kvietky strhúvali, trávu
      by stlačili a iba by darmo tratili mlieko.“
   </p>
   <p>
    „A kto vám rozkáže, kadiaľ pôjdete?“
   </p>
   <p>
    „Salašník; ten, čo to popredku chodieva.“
   </p>
   <p>
    Ten, čo popredku šiel, je teda salašník.
   </p>
   <p>
    „A vy ho musíte slúchať?“
   </p>
   <p>
    „Veď by nám ten dal!“
   </p>
   <p>
    Chlapec hovoril s veľkou úctou o ňom. Poznať, že ho slúcha.
   </p>
   <p>
    „A ten salašník musí to vedieť, kedy sa treba s ovcami vrátiť?“
   </p>
   <p>
    „To už on vie. Keď vypasieme, nuž sa vrátime.“
   </p>
   <p>
    Hľa, tu je celé tajomstvo! Ľahko im uhádnuť, koľko je hodín, k tomu netreba ani slnca, ani
      iných znakov. Salašník má podelenú pašu na rovné čiastky: za ten istý čas vypasie stádo ten
      istý kus paše. Žalúdok oviec mu je najlepším merťukom času. Pravda, na poludnie musia vypásať
      menší kus paše než predpoludním.
   </p>
   <p>
    „Včera predpoludním ste práve toľký kus vypásli ako dnes?“
   </p>
   <p>
    „Oj nie. Vo Viechach je paša horšia, ale väčší kus jej je. Brežkovie dolina je máločo
      väčšia od tejto poľany.“
   </p>
   <p>
    Moja domnienka bola teda mylná. Dľa paše sa tiež neurčuje čas.
   </p>
   <p>
    „A ako vie salašník, že sú už tri hodiny.“
   </p>
   <p>
    „Pozrie na slnce a — všelijako.“
   </p>
   <p>
    „A ty by si tiež uhádol?“
   </p>
   <p>
    „To hockto nevie. Ale sa naučím.“
   </p>
   <p>
    Záhada zostala záhadou.
   </p>
   <p>
    „Čia je toto ovca?“
   </p>
   <p>
    „Bačova.“
   </p>
   <p>
    „Aha, bačova!“ pomyslel som si. „Bačovu musí poznať.“
   </p>
   <p>
    „Richtárovu by si poznal?“
   </p>
   <p>
    „Každú viem, čia je.“
   </p>
   <p>
    „A táto?“
   </p>
   <p>
    „To je Mrázikovie.“
   </p>
   <p>
    „Dľa čoho si ju poznal?“
   </p>
   <p>
    Chlapec chytil ovcu za hrdlo a ukázal mi jej pravé ucho. Bolo doň dva razy strihnuté.
   </p>
   <p>
    „To je znak Mrázikovie.“
   </p>
   <p>
    „Každý gazda má iný znak?“
   </p>
   <p>
    „Každý.“
   </p>
   <p>
    „Aký znak dáva richtár svojim ovciam?“
   </p>
   <p>
    „Na ľavom uchu vystrihnutý zúbok a dve kolieska.“
   </p>
   <p>
    Aby mi to hneď dokázal, chytil richtárovu ovcu, i bolo tak.
   </p>
   <p>
    Bolo mi do smiechu. ,Títo ľudia nevedia z knihy čítať, ani litery nepoznajú: tým ľahšie im
      padne zachovať si znaky, na ušiach oviec. Uši oviec, na nich celá história vystrihnutá. Nebolo
      by hodno ovčie kože kradnúť! Ostatne, nie je to tak ťažko niekoľko tých znakov si zachovať.
      Keby ja nemusel znať slovenskú, maďarskú, nemeckú, latinskú, grécku a ešte iné abecedy a
      mluvnice, tiež by sa ľahko naučil túto primitívnu. Ale i to by bol pekný žart, keby si richtár
      kúpil od Mrázika ovcu, a Mrázik od Cabana, a Caban od richtára: valasi by sa zblazneli.‘ A
      honelníkovi som to aj povedal, doložiac so smiechom:
   </p>
   <p>
    „To by ste museli ovciam uši poodstrihovať a chvosty poodtínať, aby vám boli značné.“
   </p>
   <p>
    „A načo? Dakde ani neznačia ovce; nemajú vo Veľký piatok alebo kedy, alebo sa pozabudne.
      Aj pokupčia medzi sebou s ovcami, alebo z druhej dediny došikujú. My poznáme.“
   </p>
   <p>
    „Ukáž mi jednu ovcu bez znaku.“
   </p>
   <p>
    Honelník vylovil jednu čiernu z kŕdľa.
   </p>
   <p>
    „Toto je Palúchovie Beta.“
   </p>
   <p>
    „Voláte ju Betou?“
   </p>
   <p>
    „To skoro každú dáko voláme.“
   </p>
   <p>
    „A túto ako voláte?“
   </p>
   <p>
    „Vakeša.“
   </p>
   <p>
    „A túto?“
   </p>
   <p>
    „Kornuta.“
   </p>
   <p>
    Vzal som mu z ruky kyjak a ukazoval som mu ovce jednu po druhej. Popočúval som mien od
      výmyslu sveta. Roza, Šuta, Čugaňa, Rysuľa, Blška, Záplata… V ušiach mi hučalo.
   </p>
   <p>
    „A dľa čoho poznáš ovcu, keď nemá znaku?“
   </p>
   <p>
    „Na znak ani nehľadíme; to len raz, dva razy. Potom už ľahko pozná sa i bez znaku. Má
      alebo hviezdu na čele, alebo okuliar, alebo pysk ohnutý, alebo rohy — každá má dáky znak.“
   </p>
   <p>
    „A prečo si Palúchovie svoju nepoznačili?“
   </p>
   <p>
    „Tú kúpili.“
   </p>
   <p>
    „Ako vieš, že ju kúpili?“
   </p>
   <p>
    „Povedali nám.“
   </p>
   <p>
    „O každej ovci viete, keď ju kúpia, i kto ju kúpil a kedy?“
   </p>
   <p>
    „Všetko. Táto sa v dedine uliahla, i táto; túto z Lučenca dohnali, túto za bielu
      prekupčili, toto je dobrá dojka, táto má na siedmy rok, v jeseni sa vraj predá…“
   </p>
   <p>
    Chlapec niekoľkými slovami podal mi krátky životopis všetkých oviec, čo boli nablízku.
      Divil som sa, kde tie dáta pozbieral, i ako si ich zachoval.
   </p>
   <p>
    „Si už dávno honelníkom?“
   </p>
   <p>
    „Toto druhý rok.“
   </p>
   <p>
    „A už poznáš všetky ovce?“
   </p>
   <p>
    „No, to by bolo! Každý rok budú iné. Valach každý rok sa ich učí odznova znať.“
   </p>
   <p>
    Všetky znaky vedieť, o každej ovci mať v pamäti: akú má vlnu, kde sa uliahla, kde ju
      kúpili, za čo, kedy, koľko má rokov, aká je dojka a ešte jej i meno dať! Títo ľudia znajú
      svoje povinnosti i svoje stádo. Nie darmo mal Spasiteľ pred očima príklad dobrého pastiera,
      keď povedal: ,Ja som ten dobrý pastier a znám svoje, a znajú ma moje.‘
   </p>
   <p>
    Nechal som honelníka v tom povedomí, že mi mnoho chýba, aby bol nie valachom, ale aspoň
      len honelníkom.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505694" name="ftn.id2505694">
        12
       </a>
       ]
      </sup>
      <span class="emphasis">
       <em>
        krik ako v Sodome
       </em>
      </span>
      — Podľa biblie bola Sodoma a Gomora zničená
          ohňom a sírou pre nemravný život obyvateľov.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578126">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Dojenie pokračovalo veľmi chytro. Ovce sa v strunge necítili voľno, tisli sa k otvorom.
      Mali sa prečo ponáhľať. Ako ju gazdiná pustila, už letela ovca ku kolibe, do tône. Tam boli
      skupiny oviec okolo balvanov soli.
   </p>
   <p>
    Ženy s nadojeným mliekom spechali k veľkej nádobe, putere, kde stál slávny úrad. Mlieko sa
      odmeralo a notáriuš každej gazdinej oznámil, koľko oštiepkov dostane od svojich oviec.
   </p>
   <p>
    Mňa tá zdĺhavá práca už nebavila. Bol som príliš vzrušený, než aby na ňu hľadel. Vyhľadal
      som honelníka, ktorý stál zasa vyše koliby pri ovciach. Jeho reč, jeho milá, ohorená tvár:
      vôbec všetko sa mi na ňom páčilo.
   </p>
   <p>
    „Dnes už nepôjdete s ovcami?“
   </p>
   <p>
    „Ideme — hneď. Ešte meridzajú.“
   </p>
   <p>
    Nevedel som, čo je to meridzať. Honelník mi ukázal ovcu, čo prežúvala.
   </p>
   <p>
    „A čo si jedol?“
   </p>
   <p>
    „Črpák kyslej a halušky. Bačuľa nám doniesla.“
   </p>
   <p>
    „Čo nepiješ radšej sladkú? Je hustejšia.“
   </p>
   <p>
    „Urda sa mi prijedla.“
   </p>
   <p>
    Šli sme k strunge, od strungy k tej druhej ohrade.
   </p>
   <p>
    „To je košiar,“ vysvetľoval mi honelník.
   </p>
   <p>
    „A načo je?“
   </p>
   <p>
    „Aby v ňom ovce nocúvali.“
   </p>
   <p>
    To sa mi zdalo zbytočným, aby ovce na noc zavierali. Utiecť by neutiekli. No honelník
      doložil, že košiar je i na to, aby sa trus po poľane neroznášal. A tu som si všimol pôdy.
      Vzdor suchote v košiari bolo blato a kal do členkov.
   </p>
   <p>
    „Veru škoda ovce takto kvôli trusu sužovať. Aká je tá zem, a ovce sú tu ešte len päť
      týždňov! Do Michala sa utopia v tom blate.“
   </p>
   <p>
    „Ešte sú tu len päť dní. Košiare prekladáme každý týždeň.“
   </p>
   <p>
    Zišla mi na um rozprávka, kde kostol na hrachu potískali. Každý týždeň toľkýto plot zválať
      a zasa nový upliesť: to si možno len na salaši predstaviť, kde ľudia, ako známo, nemajú
      žiadnej roboty.
   </p>
   <p>
    „Ó, nie,“ odpovedal mi honelník. „Keď sa raz chytíme, košiar je za pol hodiny preložený.“
   </p>
   <p>
    A ukázal mi, ako plot pozostáva z čiastok.
   </p>
   <p>
    „Ako takýto kus plota voláte?“
   </p>
   <p>
    „Lesina.“
   </p>
   <p>
    Plot pozostával z mnoho takých lesín. Boli v nej tri žŕdky, rovnobežne ležiace jedna nad
      druhou; tvorili rebrá, medzi ktorými sa vrbinové prúty popreťahúvali, aby ovca nemohla sa
      navonok dostať. Žŕdky boli koncami vbité na dvoch mocných, kolmých kolíkoch, naspodku
      zaostrených. Keď sa zakresané kolíky vrazili do zeme, lesina stála. Prekladanie košiarov musí
      ísť dľa toho veľmi od ruky. Hja, už i na salaši vedia gazdovať s časom.
   </p>
   <p>
    Pri košiari stála neveľká búdka, chvojím nedbale krytá.
   </p>
   <p>
    „Načo je tá búdka?“
   </p>
   <p>
    „V nej nocúvam ja a ešte daktorý valach, aby nám dačo medzi ovce nevošlo. Nakladieme si
      ohňa a spíme.“
   </p>
   <p>
    „A ktorý valach tu nocúva?“
   </p>
   <p>
    „Každú noc iný: narážajú si.“
   </p>
   <p>
    „A čoho sa toľme bojíte?“
   </p>
   <p>
    „My sa nebojíme; ale ovce by sa zdurili a rozpŕchli by sa po poľane, keby dačo prišlo.“
   </p>
   <p>
    „A už niekedy dačo prišlo?“
   </p>
   <p>
    „Vlani bol dva razy vlk. Ale sme ho zahnali. Toho roku ešte nebol.“
   </p>
   <p>
    „Strelili ste naň?“
   </p>
   <p>
    „My nemáme flinty. Vlka zaženieme ohňom. Chytí sa hlaveň
    <sup>
     [
     <a class="footnote" href="#ftn.id2578321" name="id2578321">
      13
     </a>
     ]
    </sup>
    a uteká sa za ním. Vlk sa ohňa veľmi bojí — utečie.“
   </p>
   <p>
    „A keby prišiel medveď — ten by vás potrhal, keď nemáte flinty.“
   </p>
   <p>
    „Medvede sem nechodia. Iba na holi, keď bol bača ešte valachom, raz prišiel: zahnali ho
      tiež.“
   </p>
   <p>
    „A čím?“
   </p>
   <p>
    „Máme dvoch psov, a chlapi by chytili sekery.“
   </p>
   <p>
    „Tento pes že by sa nedal medveďovi?“
   </p>
   <p>
    „Už sa tri razy s vlkom ruval, a vlk vždy utiekol.“
   </p>
   <p>
    „Hm, to je mocný psisko, ale aby vlka zahnal, to neverím.“
   </p>
   <p>
    „Vlk chytí psa vždy za krk, poza väzy, a strasie ho ako vrece; tak ho zahrdúsi. Ale nášho
      Dunaja nemôže poza väzy chytiť, lebo by si vylámal na ňom zuby.“
   </p>
   <p>
    Až teraz som si obzrel lepšie Dunaja. Na hrdle mal široký plechový mocný obojok, z ktorého
      dlhé klince na všetky strany trčali. Sprvu držal som to len za parádu.
   </p>
   <p>
    „Váš salaš je krásny. Páči sa ti tu?“
   </p>
   <p>
    „No, nikdy mi tak nebolo.“
   </p>
   <p>
    „Včas vstávaš?“
   </p>
   <p>
    „Niekedy o tretej, ale bača ma nechá i do štvrtej spať.“
   </p>
   <p>
    „Rád vidíš baču?“
   </p>
   <p>
    „No!“
   </p>
   <p>
    V tom slove spočívalo viac lásky a nežnosti než v niektorom celom románe.
   </p>
   <p>
    Čím viac som sa hĺbil do života týchto ľudí, tým mi bolo bolestnejšie. Ten čerstvý, voňavý
      vzduch, bezprostredné susedstvo veľkej prírody, tento voľný výhľad, ranné i večerné zore:
      všetko som im závidel. Oni sa toho už nasýtili; ani nebadajú, čo v sebe chová ich život. Ako
      by to ja vedel oceniť! Zišla mi na um nemecká báseň, ktorá ospevovala život alpských
      pastierov. Kedysi som ju nepochopil, dnes áno. Konečne, čo je za rozdiel medzi alpskými a
      týmito pastiermi? Ako tamtí, tak i títo nepovedome sa koria veľkej prírode a ľnú k tomu
      životu, ktorý obsahuje toľko pôžitku, toľko krásy.
   </p>
   <p>
    Salaš — salaš! Tu zostať, zabudnúť všetko, čo som sa naučil, zabudnúť grécku i latinskú
      gramatiku a učiť sa poznávať starodávne znaky ovčích uší. To je to najstaršie písmo, ktoré
      vtedy sa počalo, keď sa počal pastiersky život. Zabudnúť i históriu Ríma a Karola Veľkého
    <sup>
     [
     <a class="footnote" href="#ftn.id2578443" name="id2578443">
      14
     </a>
     ]
    </sup>
    a učiť sa životopis oviec od tohto chlapca. Zabudnúť i algebru a bláznivé
      združovanie latinských litier v matematike a geometrii a učiť sa radšej od baču a salašníka
      beh veľkých telies na oblohe nebeskej. Čo mi je zo sínusov a kosínusov,
    <sup>
     [
     <a class="footnote" href="#ftn.id2578464" name="id2578464">
      15
     </a>
     ]
    </sup>
    keď neviem ani len to uhádnuť, kedy je poludnie?
   </p>
   <p>
    Úradskí skončili svoju prácu, ženy medzi sebou hovorili a pili žinčicu na rozchodnú.
      Úradskí jedli v kolibe syr, ktorého im bača celú hrudu predložil a rozkrájal. Traja valasi
      zahodili si hune na plece i honelník, a vyrušili z poludňajšieho spánku lenivé stádo. Udreli
      niekoľko ráz vatráľom o zem. Zvonce, ktoré prv tiež driemali, sa prebudili; na poľane nastal
      nový život. Pes, ktorý sa lenivo rozvalil v chládku, natiahol laby, otvoril tlamu, vyplazil
      svoj dlhý, tenký jazyk, skrútiac ho oblúkovite dohora. Honelník prešiel popri mne bez slova,
      bez pohľadu. Bolo mi akosi smutno. Ten chlapec iste cení ovce svoje vyššie než mňa, snáď ma do
      večera zabudne.
   </p>
   <p>
    Stádo sa z poľany stratilo, posledný zvonec zatíchol. Bolo mi skoro do plaču.
   </p>
   <p>
    Ženy vo väčších-menších skupinách sa rozchádzali; deti pobehúvali za nimi. Poľana
      zatíchla, len z koliby zaznieval veselý hovor, prehlušovaný smiechom. Slávny úrad sa zabával.
      Na lavici boli už len pozostatky tej hrudy, čo bača bol prvej rozkrájal. Bolo tam ešte
      niekoľko kúskov. Ale čo je to mne! Ponúkli ma kúskom. Zúfal som si, že môj alumniou odchovaný
      žalúdok má sa takou omrvinou dať utíšiť. Ale márne strachy! Syra mi bolo celkom dosť. Núkali
      ma ešte druhým kúskom — oči by boli jedli.
   </p>
   <p>
    Notáriuš dľa starej obyčaje vytiahol obecnú krpku a nalieval rad-radom. Krstný otec vzal
      skleničku do ruky, sňal široký klobúk a vinšoval v dlhej reči zdaru i požehnania bačovi i
      salašu. Celý úrad s obnaženou hlavou a stojačky vypočul reč svojej uznanej hlavy. Bača zas
      poďakoval, a to isté požehnanie vrátil richtárovi, to sa rozumie, že ho zostonásobil. Zhoda
      bola prekrásna. Srdcia sa potúžili, oči zajagali… Mňa ponúkli žinčicou, lebo páni nedržiavajú
      so sedliakmi. Urda
    <sup>
     [
     <a class="footnote" href="#ftn.id2578542" name="id2578542">
      16
     </a>
     ]
    </sup>
    bola dobrá. Mohli by ňou ľudí kriesiť.
   </p>
   <p>
    Valasi zostali síce pri salaši, ale nezamiešali sa medzi úrad. Štiepali pred kolibou
      polená. No bača ich zavolal, podal im po skleničke, i tí zazdravkali, utreli ústa a nemo sa
      vytratili k svojej práci.
   </p>
   <p>
    Na vatru v kolibe položilo sa niekoľko triesok. Ohník vzblčal, voda v kotle sa začala
      pariť. Dym sa rozvaľoval lenivo po kolibe. Chlapi uhli sa, len aby zostali pod ním. Ja som sa
      tiež krčil, ako som sa mohol. Kašeľ, smrkanie, slzenie v celej kolibe. Jediný bača, vzdor
      tomu, že sedel na lavici, neslzil ani nekašlal. Vedel hlavu tak uhýnať a nachyľovať, že dym ho
      málo trápil. Moja šatka bola celkom premoknutá. Nikdy som sa toľko nenaplakal. I ,slávny
      úrad‘, čo sa ako hanbil, plakal bez rozdielu. Mohli sme ísť pred kolibu, tam bol čerstvý
      vzduch; ani jeden sa nehol. Neviem, čo sa nám v tej začadenej kolibe tak páčilo.
   </p>
   <p>
    Bača s valachmi obsadol puteru, v ktorej bol čerstvý syr. Robil oštiepky. Ja, i slávny
      úrad sme sa dívali na jeho prácu. Nechcelo sa nikomu odísť.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578321" name="ftn.id2578321">
        13
       </a>
       ]
      </sup>
      <span class="emphasis">
       <em>
        hlaveň
       </em>
      </span>
      — horiaci kúsok dreva
     </p>
    </div>
    <div class="footnote">
     <p>
      <sup>
       [
       <a class="para" href="#id2578443" name="ftn.id2578443">
        14
       </a>
       ]
      </sup>
      <span class="emphasis">
       <em>
        Karol Veľký
       </em>
      </span>
      (768 — 814) — franský kráľ, obnoviteľ rímskej
          ríše
     </p>
    </div>
    <div class="footnote">
     <p>
      <sup>
       [
       <a class="para" href="#id2578464" name="ftn.id2578464">
        15
       </a>
       ]
      </sup>
      <span class="emphasis">
       <em>
        sínusy a kosínusy
       </em>
      </span>
      — uhlové funkcie; vzťahy medzi uhlami v
          geometrii
     </p>
    </div>
    <div class="footnote">
     <p>
      <sup>
       [
       <a class="para" href="#id2578542" name="ftn.id2578542">
        16
       </a>
       ]
      </sup>
      <span class="emphasis">
       <em>
        urda
       </em>
      </span>
      — prvá smotana zo žinčice; dobrá, veľmi hustá žinčica
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578607">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Čas sa míňal, slnce sa sklonilo k západu. Na dedinku vysoké vrchy hodili svoje tône.
      Poľana je ešte pod slncom, ale tône stromov rastú. Čas utekal.
   </p>
   <p>
    Boženíci začali sa zberať.
   </p>
   <p>
    „Ale dočkajte, kým sa odvarí,“ zdržiaval ich bača.
   </p>
   <p>
    Nedali sa.
   </p>
   <p>
    „Bude večer, potme ťažko horou chodiť,“ odpovedal krstný otec.
   </p>
   <p>
    Bača prikývol hlavou.
   </p>
   <p>
    Mne bolo do plaču. Bačovi som závidel. Tá voľnosť, široká, neobmedzená nikým. O nej som
      sníval od malička až dodnes — hľadal som ju, darmo. Dnes som ju našiel, a už ju mám nechať!
   </p>
   <p>
    Nehýbal som sa zo svojho kútka.
   </p>
   <p>
    „Čo nejdeš, si ustatý? Neboj sa, pôjdeme pomaly, len sa zober.“
   </p>
   <p>
    „Ja nejdem,“ odpovedal som mu vzdorovite.
   </p>
   <p>
    Považoval som ho za svojho úhlavného nepriateľa, ktorý mi chce vyrvať, čo mi je najdrahšie
      — voľnosť, a zaviesť ma zase do toho starého kalu.
   </p>
   <p>
    „A tu zostaneš? Tu nemôžeš zostať. Poď, ponesieme ťa.“
   </p>
   <p>
    „Nejdem.“
   </p>
   <p>
    „Otec by sa ti nahneval.“
   </p>
   <p>
    Pokrčil som plecami.
   </p>
   <p>
    Krstný otec si nevedel rady. Obzrel sa po boženíkoch, dľa starej obyčaje, akoby od nich
      čakal porady. ,Slávny úrad‘ mlčal.
   </p>
   <p>
    „Nespáčilo sa ti u mňa dačo? Povedz; ako ti uhovieme, keď mlčíš?“
   </p>
   <p>
    „Všetko sa mi páčilo — všetko. Ale nechajte ma tu!“
   </p>
   <p>
    „Chceš tu nocovať?“
   </p>
   <p>
    „Chcem.“
   </p>
   <p>
    „Prechladneš; zima ti kosti poláme. Celý život budeš banovať: slúchni!“
   </p>
   <p>
    Zaťal som sa a neodpovedal. Spod čela som sa díval, čo urobí krstný otec. Žmurkol okom na
      silného notáriuša, a už som bol v objatí železných ramien. Vzal ma na ruky ako malé dieťa a
      vyniesol ma pred kolibu.
   </p>
   <p>
    „Ja nejdem, pusťte ma!“ a zavirgal som nohami, pravda, len vo vzduchu.
   </p>
   <p>
    Notáriušovi som ležal na rukách, nohy som mu mal pod pazuchou. Ťažko sa bolo pohnúť. No
      vymotal som si ruky a zachytil sa nimi, čoho som sa mohol. Najpríhodnejšie boli jeho dlhé,
      husté vlasy.
   </p>
   <p>
    „Bodaj ťa, aby ťa!“ zašomral notáriuš a postavil ma na pažiť. „Zapustilo sa mi ako
      netopier do vlasov. Ja sa mu nedám kvákať.“
   </p>
   <p>
    Neobzerajúc sa oňho, skočil som ku kolibe. Chytil som baču za rukáv.
   </p>
   <p>
    „Nedajte ma, prosím vás, nedajte ma!“
   </p>
   <p>
    „Ale nechajte ho, keď tak chce,“ ozval sa bača.
   </p>
   <p>
    Jeho tvár, zdá sa mi, zjemnela. Akýsi divný výraz postrehol som na nej, ako keď otec hladí
      svoje dieťa.
   </p>
   <p>
    „Nuž nechže sa mu stane po vôli,“ odpovedal krstný otec. Znelo mi to ako trpká výčitka.
      „Spod mojej strechy utečie na salaš, taká hanba!“ Cítil sa urazeným. „Ja ti tiež mám dať čo
      jesť.“
   </p>
   <p>
    „To len taká vôľa ho nadišla,“ očíšťal ma bača „Nechže skúsi, ako je i tu.“
   </p>
   <p>
    Krstný otec sa utíšil. Bačovi naložil, ako ma má na noc uložiť a poprikrývať. Vlastnú
      halenu mi nechal. Nepovediac ani dobrú noc, roztrpčený odišiel.
   </p>
   <p>
    Vrátil som sa uradovaný do koliby a sadol si na zem. Bača ľahol na svoju lavičku a
      odfukoval. Ten mäkký výraz sa mu z tváre stratil. Hľadel na povalu k jednému bodu. O mňa sa
      neozrel. O čom mohol ten obor rozmýšľať — iste o veľkých veciach! Vytiahol spod krovu lajster,
      do ktorého popoludní zapisovali, ktorý gazda koľko dostane syra. Čítal, rátal, prehrebal a zas
      vložil lajster na predošlé miesto.
   </p>
   <p>
    „Kedy prídu ovce?“ spýtal som sa ho po dlhej chvíli.
   </p>
   <p>
    Bača hľadel do povaly, neodpovedal.
   </p>
   <p>
    „Budete skoro dojiť?“
   </p>
   <p>
    Ticho. Ani čo by ma nebol videl a počul. Bolo mi smutno, otupno. Kde je krstný otec, snáď
      už doma? A krstná mať čo povie? Načo som tu zostal, čo tu mám? Tichosť, púšť.
   </p>
   <p>
    Vyšiel som z koliby.
   </p>
   <p>
    „Kde ideš? Seď, do hory nechoď, zablúdiš.“
   </p>
   <p>
    Takým hlasom ani otec nehovoril ku mne. Bol taký tvrdý ako z ocele. Obzrel som sa: tvár
      taká prísna. Bál som sa ho.
   </p>
   <p>
    „Idem len na poľanu pozrieť,“ odpovedal som mu pokorne.
   </p>
   <p>
    Slnce už bolo za horami. Dolina zahalila sa tmou. Vrcholce okolitých vrchov zastreli sa
      purpurovým závojom. Horou sa niesol tajomný, posvätný šumot, akoby si jedle čosi šeptali. Pod
      nohami cítil som chlad. Padla rosa. Nik ju nevidel, skadiaľ prišla, len keď bola tu. Tu i tu
      zatiahol studený vetrík poľanou a pohrával si šosmi môjho kepeňa. Cítil som zimu.
   </p>
   <p>
    Pred kolibou vzplal oheň; červeným svetlom ožiaril poľanu i postavy pri kolibe. Bol to
      bača a traja valasi. Nad plameňom visel kotál. Podišiel som k ohňu a striasol som sa, keď ma
      obišla teplota. Valasi podkladali suché raždie, bača sedel na prahu koliby a díval sa do ohňa.
   </p>
   <p>
    „Čo tak pozde odvárate?“ pýtal som sa valacha.
   </p>
   <p>
    „Oneskorili sme sa. My sme boli v hore dreva hotoviť a svet bol tu dlho.“
   </p>
   <p>
    „Indy sa odvára včaššie?“
   </p>
   <p>
    „Za vidna.“
   </p>
   <p>
    Valach sa nepúšťal veľmi do reči. Druhého som sa čosi opýtal; ten neodpovedal ani toľko.
      Čosi nám ťažilo, nebolo nám voľno.
   </p>
   <p>
    Žinčica sa začala variť. Hustý vrch zobrali do putery, na urdu. V kotle ponechali samý
      spodok, psiarku.
    <sup>
     [
     <a class="footnote" href="#ftn.id2578908" name="id2578908">
      17
     </a>
     ]
    </sup>
    Bača miešal v putere veľkou varechou. Obišla nás vôňa.
   </p>
   <p>
    „Budeš žinčice?“ opýtal sa bača.
   </p>
   <p>
    „Ak mi dáte.“
   </p>
   <p>
    Podali mi črpák, fúkol som na ňu. Bača nevľúdne pozrel na mňa.
   </p>
   <p>
    „Nedúchaj na žinčicu,“ pošepol mi valach. „Ovce nám prischnú.“
   </p>
   <p>
    Srkal som ju opatrne — nechutila mi. Nie preto, že nebola dobrá, ale že sa nedala na
      dúštek vypiť. Trochu som sa i okúňal. Ani jeden nedrží so mnou; všetci čakajú, kým urda
      vychladne, len ja…
   </p>
   <p>
    Ani čo by sa boli zhovorili! Žinčica bola v komore, ovce boli už v strunge. Valasi šli
      dojiť, i bača. Šiel som k honelníkovi.
   </p>
   <p>
    „Prečo ste tak neskoro prišli?“
   </p>
   <p>
    „Bol výmer — museli sme čakať, kým ľudia poodchodia.“
   </p>
   <p>
    Dojenie bolo zdĺhavé, nič zaujímavého v ňom. I honelník bol zamyslenejší, málo hovoril.
      Ovce zapreli do košiara a vošli do koliby. Mňa veľmi ani nevolali. Valasi už pri strunge
      nehľadeli na mňa prívetive. Ani jeden sa ma neopýtal, čo tu hľadám — no z tváre každého tá
      otázka mi kynula. Ba keď som do koliby vstúpil, veselý hovor prestal. Pre mňa prestali
      hovoriť; preto, že som cudzí. Možno, že i preto utíchli, lebo o mne hovorili.
   </p>
   <p>
    Nevidel som jednej prívetivej tváre. I honelník sa ma stránil. Ostatne, mal inej práce
      dosť. Umýval nádoby, riadil kolibu. Valach zasa poprával pahrebu, v ktorej sa piekli zemiaky.
      Iný ukladal drevo pred kolibou a opieral o stenu, aby zajtra na slnci obschlo. Bača mal prácu
      so zapekačkou. Jediný ja sedel som bez roboty. Čo robia u krstného otca? Ako by sa tam pekne
      večer minul! A tu ticho, smutno!
   </p>
   <p>
    Pôdoj sa skľagal,
    <sup>
     [
     <a class="footnote" href="#ftn.id2578996" name="id2578996">
      18
     </a>
     ]
    </sup>
    valasi obsadli puteru, robili oštiepky. Bože, zas len to isté, koľko ráz to už
      musím vidieť!
   </p>
   <p>
    „Nie ti je tu clivo?“ pýtal som sa ukradomky honelníka, keď popri mne prešiel.
   </p>
   <p>
    On pozrel na mňa udivene. Nepochopil, čo sa ho pýtam. Hľadím za ním, ide po vodu.
   </p>
   <p>
    „Chlapče, neuvládzeš dve gelety,“
    <sup>
     [
     <a class="footnote" href="#ftn.id2579024" name="id2579024">
      19
     </a>
     ]
    </sup>
    volal za ním bača. „Dosť ti je jednej!“
   </p>
   <p>
    „Oj, unesiem!“ a veselo vykročil z koliby do tmavej noci.
   </p>
   <p>
    Pozrel som von. Strach ma obišiel, ako keď sa človek večer cíti v chráme. Divil som sa, že
      ten chlapec opovážil sa sám nohu z koliby vytiahnuť. Skočil som i ja za ním.
   </p>
   <p>
    „Kde ideš?“ zavolal bača.
   </p>
   <p>
    „Za ním.“
   </p>
   <p>
    „No, dobre, len sa neboj.“
   </p>
   <p>
    Vonku tma, mesiac ukrytý za mračnami. Nevedel som, kde je honelník. Stúpiť som sa
      neopovážil; nevidel som na krok pred seba.
   </p>
   <p>
    „Chlapče, chlapče!“ volal som za ním.
   </p>
   <p>
    Čosi šuchlo, za rukáv ma chytil honelník. Podal mi geletu a brali sme sa k prameňu. Viedol
      ma neznámym chodníkom ako slepca. Šli sme húštinou, zas rúbaniskom a zas húštinou. Každý ker
      ukrýval duchov, ktorých som mienil pred sebou vidieť. Honelník ani jedného nevidel; jemu to
      boli pne, borievky, smrečky.
   </p>
   <p>
    Prišli sme k studničke; gelety sme podložili pod žliebok. Naslúchali sme žblnkotu vody,
      padajúcej v nádobu. Divne sa to v tom tichu vynímalo. Chcel som hovoriť — ústa sa hýbali,
      slovo nechcelo z jazyka.
   </p>
   <p>
    Gelety zobral honelník a mňa pustil prázdneho popredku. Niekoľko krokov kráčal za mnou. Ja
      by bol poblúdil, ale honelník mi vravel, kadiaľ ísť.
   </p>
   <p>
    Kráčali sme húštinou. Kroky naše tupo odznievali ako v krypte. Všetky mátohy, o ktorých
      som kedy počul, zišli mi na um. Tichosť velebná — iba! Zastali sme.
   </p>
   <p>
    „Počuješ, počuješ?“ šepol som mu trasúcim sa hlasom.
   </p>
   <p>
    „Čo?“ opýtal sa tiež ticho.
   </p>
   <p>
    V jeho hlase bolo badať záchvev strachu.
   </p>
   <p>
    „Čo to húka, hlas akoby spod zeme vychádzal. Teraz — počul si?“
   </p>
   <p>
    „To sova húka,“ odpovedal triezvym hlasom honelník.
   </p>
   <p>
    „Nie, nie. Pekne počujem: uhú, uhú.“
   </p>
   <p>
    „To je sova, len poďme.“
   </p>
   <p>
    Pilne som sa obzeral na všetky strany. Pritom robil som dlhé kroky. Len skôr do koliby —
      len skôr! Čosi ma chytilo za kabát — nechce ma pustiť. Trhám sa mu — drží ma. Trhnem kabátom —
      kabát pukol; pustilo ma. Len skôr — len skôr! Hľa, čosi šuchlo! Uteč — uteč!
   </p>
   <p>
    „Čo utekáš, nebež,“ počul som z diaľky honelníkov hlas.
   </p>
   <p>
    Počul som, ale neslúchol. I ten hlas mi znel otupne, bol som preľaknutý. Zavrel som oči,
      aby dačo nevidel, a hmatajúc pred sebou rukami, dral som sa húštinou na poľanu. Vydýchol som
      si. Húština bola za mnou, zablyslo sa mi svetlo z koliby. Čo to? Pod nohou cítim čosi mäkkého…
   </p>
   <p>
    „Á…á…á!“
   </p>
   <p>
    Výkrik môj desne sa niesol poľanou. Ozvena ho po celej hore rozniesla. Zvonce v košiari sa
      ozvali, pes zabrechal. Padol som na zem, nohy sa mi do toho predmetu zamotali.
   </p>
   <p>
    O chvíľu ozvalo sa nado mnou niekoľko hlasov; brechot psov miešal sa do hlasu valachov.
      Dvaja valasi chytili ma medzi seba a viac mŕtveho než živého doviedli, vlastne doniesli do
      koliby.
   </p>
   <p>
    „No, veru, mal si sa čoho zľaknúť! Kožuštek; nič, len kožuštek.“
   </p>
   <p>
    Valasi sa zasmiali, mne tiež pohrával úsmev osinelými perami. Vedel som, že to bol len
      žart. Ktorýsi valach pohodil kožuch, a nie darmo. Nad zdareným fígľom sa chutne smiali a
      prívetivejšie hľadeli na mňa. Preto som sa nehneval, ba bol som rád. Valasi tešili sa, že
      aspoň môžu ma postrašiť. Začali rozprávať príhody zo svojho života.
   </p>
   <p>
    „To bolo just tak,“ začal bača, „ako vtedy a vtedy stalo sa mne tam a tam…“
   </p>
   <p>
    Radosť ho bolo počúvať. Čo bolo smiešneho, to označil tónom — ťažko sa mu bolo nesmiať.
   </p>
   <p>
    Ako skončil, začali za ním valasi.
   </p>
   <p>
    „Keď som bol tam a tam, stalo sa mi to a to…“
   </p>
   <p>
    Okrial som medzi nimi; každé slovo som hltal. Moji profesori nemali nikdy tak vďačného
      poslucháča. Rozprávka trvala i pri večeri. Ako mi chutila tá večera! Z pahreby zemiaky a
      kapusta. Kapustu sám bača varil — v kyslej žinčici. Bola kyslá a presolená. Samotná by sa
      nedala jesť — s neslanými zemiakmi bola dobrá. Musím spomenúť, že sa jedlo len z jednej misky
      ako v rodine. Kapusta mizla, až strach na to pomyslieť. Lyžice boli drevené — bolo ich deväť,
      toľko, koľko obyčajne jedákov. Na mňa lyžica už neprišla. Musel som s honelníkom jednou
      lyžicou jesť.
   </p>
   <p>
    Po večeri jeden z valachov zapískal nám na píšťale. Piesne, som pred rokmi ktoré počul v
      topolianskom poli, zjavili sa znovu ako staré známe. Bolo nám veselo.
   </p>
   <p>
    Čo zažiadali, všetko som vykonal. Skočil som i ,na palec‘, naučili ma ,ako morka chodí‘, i
      ,ako sa klepe kosa‘ — zaplatil som poriadne vstupné. Tešili sa všetci, že sa mohli už raz
      poriadne zabaviť. Keď sme si ľahli, musel som si ľahnúť medzi nich na najlepšie miesto. Na
      ohnisko priložilo sa niekoľko polien, ohník nás príjemne ohrieval. Dverce boli zapreté a o
      chvíľu bolo v kolibe teplo. Zavládol sen, všade chrápanie. Ja, ustatý lopotením, zaspal som,
      akoby ma bol do vody hodil.
   </p>
   <p>
    Bol jasný deň, keď som sa prebudil. Len bača bol v kolibe, valasi boli pri ovciach a v
      hore pri hotovení dreva. Našiel som sa na lavici bačovej. Musel som im zavadzať, preto ma
      preložili. Bača, vidiac, že som sa prebudil, usmial sa mi vľúdne, otcovsky. Ja som sa mu chcel
      tiež usmiať; tvár sa mi skrivila. Bolo mi zima. Zub na zub mi nedopadúval. Bol som pritom
      mokrý, akoby ma bol vodou oblial.
   </p>
   <p>
    „Ako si spal?“
   </p>
   <p>
    „Dobre.“
   </p>
   <p>
    „Počul si hrmavicu?“
   </p>
   <p>
    „Nie veru.“
   </p>
   <p>
    „No, dobre, že si tak spal. Bol by si sa bál. Bola veľká búrka. Valachov na zemi podliala
      voda. Teba nie?“
   </p>
   <p>
    „Som trochu mokrý.“
   </p>
   <p>
    „Vyložili sme ťa na lavicu. Ale šťastie, že nás búrka prebudila. Bol by si zhorel. Pozri,
      aký ti je kaput.“
   </p>
   <p>
    Úbohý plášť! Jeden šos nadtrhnutý, držal sa len uzučkým pásom na kapute. Vyzeral celkom
      ako polostrov, ktorý môže more každú chvíľu od pevniny odlúčiť. Kde sa mu to stalo? Aha,
      večer, keď som pred mátohou prchal. A vprostred chrbta zas vypálený ostrov, asi toľký ako obe
      Ameriky spolu.
   </p>
   <p>
    Stal som si k vatre a zohrieval skrehlé údy. Zima tým väčšmi ma sekala. V ušiach mi
      hučalo, hlava mi bola ako cent. Ledva som sa držal na nohách, triasli sa podo mnou.
   </p>
   <p>
    „Chlapče, ty si prestydol. Vidíš, ako je na salaši.“
   </p>
   <p>
    Po obede poslali ma do Topolian. Valach šiel so mnou, miestami ma musel niesť. Bolo mi
      čosi lepšie. Krstní rodičia ma prijali s otvoreným náručím, krstná mať zaplakala nado mnou.
      Uložila ma do postele, ukryla perinami a častovala lipovým kvetom.
   </p>
   <p>
    Druhé ráno bol som ako ryba. Nič ma nebolelo, ale ma domov nepustili. Až prišiel sám môj
      otec pre mňa. Prosil som krstných rodičov, aby ma nezjavili, kde som to nocoval: a tí dodržali
      slovo. Keď som sa vrátil domov, mať držala prehliadku nad mojím zdravím a šatstvom — to robila
      po každej návšteve v Topoľanoch — i objavila na tmavom plášti veľkú žltú záplatu. To bol ten
      ostrov, ktorý krstná mať vlastnoručne bola zaplátala. O týždeň kedysi vyšiel najavo i
      polostrov. No mať už nepovedala nič.
   </p>
   <p>
    Ten plášť dosiaľ mám; i vezmem ho vše sebou, keď idem do Topolian. Rád chodievam na salaš,
      kde ma vítajú ako starého známeho. Chudák bača — prestala mu kukučka kukať; dnes je bačom
      bývalý honelník. Keď mu pripomeniem, ako ma vtedy nemile prijali a trápili, odpovie mi mladý
      bača:
   </p>
   <p>
    „Akí sú páni, takí budeme i my.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578908" name="ftn.id2578908">
        17
       </a>
       ]
      </sup>
      <span class="emphasis">
       <em>
        psiarka
       </em>
      </span>
      — zlá žinčica
     </p>
    </div>
    <div class="footnote">
     <p>
      <sup>
       [
       <a class="para" href="#id2578996" name="ftn.id2578996">
        18
       </a>
       ]
      </sup>
      <span class="emphasis">
       <em>
        skľagať
       </em>
      </span>
      — skysnúť
     </p>
    </div>
    <div class="footnote">
     <p>
      <sup>
       [
       <a class="para" href="#id2579024" name="ftn.id2579024">
        19
       </a>
       ]
      </sup>
      <span class="emphasis">
       <em>
        geleta
       </em>
      </span>
      — nádoba na dojenie a na syr
     </p>
    </div>
   </div>
  </div>
 </body>
</html>
