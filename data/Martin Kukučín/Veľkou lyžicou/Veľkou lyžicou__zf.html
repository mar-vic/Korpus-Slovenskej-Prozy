<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517174">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Jaj, ale je za úroda, ešte som jej takej nevidel. Čo sme žito zviezli a toto druhý voz
         jačmeňa, už sme nad zrubom. Záčin už dneska bude plný a nebude ani vôdor stačiť. Ovos nám
         príde do rezačky, aj do cieničky k ovčiarni uložiť. Nech nás len pán boh od nešťastia
         chráni a zavaruje, lebo teraz podjeseň je človek najbiednejší. Máš plné záčiny, a
         podchvíľou môže ti všetko zblčať. Ani sa nezobzeráš, a si na holej dlani.“
   </p>
   <p>
    „No, ani ja nepamätám takéhoto požehnania božieho,“ prisviedčala Mišovi Ferancovie jeho
         žena Zuzka, ukladajúc v záčine jeden snop po druhom, ako jej muž vidlicami z voza
         podhadzoval.
   </p>
   <p>
    „Hľa — včera zas horelo v Búranoch. Bože môj budeže zas žobrače, ani sa neobhrnieš pred
         ňou.“
   </p>
   <p>
    „Starý, buď rád, že máš z čoho. Vieš: lepšie dávať že pýtať. Blahoslavený človek, čo sa
         nemusí tej palice chytiť.“
   </p>
   <p>
    „Veď je pravda; ja tiež nerád zatváram ruku pred chudobou. Ale či sú hodni dobrého
         slova, čo sa sami podpália? Takého už nehodno len dákou palicou, alebo týmito vidlicami…
         Hôže, hô! Nuž ale kdeže si, Cyril? Čo ich nedržíš za retiazku?“
   </p>
   <p>
    Oddola ozval sa ešte skoro detský hlas: „Hô, Sivoň, hejk hore, Turoň!“ a bolo počuť, ako
         bičisko dopaduje na pysky volom a ako tie ometajú hlavami.
   </p>
   <p>
    „Nebiže ich bičiskom, ktože to kedy slýchal? Raz sa ti zduria a i s vozom ujdú do sadu;
         potom rob s nimi, čo chceš. Bitkou statok nenakriatneš, ba bude ti ešte horší. A čo by si
         ty povedal, keby ti po prstoch poklepali paličkou, že mrzko píšeš? Potom bys’ krajšie
         písal?“
   </p>
   <p>
    „Ale keď ma nechcú slúchať! A tento podsebný ma vždy oňucháva a ofukuje.“
   </p>
   <p>
    „Nie divota, Cyril; vieš, že ťa nezná. Hej, voly nerady vidia belasníkov. Tejto zimy,
         keď kupci prišli do nás, tiež ten podsebný mal ich večne pobiť, lebo boli v beláskach. Hja,
         i hovädo vie, že najviac mäsiarov býva v beláskach.“
   </p>
   <p>
    „Ale ja som nie mäsiar, ja im neublížim. Aha, zas ňuchá.“
   </p>
   <p>
    „Ved ťa on nezje; len mu daj pokoj.“
   </p>
   <p>
    A Mišo ponáhľal sa s prácou, aby Cyrila vyslobodil z nemilej a jemu neprístojnej práce.
         Voz podchvíľou bol prázdny, drabiny a švorce pooberali zo stebál a klasov, ktoré sa na ne
         pozachytávali, a voz sa v sade obrátil. Cyril stál stranou a díval sa zvedavo na rodičov,
         čo robia. Všetko mu bolo tak novým, akoby len teraz bol videl narábať s volmi a vozom. A
         ono len pred troma rokmi poháňal ešte otcovi, keď ho boli vypýtali zo školy. Pravda, od
         tých čias zmenilo sa veľmi mnoho. Vtedy bol len dedinským školákom, a dnes je — nuž je
         študentom. Hja, veru — a to už študentom tretej latinskej! Ono tretej ešte neskončil, len
         po prázdninách — ak mu dá boh zdravia a života — príde do nej. Ale už má i teraz právo
         menovať sa treťotriednikom, a on toho práva užil hneď po skúškach, keď, píšuc domov,
         podpísal sa: Cyril Feranc, žiak III. gymn. triedy. Nuž odpusťme mu to. Všetko sa driape
         dohora a pritom málokto hľadí na urobenú už cestu, ale radšej na tú, čo je bezprostredne
         pred ním.
   </p>
   <p>
    Mišo Ferancovie zarubol veru do hrubého stromu, keď si dal syna do škôl. Nuž nebola to
         jeho vôľa; ani sám nevie, ako na to prišiel. Pomery ho ta vohnali, a on bežal ako zajac —
         na ranu. Už samo narodenie chlapcovo bolo tak trochu čudné: chlapček sa v čepčeku narodil.
         Hej, málo tých, čo by hneď prírodou boli tak vyznačení. Nie div, že i celé Záhorie
         rozvlnilo sa rečami o tejto veci. Staré ženy prorokovali ako naisto, že ten chlapec, nech
         sa dá na čokoľvek, vždy bude šťastný. Ktorého rodiča srdce by nezaplesalo, keď počuje nad
         osudom svojho dieťaťa taký výrok? Kto opíše radosť Zuzkinu? Ona videla svojho syna v sláve,
         v zlate, v bohatstve, vysoko — vysoko. Ach, že nemôže za ním, že jej tak uniká z
         materinského náručia! Je šťastná, ale jej láska neukojenou zostáva, že len z diaľky môže sa
         dívať na vlastné dieťa.
   </p>
   <p>
    Toto radostné rozochvenie pripravilo rodičov temer o všetku rozvahu, aká zvlášte v tomto
         páde vyžaduje sa. Tu je čas porobiť už prvé kroky za blaho dieťaťa. Každá vynechaná
         maličkosť, najmenší omyl mávajú veľké následky, alebo nahradiť sa nedajú. Otec bol ako bez
         rozumu. Svoje dieťa by bol ľahko večne nešťastným urobil: bol by vám ho zabudol vyložiť na
         prípecok! Ale na šťastie tu bola obecná baba, ktorá v takýchto veciach nedala sa ani
         čepčekom miasť; tá hneď naskočila naň:
   </p>
   <p>
    „No, a chlapca si nevyložíš na prípecok?“
   </p>
   <p>
    „A načo?“
   </p>
   <p>
    „To je už len reč! Poznať, že nevieš ešte nič. Ak chceš z chlapca mať skrčenca, dobre;
         ale ak chceš, aby ti narástol, ukáž mu, koľký má byť. Za to, že sa ti v čepčeku narodil,
         nemusí ešte byť obrom.“
   </p>
   <p>
    Mišo poslúchol babu, a tak nedávajme mu vinu, ak by jeho syn nenarástol. On už urobil
         všetko, čo mohol. Ba vyniesol ho ešte i do maštale, aby ho aj statok videl. Ten tiež patrí
         k domu; nech teda vie, že už jest mladý gazda.
   </p>
   <p>
    I bolo by sa všetko v bázni božej dobre skončilo, keby si bola baba neublížila. Ale tá,
         ako šla pod cieňu po triesky, že šestonedieľke niečoho uvarí, stúpila na sekeru, čo bola o
         klát opretá. Nohu jej krv zaliala, a neborká baba nemohla ani pokročiť. Krv jej pavučinou a
         práchnom horko-ťažko zastavili a odniesli milú stvoru domov. Nuž ako stádo bez pastiera
         blúdi, tak i u Ferancov všetko išlo naopak. V dome, okrem chorej, inej ženy nebolo. Miško
         voľky-nevoľky chytil sa varešky a vymýšľal cele nové jedlá. Ale keď je gazda v kuchyni, kto
         bude vo dvore? Radil sa so ženou, čo by tu bolo robiť: bez pomocnice nezajdú sa ani deň.
         Uzniesli sa na tom, že poradia sa baby, čo majú robiť.
   </p>
   <p>
    Baba si netrúfa, že by jej do krštenia noha k sebe prišla. Po veľkom duševnom boji
         poradila Mišovi, aby zavolal starú Katrenu, že tá vyzná sa trochu v babských veciach.
         Hovorila to s takým pocitom, ako keď nemocný jed berie: veď musela postúpiť pole svojej
         sokyni, ktorá jej chlieb odobrať chcela. No čo robiť, keď inej pomoci niet?
   </p>
   <p>
    Tak hľa, Katrena vtiahla do Ferancov a istou rukou chopila sa vlády v izbe i kuchyni.
         Krátkym časom všetko sa vrátilo v riadne koľaje. Ba šestonedieľka a jej muž veľmi si
         pochvaľovali, aká je s ňou veľká poľahoda. Ona rozumela sa nielen do babstva, ale aj do
         pečenia kúskov a iného pečiva, čo pri krštení nesmie chýbať. Tak čím väčšmi blížilo sa
         krštenie, tým väčšmi stúpala starosť o kuchyňu a ustupovala o šestonedieľku a dieťa:
         Katrena točila sa viac vôkol koryta než vôkol šestonedieľky. A to bola veľká chyba, stará
         baba jej to tiež mala za zlé. No to už bolo potom neskoro!
   </p>
   <p>
    Krštenie už tu, nuž všetko je už hotové! Vatra na ohnisku obložená je veľkými hrnci,
         akoby sa malo zvárať. Duchovní kmotrovci už v izbe, oba mladí manželia, ktorí ešte nikdy ku
         krstu neniesli. A Katrena ešte i teraz kutí sa kdesi v kuchyni. Hja, nie blázon na toľké
         hrnce dozerať! Konečne zamenili ju kuchárkou inou a vypravili i s kmotrovci k svätému
         krstu. To stalo sa tak naponáhle, že Katrena ani poriadne obliecť sa nestačila, ešte cestou
         si musela naprávať šatku na hlave. Prišli pekne do chrámu božieho; čas uhádli navlas, lebo
         ľudia práve odchodili preč. Obrad začal sa i postupoval pekne. Iba príde rad na otázku:
         „Aké meno žiadate dať dieťatku?“ Tu zostali všetci akoby im nohy podrazil. Kmotrovci
         pozerali na babu, Katrena zas mihala na nich. Ale takto to nemohlo zostať, otázka sa
         opakovala; no odpovede nič. Konečne sa osmelí Katrena a povie, že ona veru nevie. Nazdala
         sa, že ju pošlú chytro do Ferancov, opýtať sa, a že ju dočkajú s odpoveďou. Ale pán farár
         nedal sa mýliť. Dal chlapčekovi meno sám, a síce Cyril. Práve vtedy bol jubilejný rok
         pokresťanenia Slovanov.
    <sup>
     [
     <a class="footnote" href="#ftn.id2504486" name="id2504486">
      1
     </a>
     ]
    </sup>
    dákala baba. „Čo nám len povedia u tých Ferancov.“
   </p>
   <p>
    Kmotor si to tak hlboko nepripúšťal k srdcu:
   </p>
   <p>
    „Ja som tomu nie vina. To je povinnosť babina, aby sa opýtala, aké chcú dieťaťu dať
         meno. Čo ste to len zmysleli, stvorička!“
   </p>
   <p>
    Katrena bola cele zničená. Chrbát zhrbil sa jej pod ťarchou previnenia, ktorého celú
         hĺbku ponímala citom opravdivým.
   </p>
   <p>
    „Čo som len zmyslela, čo som zmyslela! Boh ma ranil slepotou a hluchotou, keď som
         odchodila. Bola som v kuchyni, dozerala som tam verne a svedomite; ani obliecť som sa
         nestačila. Ach, keby kmotrovia boli skúsenejšími bývali, boli by sa tí opýtali. Ale takto —
         jedno k druhému.“
   </p>
   <p>
    „Kto by sa bol pozdal, že vy na to zabudnete. To mi ani do päty nevošlo. No už sa stalo,
         darmo si budete želieť.“
   </p>
   <p>
    Ale s takouto chudou potechou nemohla sa uspokojiť. Jej tu išlo nielen o hnev Ferancov,
         ale i o chýr. Keď ju ta volali, len preto išla, aby ukázala, že ona vie ešte viac než stará
         baba. A dosiaľ darilo sa jej všetko ako dobrému kalendáru; pochvaľovali ju ako skúsenú
         osobu: a teraz, keď už má dielo zakončiť, terajšiu babu zrútiť — pridá sa jej takýto omyl.
         Slzy jej vyhŕkli z očú, pomysliac, ako stará baba bude sa radovať a ľudia smiať.
   </p>
   <p>
    U Ferancov čakali návrat svojich hostí netrpezlivo, lebo pred chvíľkou im zišlo na um,
         čo za chyba sa stala. Trnuli starosťou, čo sa to tam robí. Či ich pán farár nevráti
         vyzvedieť meno dieťaťa. Alebo či ich nevyhreší, že na takú hlavnú vec nemilobohu zabudli.
         Zvlášte Miša to mrzelo.
   </p>
   <p>
    „Ani som nepil, ani nič — a takto zabudnúť!“
   </p>
   <p>
    „Ba mne že nezišlo na um, keď som im oddávala dieťa. Ale tu ležím ako kus dreva!“
   </p>
   <p>
    „To bola moja starosť; ja len neviem, ako mohlo sa to pridať. Len vo fare čo si budú
         myslieť o nás! A keby sme sa neboli ešte včera o tom radili. Ale radíme sa peknerúče, a oba
         zabudneme.“
   </p>
   <p>
    „Možno Katrena počula, že ho dáme pokrstiť po starom otcovi Janom. Var sa len dovtípi.“
   </p>
   <p>
    „Horký jej dovtípil! Ani jej vtedy v izbe nebolo. Vidí sa mi, že sádzala do pece.“
   </p>
   <p>
    „No nech sa stane vôľa božia! Darmo je, ešte toto v našom dome nebolo; každý môže nám
         uznať, že po prvý raz sa to ľahko prihodí.“
   </p>
   <p>
    Ako vstúpili s dieťaťom do izby, rodičia jednými ústy pýtali sa ich:
   </p>
   <p>
    „Je pokrstené?“
   </p>
   <p>
    „A akože? Prečo by nemalo byť pokrstené? Či pre to meno?“
   </p>
   <p>
    „Ó, veď som ja len sprostá, keď som sa vás tak neopýtala,“ začala zas svoju nôtu baba.
   </p>
   <p>
    „Ba my — my, že sme vám nepovedali. Ozaj, akým menom ho krstili?“
   </p>
   <p>
    Všetci traja zas len pozerali jeden na druhého sťa vtedy pred tou krstiteľnicou. Kmotor
         si trel čelo z celej sily — no darmo. Kmotra si ani netrúfala hlavy lámať nad tým; vedela,
         že by to nikdy neuhádla. Konečne zahanbený kmotor vyznal za všetkých:
   </p>
   <p>
    „No, my veru nevieme. Čo nám hneď poodtínate hlavy — nerozpamätáme sa naň.“
   </p>
   <p>
    Miško sa zadivil nad tým. Trochu s nevôľou nad týmto novým pádom, i vyznal to:
   </p>
   <p>
    „A akože by to bolo? Veď ste predsa tam boli.“
   </p>
   <p>
    „Veď boli, veď boli! Ale to meno vám je také, že hneď vyjde z pamäti. Nikdy som ho ešte
         nepočul.“
   </p>
   <p>
    „Ani vy, Katrena, nepamätáte sa naň?“
   </p>
   <p>
    „Ja? Ja som ho od ľaku ani dobre nepočula: nieto že by som si ho bola i zachovala.“
   </p>
   <p>
    „A zišlo by vám na um, keby vám ho dakto napomenul?“
   </p>
   <p>
    „Možno, že by len po biede zišlo — ale kto vám ho tu napomenie!“
   </p>
   <p>
    „A nie je Jano?“
   </p>
   <p>
    „Nie. Povedám, že je to nie sedliacke meno. Ani u pánov som ho ešte nepočul.“
   </p>
   <p>
    „Adol?“
   </p>
   <p>
    „Adol — tak každého žida volajú.“
   </p>
   <p>
    „Viete čo,“ povie Miško, „v kalendári sú vraj všetky mená, hľadajmeže ho tam.“
   </p>
   <p>
    „A veru je pravda,“ zaradoval sa kmotor. „Máte kalendár?“
   </p>
   <p>
    Chytili kalendár a slabikovali v ňom rad radom tie neznáme mená. Nad každým skoro strhla
         sa hádka, či je to nie to hľadané. Konečne zunovalo sa im i to. Kmotre nadišla veľmi dobrá
         myšlienka.
   </p>
   <p>
    „Viete, čo — choďte do fary a opýtajte sa. To bude ešte najlepšie, a tam vám vďačne
         povedia.“
   </p>
   <p>
    Konečne naviedli na to Miška, lebo nik nechcel podobrať sa na to. Pán farár mu meno
         povedal, ale on netrúfal si, že by ho nezabudol. Dal si ho napísať na papierik.
   </p>
   <p>
    „Hm, Cyril — Cyril. Ja som o takom mene ani nechyroval.“
   </p>
   <p>
    „No a to je, vidíte, veľmi pekné meno. Tak sa volal jeden z tých mužov, čo obrátili
         našich predkov na vieru kresťanskú.“
   </p>
   <p>
    „No? Tak je to už iné, to je iné.“ A Miško celkom spokojný vrátil sa domov.
   </p>
   <p>
    „No — čože je zaň?“ spytovali sa ho jedným dúškom.
   </p>
   <p>
    „Cy — ril!“
   </p>
   <p>
    „Aha — Cy — ril! Teraz mi, vidíte, už huplo do hlavy. Divné meno! Komu by aj zišlo na
         um! Len ako ho mohli ten pán farár tak chytro vymyslieť. Pane bože, Cyril! Počul to kedy
         ktorý človek?“
   </p>
   <p>
    A všetci zdieľali podivenie kmotrino. Šestonedieľka nebola by mala proti menu nič; len
         to nevidelo sa jej, že je také nové, neslýchané. Ona sa nechce od iných ľudí deliť, a preto
         bola by radšej, keby jej chlapca boli obyčajným menom krstili. Vzala nemluvňa na ruky a
         vykladala nad ním:
   </p>
   <p>
    „Nebožiatko — veď sme ti dali dar do vena! Ach, to ešte nepridalo sa žiadnej živej duši
         na svete. Nebudeš mať v dedine nikdy poctivosti. Ach, že som zabudla!“
   </p>
   <p>
    „Zuza, majže trochu rozumu!“ káral ju muž. „Nešťastie nechodí po horách, ale po ľuďoch.
         My sme tomu veru nie vina. Zabudli sme ako zabití — nuž zabudli sme. Leťže čelom do steny!
         A už veru ja myslím, že meno ako meno: to ešte nezabilo nikoho. Nech len bude hodným
         človekom, vždy mu bude dobre na svete. Čo len pre meno — pre to môže mať vždy poctivosť.“
   </p>
   <p>
    „Horký bude! I tie deti na ceste ho budú prezývať. I v tej škole sa ich musí strániť ako
         zbojník. Každý sa mu doň zadrapí. A keď narastie — no potom ešte len bude! Ako sa mu budú
         smiať pri prvej ohláške. Nebožiatko — zhynie mi tam od hanby a potupy.“
   </p>
   <p>
    „Hej, do tých čias koľko ešte vody ujde! Ešte sme len v plienkach. Ono je to meno divné,
         pravdu poviem, nikdy som ho nepočul. No ale zas smiať — to sa nik nemusí na ňom. A ani sa
         nebude, nie veru! Do tých čias ešte — bože môj — ľudia privyknú naň, ako nič. Keby to bola
         dáka prezývka, veru by mu ho pán farár neboli dali; ale že mu ho dali, už musí byť pekné.
         No — a Cyril, veď to nebol tiež potáraný človek: to bol pobožný muž, našich predkov obrátil
         na vieru kresťanskú.“
   </p>
   <p>
    Šestonedieľka odhrnula plachtu, ktorá bola pred posteľou spustená, a hľadela na muža.
         Len kde to nabral toľko tej múdrosti, veď o tom jej dosiaľ nikdy nerozprával. A ako krásne
         to vie všetko vypovedať — hneď jej je ľahšie na srdci, tak ju potešil.
   </p>
   <p>
    Tak sa konečne uspokojili všetci a krštenie skončilo sa vo mene božom dobre.
   </p>
   <p>
    No príhoda táto i v dedine spôsobila obdiv a hnev. Ľudia to považovali práve za taký
         zázrak ako zatmenie slnka. Veď aj akoby nie! Už je dosť všelijakých mien, ale takéhoto ešte
         nepočuli. Na druhý deň, keď išli na lúky, ženy o inšom ani nehovorili.
   </p>
   <p>
    „Háj — bože môj — zdúpnela som, keď mi povedali, čo za meno dostalo to dieťa.“
   </p>
   <p>
    „Nuž človek paromaže nezdúpnie! Koľko ľudí sa už v našom kostole krstilo, ale ešte ani
         jednému nedali takého mena. Všetkým boli starootcovské mená pekné, len týmto v tom kaštieli
         nie. Chcú sa už povyšovať nad nami, ale ono môže sa to i zvrtnúť, — ó, môže!“
   </p>
   <p>
    „Ba, ženy — ja povedám, že sa čosi stane! Ľaľa, keď tá hviezda bola sa tiež ukázala s
         tou dlhou metlou: nebola vám hneď vojna? Už čosi bude.“
   </p>
   <p>
    „Oj, už veru vojny pre Ferancovie chlapca nebude; mala by to byť aj prečo. To veru len
         tak vojna!“
   </p>
   <p>
    „No, ale sa čosi v našej dedine stane, lebo u richtára tiež sliepka zakikiríkala. Hej —
         a keď vám raz sliepka zakikiríka — pamätajte, dedina neobíde nasucho. Ľaľa, i zalanským
         zakikiríkala nám sliepka — pravda, iba raz, lebo ju môj muž hneď zabil — a zápäť za tým
         neskydol sa celý most do potoka? Len títo nehanblivci — ba veru mi je taká protiveň na
         nich, čo nikdy — keď si tak dieťa zohavia na posmech svetu.“
   </p>
   <p>
    „Ale veď si ho nezohavili — len mu zabudli dať meno. A keď ho pán farár tak pokrstil, či
         ho oni majú odkrstiť?“
   </p>
   <p>
    „Ej, nech si to verí, kto chce, ale ja nie. Ten chýrny gazda prehrebá sa vždy v tých
         knihách. Ja večne neviem, čo má toľko v nich. Toť raz som sa ho spýtala, no reku, akýže
         bude čas, bude pršať? Ani len to vám nevedel. Nuž načo sú tie knihy, keď ani len o čase nič
         nestojí v nich. Keby to bol môj muž, ja by mu ich o hlavu pohádzala. Veď aj načo je to
         sprostému človeku? Keď vieš si tú pesničku v tom božom chráme nájsť a zaspievať — to ti je
         dosť. A nezháňať po knihách tam kadejaké daromnice.“
   </p>
   <p>
    „Veru svätá pravda. Ten je nie súci za gazdu, len za dákeho hvezdára. Čo len má z toho?
         Iní chlapi potriznia si na ceste, zabavia sa alebo si pospia a on sa len večne v tých
         knihách prehrebá.“
   </p>
   <p>
    „Veď nech sa tam prehrebá, ale dedinu nech neuvaľuje do takého posmechu.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504486" name="ftn.id2504486">
        1
       </a>
       ]
      </sup>
      <span class="emphasis">
       <em>
        jubilejný rok pokresťanenia Slovanov
       </em>
      </span>
      — tisícročné jubileum sa
               oslavovalo u nás roku 1863
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523344">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Miško popočúval všetko, čo o ňom hovorili ľudia, a bolo mu veľmi ľúto, že prišiel bez
         všetkej príčiny do rečí. On nikdy neohlásil sa v obci, len aby neobracal pozornosť na seba.
         Radšej zniesol krivdu, nežby sa bol šiel žalovať. S jedným, dvoma ľuďmi vedel veľmi múdre
         hovoriť, ale už s troma — to sa okúňal. A pri tom všetkom nemohol mať od ľudí pokoja, ba
         mal viac nepriateľov v dedine, než bársaký krikľún. Každý, kto nemohol k inému pristúpiť,
         to sa na Miškovi previezol. On nikdy neublížil ani muške, a doňho sa každý zadrapil ako do
         hrachu pri ceste. Chlapi vysmievali ho, že je vždy doma, že drží pec, aby mu neutiekla;
         ženy zas len pre toto chválili a závideli ho Zuzke. Hja, chudinky, tešili sa tým, že dobrá
         žena nikdy nedostane dobrého muža, len korheľa; iba taký tĺk, ako Zuzka, má dobrého muža,
         čo vždy doma sedí.
   </p>
   <p>
    A ono Miško nestrážil domu, ale hrdloval a robil verne a svedomite. Ale ho i pán boh
         požehnával. Mal len osemnástku, čo mu po otcovi zostala, ale prichoval vše viac na nej
         statku, než bársktorý osminár. Ale ani žiaden osminár nenazvážal toľko zbožia ako on. To mu
         vidno i v sypárni, ktorá ani v prednoví sa nevyprázdnieva. Je v nej i starého zbožia dosť;
         pšenica vraj pamätá i to, keď zvon na vežu ťahali. No i v priečine len jest čosi v tej
         tulipánovej truhle, čo Zuzka ešte sebou doviezla. Tam je krčiažok, do ktorého zo dňa na deň
         pribýva. Zuzka sa kochá, keď pozrie po nedeliach doň. No ale pod ním jest ešte viac. Tam je
         katechizmus, z ktorého ešte Miškov otec sa učieval, s primitívnymi obrázkami a obšúchanými
         pargumienami. Hej, jesú v ňom i krajšie obrázky! Na nich by sa i bezbožník pokochal. Bol by
         hoden ten katechizmus otcu-materi dvesto zlatých. Veď skoro spoza každej karty vyvalí sa
         zlatka a spoza mnohých i piatka. Čidali, že by sa hockto z takého katechizmu vďačne učil.
   </p>
   <p>
    A načo sú im tie peniaze? Hej, nájde sa im ono miesto. Ešte treba, aby sa im tie zlatky
         popremieňali v piatky, a potom — bude, čo má byť. Kúpi sa široký intravilán
    <sup>
     [
     <a class="footnote" href="#ftn.id2523432" name="id2523432">
      2
     </a>
     ]
    </sup>
    pri hradskej a na ňom vystaví sa hodný dom so závristým dvorom. Nuž na to budú
         tie peniažky. Čo prichová sa jalovica, tá sa nechá, a stará krava predá; peniaze za ňu
         pôjdu do katechizmu. Pred jarou vyprázdnia škrine, čo sa utŕži za zbožie, i to pôjde ta. O
         dva, o tri roky, ak pán boh požehná — katechizmus bude dosť tučný, a svet otvorí ústa, čo
         ten ťuťmák Ferancovie stvára.
   </p>
   <p>
    Dva-tri roky prešli a Miško zanechal starootcovský dom a presťahoval sa do nového, ktorý
         si on sám vystavil. Keď teraz pozrie na ten starý domec, ako tam na strmom vŕšku smutne
         stojí, zasmeje sa mu duša. Hej, a keď vidí tú strmú cestu, ktorou do starého dvora
         chodieval, a keď si predstaví, ako sa mu volky pod jarmom krčievali idúc hore vŕškom do
         dvora, pýchou vypnú sa mu prsia. Teraz sa veru nemusia krčiť pod jarmom, keď je dvor ako
         dlaň rovný. Koľko posmechu už jeho starý otec musel zniesť, keď so zbožným vozom až k mostu
         ťahal, aby sa tam na širšom mieste obrátil, a vrátil sa hore úzkou cestičkou do dvora.
         Cesta, ktorá do starého dvora viedla, tvorila s uličnou tak ostrý uhol, že len z jednej
         strany sa mohlo na ňu vyjsť. Preto, keď voz išiel z nižného konca dediny, musel vždy
         zachodiť k mostu, tam sa skrútiť a vrátiť sa nazad.
   </p>
   <p>
    Skoro zakaždým, keď k mostu tiahol, ľudia zo žartu opytovali sa ho:
   </p>
   <p>
    „Var židovi vezieš to zbožie? Hľaďteže ho, hľaďte! Prejde popred vlastný dom, a ani sa
         len neobzrie, len kdesi ťahá.“
   </p>
   <p>
    Miško sa im vše len zasmial a, akoby zo závisti, pohodil: „Dobre sa vám smiať, keď máte
         dvor ako dlaň.“ Ale sám sebe vždy doložil: „No, nebudete sa dlho smiať. Kto sa bude smiať
         naostatok, ten sa bude najlepšie smiať.“
   </p>
   <p>
    A ľudia si povrávali:
   </p>
   <p>
    „Chudák, dobrý chlap je ten Miško, len keby ten dvor mal inakší. Veru by sa mu zišlo
         druhý nadobudnúť. Ale tu skade: to je tá vec!“
   </p>
   <p>
    Miško — ten sa naostatok smial. Jeho susedia pokrúcajú hlavami, nijako neprace sa im do
         nich, ako ten bedár prišiel k novému domu. Tí, ktorí ho predtým tak ľutovali, dnes
         závistive hľadia naň. Nepáči sa im, že tak krátkym časom vyrástol im ponad hlavu. Hja, tak
         to býva na svete: nemaj ničoho, vysmejú ťa; maj sa k dačomu, závidia ti.
   </p>
   <p>
    Cyril sa narodil už v novom dome.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523432" name="ftn.id2523432">
        2
       </a>
       ]
      </sup>
      <span class="emphasis">
       <em>
        intravilán
       </em>
      </span>
      — stavebný pozemok
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507035">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na chlapcovi hneď od malička bolo znať, že nie darmo má také divotvorné meno. Otec
         nevedel sa prenadívať, kde sa v ňom toľká múdrosť berie. Čo povedalo, mohlo sa hneď za ním
         spisovať. Miško bol by sa veru dal na to, ale chudák nevedel písať tak chytro, ako chlapec
         hovoril. I ostatní ľudia krútili hlavami, keď počúvali od neho len samé múdre reči.
   </p>
   <p>
    „Pamätajte, ten chlapec nedožije svojho desiateho roku.“
   </p>
   <p>
    „Ach, a prečo by nedožil? Veď mu bieda nevyzerá z očú.“
   </p>
   <p>
    „Hej — čo moc, to moc. Každý vám povie, že ten chlapec na svoj vek má mnoho rozumu. Také
         deti nechovajú sa rady. Sprvu vyhúknu ako priesada, a zrazu ani človek nevie, len keď
         opadúvajú — navidomoči. Môj brat bol just takýto mudrák: a nezomrel vám?“
   </p>
   <p>
    „Ja — čože by ste to povedali — toho kôň pokopal — nuž tak!“
   </p>
   <p>
    „No, uvidíte, či vy svojho chlapca budete kedy ženiť. Pravda, budete, ale bez muziky. Ja
         za jeho život ani dreveného groša nedám.“
   </p>
   <p>
    Keď Ferancovcom takto nahnali strachu, čo mali s chlapcom robiť? Zachodili s ním ako s
         rozpuknutým krčiažkom. Prísneho slova mu nedali. Božechráň ho obkríknuť alebo mrzkú tvár mu
         ukázať! Mysleli si, že v kolíske majú kus zlata, a preto pilne ho kolísali a kolísali, hoci
         nohy niže kolien mu už z kolísky viseli, čo tak podrástol. Pri kolísaní mu ešte aj
         spievali, ako v prvom roku, len aby lepšie spal.
   </p>
   <p>
    Rozmaznaný Cyril vyrástol do kabane. Už v kabani začal napredovať vo všetkých
         známostiach — napodiv. On najlepšie vedel, pod ktorou strechou hniezdia vrabce, na ktorej
         vŕbe jesú straky, v ktorom sade sú najlepšie hrušky a jablká, kedy dozrievajú a ako ostrvu
         nadložiť, aby sa k nim dostal. Ale vedel aj iné veci. Poznal všetky litery; otec ho tomu
         naučil, ba aj predpísal mu čo ľahšie uhlíkom na kozub, a on do tých čias majstroval, kým
         len neuhádol. Otec sa udrel do čela.
   </p>
   <p>
    „Hm, čo je pravda, to je pravda, ale z tohto chlapca, ak narastie, bude čosi. Má dobrú
         hlavu a tenkú kožu na čele — ten sa bude dobre učiť.“
   </p>
   <p>
    A už teraz zrodila sa veľká myšlienka v jeho hlave. Vo dne, v noci mu nedala pokoja;
         všetko len vôkol nej krútilo sa. Všetko, čo robil, len k tej myšlienke, k jej vyplneniu
         smerovalo. Starej dosť dlho tajil sa — ale nadišla ho slabšia chvíľa, i vyložil jej všetko
         ako na dlaň. Otvoril jej svoje srdce dokorán, dal jej pozrieť aj do najtajnejšieho záhybu
         jeho, kde myšlienka tá ukrývala sa. Žena zľakla sa jej. Ona videla ju v nedohliadnej
         diaľke, jej duševná sila nemohla ju obsiahnuť: začala pochybovať o tom, že by mužov sen
         mohol splniť sa. No zas ju to lákalo a čosi dodávalo sily jej kleslému duchu, aby verila.
   </p>
   <p>
    „Ach, starý, len mi povedz, ako ti to mohlo zísť na um. Ako to urobíš? Dovolia nám to
         páni?… Počuješ, s tým nehodno popečkovať — to je nie žart.“
   </p>
   <p>
    „Haha! Či nám vraj páni dovolia! A čo pánov do toho? To dieťa je moje: ja z neho môžem
         vychovať, čo len chcem.“
   </p>
   <p>
    „Ono sa to ľahko povie, ale ako urobiť: to je prvá vec. Nečítal si o Jánošíkovi, ako mu
         páni dali zošibať otca, že ho dal do škôl? Hej, svet je zlý; oni sa tiež strežú, aby nik
         nemiešal sa im do remesla.“
   </p>
   <p>
    „Oj, kedyže to bolo! Jánošík — kedyže ten žil — bože môj! Skala je skala — a tá sa už od
         tých čias rozmrvila, čo Jánošík zakopal do nej svoj poklad. Nuž tak: nebolo to včera ani
         zavčerom, bolo to kedysi!“
   </p>
   <p>
    „Ach, moje dieťa… ísť do škôl… byť pánom… oh —“
   </p>
   <p>
    „A čo by nešlo? Var nemá z čoho? Čidali mu bude lepšie že jeho otcovi. Pravda, ani ja by
         som za deravý šesták nevystúpil zo svojho domu. Keď príde do človečenstva, bude mu dobre a
         pri ňom — možno, i nám.“
   </p>
   <p>
    „Hoj, kedyže to bude; ja som stará, už sa toho nedožijem.“
   </p>
   <p>
    „Veru pán boh vie — ale môžme sa ešte dožiť radosti po ňom.“
   </p>
   <p>
    „Ty, Mišo, povedz mi, s čím ho budeš ta vyprávať? Vieš — s prázdnou rukou ho len nemôžeš
         posielať. Tu šatstvo, tu škola, tu bývanie a pán boh vie, čo ešte. To i zapereného gazdu
         hodí o zem, keď je to z roka na rok. My sme vytrovení do grajciara; vieš, že málo chýbalo,
         že sme sa pri tom dome nezadlžili.“
   </p>
   <p>
    „No, len sa neboj. Každý rok sa prichová dačo: tu kravička, tu teliatko; predá sa i zo
         zbožia, veď nám je už teraz ľahšie že vtedy, kým sme mali len osemnástku. Za humnom ešte
         vykopeme tretiu jamu na švábku, čo bude na predaj. Tak budeme zas do krčiažka a katechizmu
         ukladať, a uvidíš, že sa ti to spáči.“
   </p>
   <p>
    Od tých čias nehovorili viac o tom, no každý sám v sebe varil plán, ako uskutočnia ten
         ružový sen. Miško zas hrdloval, zháňal; Zuzka, kde len mohla, utrhla si od úst: skývražila
         ako najhoršia skupaňa. A krčiažok je už v priečinku, po chvíli pôjde ta i starý
         katechizmus.
   </p>
   <p>
    Chlapec prišiel do školy a začal vývodiť nad ostatnými. Otec ho naučil šlabikovať a
         niečo písať; mať zas všetky modlitby a načítať až do sto. S takýmito počiatky ľahko mu bolo
         všetkých vrstovníkov pozhadzovať a zasadnúť na prvé miesto.
   </p>
   <p>
    Rodičom sa šírili prsia, veď ich sen ide sa vyplniť. Miška najväčšmi mrzelo to, že ho
         syn už prevýšil, že ho už nemôže učiť. No vžil sa pomaly i do toho, ba nehanbil sa od neho
         učiť rátaniu. Hm — veď sa mu to zíde. Ako ľahko si poráta, koľko mu príde za švábku; koľko
         by sa natrápil s prstami, hoci ich má desať.
   </p>
   <p>
    V Záhorí ani netušili, na čom si Miško láme hlavu. Ako by im to aj bolo zišlo na um: aby
         dakto, čo má len jedno dieťa, i to poslal preč, a to ani nie na remeslo, ale kdesi do škôl.
         Iba po konfirmácii
    <sup>
     [
     <a class="footnote" href="#ftn.id2507277" name="id2507277">
      3
     </a>
     ]
    </sup>
    začali si pretierať oči, keď Miško viedol chlapca do fary a tam robil čosi —
         ale dlho.
   </p>
   <p>
    Od tých čias Cyril chodil deň po deň do fary. Tam vo dvore, pod dáškom na lavičke, ho
         pán farár učili. To už pár ľudí videlo cez parkan. Len čo sa učí ešte taký mudrc. Slávny
         úrad pokrúca hlavou, že z toho nevykvitne nič dobrého. Ten papľuh na sedliaka už vie
         primoc. Čo bude potom, keď sa ešte viac naučí! Taká potvora prevráti celú dedinu čím hore,
         tým dolu.
   </p>
   <p>
    Rodičia každý deň očakávali syna túžobne, a keď prišiel domov, prezreli knihu, ktorú
         priniesol: ale málo vyrozumeli z nej. Veď aj akoby! Ani litery sú nie ako litery: že by
         boli hrubé a pekne končité ako v starom šlabikári a katechizme, ale sú akési okrúhle.
         Chlapec, pravda, z nej číta, ale veľmi málo mu rozumejú. Pochytili len to, že si opakuje
         vždy, že pluval: ale ani to nevyrečie, ako svedčí, iba akosi brbotľavo. Potom vraví často,
         že „dá ti“, ale nepovie, ani kto, ani komu, a potom povedá, že „menšia“ a „menšie“
    <sup>
     [
     <a class="footnote" href="#ftn.id2507332" name="id2507332">
      4
     </a>
     ]
    </sup>
    — a len toto vždy melie.
   </p>
   <p>
    Otca to už domrzelo; on nerád mal, keď niečo dôkladne nevedel, i povie synovi:
   </p>
   <p>
    „Ale, chlapče, veď sa poriadnejšie uč, aby človek rozumel aspoň, čo vravíš.“
   </p>
   <p>
    „A vy viete po latinsky? Lebo to je po latinsky, a to každý nevie.“
   </p>
   <p>
    „Paroma ti je to po latinsky, keď vždy vravíš len, že pluval,
    <sup>
     [
     <a class="footnote" href="#ftn.id2507364" name="id2507364">
      5
     </a>
     ]
    </sup>
    alebo že dá ti.
    <sup>
     [
     <a class="footnote" href="#ftn.id2507376" name="id2507376">
      6
     </a>
     ]
    </sup>
    Máš sa mu nanadávať, kým sa tú knihu celú naučíš.“
   </p>
   <p>
    „Veď to nie, že pluval, ale plurál.“
   </p>
   <p>
    „Veď to, čo je to? Keby si povedal aspoň že pluval, to by ešte každý rozumel — ale tu
         plulal. Ktože ťa tam vie, čo je to?“
   </p>
   <p>
    „Veď to je tak. To je po latinsky.“
   </p>
   <p>
    „A už vieš po latinsky?“
   </p>
   <p>
    „No — pravdaže.“
   </p>
   <p>
    „Nože povedz dačo.“
   </p>
   <p>
    „Mensa.“
   </p>
   <p>
    „Menšia? Ozaj — čo to spomínaš za menšiu?“
   </p>
   <p>
    „To je mensa, nie menšia.“
   </p>
   <p>
    „Hm, hm,“ krútil Miško hlavou, „to neznamená nič — ešte keby menšia, ale menza.“
   </p>
   <p>
    „To je stôl.“
   </p>
   <p>
    „Stôl? Ach, pane bože… čo nezmyslia všetko tí ľudia! Ešte i stôl prekrstia. Komu by to
         len zišlo na um: stôl volať menza.“
   </p>
   <p>
    „Nuž to je po latinsky.“
   </p>
   <p>
    „A ako sa volá chlieb po latinsky?“
   </p>
   <p>
    „To ja neviem.“
   </p>
   <p>
    „A halena?“
   </p>
   <p>
    „Ani to.“
   </p>
   <p>
    „A klobúk?“
   </p>
   <p>
    „Ani to.“
   </p>
   <p>
    „Hm, hm — ja, že už všetko vieš.“ Miško myslel, že sa to naučí celú reč naraz. Bolo
         mnoho ľudí, čo doma vedeli len jednu reč, keď o rok prišli domov, vedeli už dve. Dľa toho
         si namyslel, že reč sa učí za dva dni — možno porobia človeku a už ju vie. No teraz
         nahliadol, že to ide akosi pomaly.
   </p>
   <p>
    Cyril nestačil dlho chodiť na učenie. Prišla jeseň; hrušky začali za ich humnom
         dozrievať, keď mu naložili všetky veci na voz a vypravili ho ta ďaleko do škôl. Otec sám,
         ako sa patrilo, šiel s ním, aby syn ľahšie privykal. No nespomohol mu tým mnoho: musel ho
         samého zanechať v šírom svete.
   </p>
   <p>
    Týmto činom stala sa roztržka medzi ním a celou dedinou. Všetci ľudia ukazovali naň, že
         sa panští.
   </p>
   <p>
    „Hej, žobráčisko, ešte mu kapsa spopri boku visí, a už sa takto driape. Joj, to je
         pýcha, ale tá chodí pred úpadkom.“
   </p>
   <p>
    „Ach, už mu nebude nič. Žobrák dostal sa do sedla a drží sa hrivy ukrutne.“
   </p>
   <p>
    „A z koho to nagazdoval? Z nás. Veď to nie blázon: syna vyprávať do škôl. Čo len šaty
         stoja, a k tomu chova a bývanie. Povážte si len — to nejde po dobrom.“
   </p>
   <p>
    „Ale ako by aj šlo, keď odoráva! Taký predrenec: na jar vyjde naostatku do poľa a
         naodoráva susedom po brázde, po dve — koľko mu to hneď činí! Do kosby ide zas samý prvý, a
         naodkáša, kde koľko môže. Ach, ba že takého človeka len trpia!“
   </p>
   <p>
    „Trpia ho — aj podkladať sa mu budú — takí blázni! Len nech zdekne
    <sup>
     [
     <a class="footnote" href="#ftn.id2504916" name="id2504916">
      7
     </a>
     ]
    </sup>
    dakde kúpa, už letia poň. Pri ňom nedajbože preplatiť niečo, tak naddáva. A
         nech zvie, že dakto nechal len jednu brázdu prielohom, to ponúkne sa hneď, že ju zaseje
         spolovice. No, a podaj čertovi len palec — kým sa zozberáš, už ťa drží za ruku.“
   </p>
   <p>
    Ale hnev dedinčanov nezostal bez náhrady. Miško zrazu v celom okolí stal sa váženým
         človekom: tam závisť už neovládala, ľudia jasnejšie videli. Keď stál o trhu na rínku so
         zbožím, i z iných dedín zastavovali sa ľudia a šepkali medzi sebou:
   </p>
   <p>
    „Pozrite, ten si dal syna do škôl. Bude mať z neho pána. A že je akýsi dobrý gazda.“
   </p>
   <p>
    „Ono musí byť, lebo každý trh ho tu vídavam. Ale do škôl — to je predsa moc. Ono ľahko
         sa to začne, ale ťažko skončí. No — do hrubého stromu zaťal sekeru. Školy majú veľké ústa —
         mnoho stoja.“
   </p>
   <p>
    „Už len musí cítiť, že má dobrú podložku. A bol chudobný, keď začal gazdovať: všetko si
         sám nadobýval od motyky. A teraz pred jarou vraj predá i po dve jamy švábky. Takému je
         potom ľahko.“
   </p>
   <p>
    Jarmočníci pokrúcali hlavou a odvrávali si: „Čertovský chlap, čertovský chlap!“ A s
         veľkým uvážením pohliadali naň.
   </p>
   <p>
    Ale nielen prespolní gazdovia, i remeselníci z mesta mali sa vôkol neho.
   </p>
   <p>
    „Akože sa máte, Miško?“
   </p>
   <p>
    „Kdeže ste boli?“
   </p>
   <p>
    „Ale ste zdravý! Ozaj, ten syn, akože — privyká? Bude z neho dačo?“
   </p>
   <p>
    A tieto prejavy účasti skoro vždy vrcholili v dákom nabídnutí. „Nebudete mu dačo robiť?
         Kabát na zimu.“
   </p>
   <p>
    „Ozaj — písal vám, či mu tie čižmy ešte trvajú? Ale ako by netrvali — boli ani z ocele.
         Hja, ja mám remeň — to je už remeň!“
   </p>
   <p>
    Ba aj sklepník uponížil sa k nemu: „Miško, toto súkno bolo by vášmu synovi: je ako koža.
         Nezoderie ho, kým kus bude trvať z neho.“
   </p>
   <p>
    A Miško neodolal takýmto lákadlám. Nikdy neprišiel naprázdno z mesta. Žena mu
         nedohovárala, veď to bolo jej miláčkovi. Ba radovala sa, že jej bude v školách chodiť
         pekne, ako zo škatuľky.
   </p>
   <p>
    Pred synovým návratom celý týždeň radila sa so ženami, čo sa tomu rozumeli, ako synka
         cez vakácie chovať.
   </p>
   <p>
    „Kaše mu predsa len nenavarím — no a švábky ani tak. Nebožiatko, už odvyklo od hrubých
         jedál; zje lyžičku-dve — a má dosť.“
   </p>
   <p>
    „Ja, veru je tak,“ prisviedčala jej horárka.
   </p>
   <p>
    „Pirohy s tvarohom — to by bolo dobre,“ nadhodila Zuzka.
   </p>
   <p>
    „I to len raz-dva: to je tiež priťažké.“
   </p>
   <p>
    „Halušky s bryndzou to rád jedával.“
   </p>
   <p>
    „No — to tiež len dakedy.“
   </p>
   <p>
    „Nuž a čo mu variť?“ Zuzka si už nevedela rady — čo lepšie vedela variť, to už
         spomenula. Jej kuchárske vedomosti boli už na dne.
   </p>
   <p>
    „Nuž vyprážané kurčatá sú dobré.“
   </p>
   <p>
    „Bože môj — to je veľmi drahé. Ja som ich už popredala, po desať groší. Iba ak ešte raz
         podsypem, akurát jedna kvoká.“
   </p>
   <p>
    „Kúpite mu dakedy aj mäsa.“
   </p>
   <p>
    „Nuž a akože! V nedeľu tri, štyri funty.“
    <sup>
     [
     <a class="footnote" href="#ftn.id2505081" name="id2505081">
      8
     </a>
     ]
    </sup>
   </p>
   <p>
    „Ach ba, pol funta, mu je cez uši. Budete si pýtať i pečienky na prívažok, a hodíte mu z
         nej halušiek pod polievku.“
   </p>
   <p>
    „A ako to mám? Ja hriešna stvora ani len to neviem.“
   </p>
   <p>
    Keď Cyril prišiel domov, začala ho kŕmiť jedlami od výmyslu sveta. Veru na Ferancovie
         stole ich ešte nikdy nebolo — ani nikde inde. A Cyril? On vkradol sa vše do kuchyne a
         najedol sa toho, čo bolo otcovi a čeľadi nachystané. Mať ho raz dochytila pritom a zalomila
         rukami:
   </p>
   <p>
    „Bože môj — chlapče, čo to ješ? Nešťastné dieťa, ochorieš mi tu. To je sedliacke jedlo.“
   </p>
   <p>
    Chlapec rozosmial sa jej pred očima. Otcovi sa to zapáčilo, zastal syna:
   </p>
   <p>
    „Ale, stará, daj mu ty pokoj. Ak to radšej je — nech sa mu stane po chuti. Veď je zo
         sedliackej krvi.“
   </p>
   <p>
    Od tých čias starosti matkine zmenšili sa. Keď on vie i sedliacke veci jesť, načo by mu
         varila osebe? Iba aby mu dala predsa dáku prednosť, oddelila ho na mištičku a lepšie mu vše
         zapražila.
   </p>
   <p>
    Teraz už druhé vakácie trávi doma. Stará už prišla do koľaje: čo mu variť a čo nie.
         Nepovažuje ho už za dáku vyššiu bytosť, ale za človeka, ktorý, pravda, viac vie než celá
         dedina spolu, ale zato zje i kapustu so švábkou.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507277" name="ftn.id2507277">
        3
       </a>
       ]
      </sup>
      <span class="emphasis">
       <em>
        konfirmácia
       </em>
      </span>
      (z lat.) — v evanjelických cirkvách slávnostné
               obnovenie krstného sľubu a prijatie dospievajúceho dieťaťa do cirkvi
     </p>
    </div>
    <div class="footnote">
     <p>
      <sup>
       [
       <a class="para" href="#id2507332" name="ftn.id2507332">
        4
       </a>
       ]
      </sup>
      <span class="emphasis">
       <em>
        „menšia a menšie“
       </em>
      </span>
      — zvuková podoba s latinskými slovami
               mensa, mensae — stôl, stola
     </p>
    </div>
    <div class="footnote">
     <p>
      <sup>
       [
       <a class="para" href="#id2507364" name="ftn.id2507364">
        5
       </a>
       ]
      </sup>
      <span class="emphasis">
       <em>
        „pluval“
       </em>
      </span>
      — zvuková podoba so slovom plurál — množné
               číslo
     </p>
    </div>
    <div class="footnote">
     <p>
      <sup>
       [
       <a class="para" href="#id2507376" name="ftn.id2507376">
        6
       </a>
       ]
      </sup>
      <span class="emphasis">
       <em>
        „dá ti“
       </em>
      </span>
      — zvuková podoba so slovom datív — tretí pád
     </p>
    </div>
    <div class="footnote">
     <p>
      <sup>
       [
       <a class="para" href="#id2504916" name="ftn.id2504916">
        7
       </a>
       ]
      </sup>
      <span class="emphasis">
       <em>
        zdeknúť
       </em>
      </span>
      — objaviť sa
     </p>
    </div>
    <div class="footnote">
     <p>
      <sup>
       [
       <a class="para" href="#id2505081" name="ftn.id2505081">
        8
       </a>
       ]
      </sup>
      <span class="emphasis">
       <em>
        funt
       </em>
      </span>
      (z nem.) — 40 dkg
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2505158">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Cyril sa chytil biča, že bude voly poháňať. Ale otec už nerád vidí, keď pletie sa mu do
         práce. On jeho pomoc prijme len vtedy, keď si ináč nijako nemôže spomôcť. On by bol
         najradšej, keby jeho syn vždy za stolom sedel a čítal. To je jeho robota, a nie bič a pluh.
         Cyril by zas cez leto najradšej bol v poli vôkol otca, veď dosť sa nasedí cez zimu pri
         knihách. No neopováži sa predniesť túto túžbu otcovi, lebo by ho bojsa zarmútil. Celý
         týždeň by bedákal, že čo povie dedina, keď Ferancovie študenta vidí v poli hrabať, alebo
         snopy znášať. Preto Cyril najviac doma sedáva — kým je i otec doma; ale ako čuje, že ten
         nohu niekam vytiahol, vybehne i on na cestu a zamieša sa medzi starých kamarátov, s ktorými
         sa kedysi hrával, a nadpriada priateľstvo, na krátky čas školami pretrhnuté. Deti najprv
         bočia od neho, no pomaly zoznámia sa znovu a Cyril ožije medzi nimi. Je v svojom živle,
         medzi seberovnými.
   </p>
   <p>
    Starý zas nemôže toto nijako zniesť. Okríkne ho prísne, čo by ináč ani neviem za čo
         neurobil.
   </p>
   <p>
    „A čo ty máš medzi nimi? Var sa chceš ešte medzi ne rátať. Nuž ale si ty v svete bol na
         to, aby si sa so sprostými deťmi kamarátil? Keď už chceš ísť — choď do školy alebo do fary
         medzi hodných ľudí. Tomu sa už budem tešiť.“
   </p>
   <p>
    No Cyrila zas toto netešilo. Do fary nechodil, lebo ako by on ta šiel? Čo by tam robil?
         Pán farár spytoval by sa ho perfectum od fio, alebo imperativus od fero.
    <sup>
     [
     <a class="footnote" href="#ftn.id2505228" name="id2505228">
      9
     </a>
     ]
    </sup>
    Nuž a keby mu ho aj uhádol, nedostal by toľko pochvaly, ako keď deťom konjuguje laudo.
    <sup>
     [
     <a class="footnote" href="#ftn.id2505244" name="id2505244">
      10
     </a>
     ]
    </sup>
    Preto, že sa fary stráni, i mať mu dohovárala.
   </p>
   <p>
    „Synku, čo nejdeš do fary? Tam ťa vovedú do svetlice a ukážu ti všelijaké knihy. Uč sa
         od mladi od hodných ľudí, potom akoby si to našiel. Tam ťa veru zlému nenaučia, len
         dobrému.“
   </p>
   <p>
    Ale Cyril nešiel a nešiel. Myslel si, že už nemá čo hovoriť s pánom farárom, keď aj tak
         už bol s ním minulej nedele pred kostolom. Pán farár vypýtal sa ho jedno-druhé: už teraz
         nemá sa o čom s ním zhovárať. Ale rodičia ho len nútia, aby šiel, veď ako milo mu podal pán
         farár ruku. Hej — Miško a Zuzka tým stisnutím ruky majú všetky útrapy štedro zaplatené. Ako
         ich to pozdvihlo v očiach susedov, keď duchovná osoba podá ich dieťaťu ruku a zhovára sa s
         ním.
   </p>
   <p>
    Ale čo sa dnes stalo, to prevyšuje už všetko ich očakávanie. Z farského dvora vyšla
         slúžka a hrnie sa rovno do Ferancov. Jej vyjasnená tvár predzvestuje manželom, ešte pri
         voze zamestnaným, akési milé prekvapenie.
   </p>
   <p>
    „Dobre, že ste doma — ja, že vás nenájdem. Ach, mámeže pohodu! Zbožie ani páper!“
   </p>
   <p>
    „Veru, chvalabohu — takejto žne nepamätám. Ani len nekvaplo na úrodu.“
   </p>
   <p>
    „Aj nazvážali ste hodne — za troch.“
   </p>
   <p>
    „Nono, pán boh požehnal.“
   </p>
   <p>
    Slúžka chcela zaviesť rozhovor, lebo myslela, že sa to ani nepatrí len tak naponáhlo
         povedať, čo treba, a ísť. Ona chce na to prísť okľukami: pomaly, ale isto.
   </p>
   <p>
    „Ach — i študent pomáha: pekne, no! Akože sa mu páči doma? Ale — aby ho neuriekla — žíri
         mu; neznať na ňom biedy. No — nech mu len pán boh pomáha, aby bol z neho hodný človek, ako
         sú náš pán. Bude mu vždy dobre — ako na hody.“
   </p>
   <p>
    „Ako pán boh dá,“ poznamenala gazdiná.
   </p>
   <p>
    „Ono, ak bude sa usilovať, bude mať vždy svoj istý kus chleba. To i náš pán povedajú — a
         tí veru vedia.“
   </p>
   <p>
    „Čidali vedia,“ prisviedčal gazda.
   </p>
   <p>
    „Ale keď len tak nepríde do fary! I pán vše spomínajú: len kde je, vraj, ten študent
         Ferancovie, keď ho tak nevídať. Choď, Katra, a povedz jeho materi, nech ho vypraví na obed.
         Nuž tak, aby váš študent prišiel na obed.“
   </p>
   <p>
    Zuzka zostala, akoby jej nohy zarazil do zeme. Nevládala ani údom pohnúť. Konečne
         vypukla skoro v detinskú radosť.
   </p>
   <p>
    „Ale môj syn… na obed! Panebože… toľké ustávanie! Veru mohli sa neustávať, o tom sme sa
         ani nenazdali. Óvi, óvi! Kedy sa im odslúžime?“
   </p>
   <p>
    Študenta pozvanie neprekvapilo tak mile ako matku. Práve mal na jazyku, že sa predsa ide
         pýtať do poľa, sadne na voz a pôjde. A tu takáto prekážka! Otec nepýtal sa mnoho syna, hneď
         poďakoval sa pánu farárovi aj pani farárke za pozvanie.
   </p>
   <p>
    „Nuž nech len príde. Pán a pani budú v svetlici.“ A Katrena odfurovala preč.
   </p>
   <p>
    Stará objala syna. Mal sa zájsť v jej náruživom objatí. Hrdúsila ho. Celá bola ako
         vymenená.
   </p>
   <p>
    „Ach, môj kvet zlatý! Takejto radosti sa dožiť! Do svetlice… chlapče, pôjdeš do
         svetlice! Vieš, čo je to — ísť do farskej svetlice? Ta ani richtára nevpustia… ba ani
         hajtmana. A ty budeš si tam sedieť… pri jednom stole, z jednej misy jesť… s takými ľuďmi.
         Ach!“
   </p>
   <p>
    „Hja, veru, Cyrko — budeš dnes po pansky jesť. Chlapče, aby si nezabudol ďakovať… aby
         som necítil hanbu pre teba, lebo v takom dome neobedúva hockto. To už veru nie. Koho si tam
         videl z dediny pri obede? Veru nikoho. Ty budeš prvý — samý prvý.“
   </p>
   <p>
    „A ešte takto pekne zavolajú… a ktovie, čo pristroja! Ach, keď som im neodkázala, aby sa
         netrápili veľmi pre teba. Ale zabudla som ako na smrť. Keby var zabehla, že ty hocčo zješ…“
   </p>
   <p>
    „A načo? Keď už raz hotujú hostinu, viem, že neodstavia od ohňa. Len ho vystroj, ako
         svedčí, aby sme sa nezahanbili zaň. Obleč ho poriadne, a ponaúčaj, ako sa má tam držať. Ja
         už idem, vo meno božie.“
   </p>
   <p>
    Zuzka pojala syna do izby a obracala ho do samého obeda. Poznášala všetky šaty a skúšala
         na ňom, ktoré mu najlepšie pristanú. Obliekla ho do nových; vyzeral ani maľovaný panák.
   </p>
   <p>
    „Polož si klobúk na hlavičku. Tak! A keď ho budeš snímať, nože neuchlp si vlasy. Teraz
         sním!“
   </p>
   <p>
    Cyril sňal klobúk, stará nebola spokojná s pokusom.
   </p>
   <p>
    „Na hviezde ti jeden chlp odstáva. Ja neviem, čo sa nechce prihladiť. Nože si ho prihlaď
         rukou. Nechce uľahnúť. A chodník ti je nedobre predelený. Povedala som ti, predeľ si
         chodník na boku, a nie naprostriedku. To každý mládenec z dediny tak nosí. Keby ti len bola
         kúpila pomády, vlasy hneď inakšie stoja. Ná!… a mašličku som zabudla. Dobre, že mi zišlo na
         um! Bola by ťa veru bez nej poslala. Ktovie, či by ťa neboli i vrátili. Pripniže si ju, či
         ti bude dobre stáť.“
   </p>
   <p>
    Cyril poslúchol matku, no nebola spokojná.
   </p>
   <p>
    „Ja neviem, ale háčik akosi veľmi napína šnúrku a mašľa sa preto nakrivuje. Počkaj,
         donesiem ti šálik — ten si uviažeš.“
   </p>
   <p>
    A Zuzka chytro bežala do komory. Počuť šuchot, ako keď šaty sa prehadzujú: víko zapadne
         a šálik je tu.
   </p>
   <p>
    „No, to ti bude azda lepší. Uviažeme ho… takto. Len daj pozor, aby ti dobre stál. Tak.
         Ja — strapce nepotískaj pod kabát; veď sú zlaté! Čo by si ich mal zatískať, var si ich
         ukradol?“
   </p>
   <p>
    Cyril stál, ako voskový panák, naprostred izby; neopovážil sa ani prstom hnúť, aby si
         šaty nepokrčil. V tom napätí čuvov začali sa mu ruky potiť, cítil sa cudzo, neprirodzene.
   </p>
   <p>
    „No, teraz si vlož šatôčku do vrecka. Nevtískaj jej dnu, do gundže: celý kabát ti bude
         odstávať, akobys’ niesol plnú kešeňu hrušiek. Rožtek z nej môže ti von trčať. Čo by
         nemohol, veď je biela. Kúpila som ti ich dvanásť — po dvanásť groší. A keď ta prídeš, vieš
         čo máš urobiť?“
   </p>
   <p>
    „Ruku bozkať.“
   </p>
   <p>
    „Ach, ba… najprv povieš: šťastlivý, dobrý deň vinšujem, a potom len bozkáš ruku pánu
         farárovi aj pani farárke. A sadni si k stolu pekne, aby si sa oň neopieral lakťom.“
   </p>
   <p>
    „Veď nie.“
   </p>
   <p>
    „Ty — a moc nejedz… ak sa i nenaješ, preto nič. Nahradíš si doma. Čo by povedali, nech
         by si moc zjedol! Ešte by si bojsa mysleli, že ťa tu hladom morím.“
   </p>
   <p>
    „Veď!“
   </p>
   <p>
    „No tak, môj syn drahý! A pri jedení len zvoľna, nič sa nenáhli. A bože ťa nebeský
         chráň, aby si sa polial. O šaty by nebolo ešte nič… ale tá hanba! A aby si lyžku nezložil
         samý ostatný.“
   </p>
   <p>
    „Kým nedojem — akože ju zložím?“
   </p>
   <p>
    „Ja, božechráň dojesť! Ešte by si var misu poškraboval. To by mysleli, že i misu chceš
         zjesť.“
   </p>
   <p>
    „Veď tam z misy nejedia — nemyslite si.“
   </p>
   <p>
    „A z čohože? Var nie — bože odpusť hriechy — z vahancov?“
   </p>
   <p>
    „Z tanierov. Každý si naberie a je.“
   </p>
   <p>
    „Ah — to zas nová móda nastala. A lyžku polož pekne hore dnom; aby sa nenazdali, že si
         sa nenajedol. Ruky si tiež neomasť. Ak sa ti i pridá, utri si ich — nato je šatôčka. No, a
         teraz už choď. Drž sa pekne — mne Katrena všetko vyrozpráva, ako sa tam budeš držať.“
   </p>
   <p>
    Cyril sa hodil matke do náručia a objímal ju náruživo. Jeho pohľad je tak horúci, taký
         prosebný…
   </p>
   <p>
    „No, dobre — čože chceš?“
   </p>
   <p>
    „Mamo, nehnevajte sa… ja nejdem.“
   </p>
   <p>
    Stará zostala ako skamenelá. Nevedela, čo napochytro urobiť. Vytrhla sa z jeho objatia a
         neláskavo, skoro kruto odstrčila ho.
   </p>
   <p>
    „Abys’ mi to viac nepovedal… lebo… prinesieš ma o rozum.“
   </p>
   <p>
    „Mamo — ja sa bojím.“
   </p>
   <p>
    „A koho?“
   </p>
   <p>
    „Len tak.“
   </p>
   <p>
    „A čo by si sa bál, keď ťa zavolali… Blázon, on sa bojí. Oni sa trápia, zavolajú ho, a
         on sa bojí! Povedia o tebe: veru tí Ferancovci vychovali za syna, čo je ani k bohu, ani k
         svetu. Nuž načo my nakladáme na teba: aby si sa bál? Nie nato, aby si sa vedel zmestiť ta i
         ta?“
   </p>
   <p>
    Cyril nechutno chytal sa klobúka. Odvrávať neopovážil sa už. Výhovorky tu nespomôžu:
         všetko iné povolili by mu, len toto nie. Zobral sa.
   </p>
   <p>
    Ale starej to zavrtelo v hlave. Pomyslela si: „Nepôjde. Deti ako deti — nemá rozumu a k
         dobrému chuti. Aby mu pred farskými vráty nezišlo zas niečo na um. Radšej pôjdem za ním,“ a
         vybrala sa za chlapcom.
   </p>
   <p>
    Cyril sa zakrádal ako hriešnik pred súd. Akási neurčitá bázeň zmocnila sa ho. Na srdci
         cítil ťarchu, ako ťažký kameň. Cítil ochabnutosť, nielen duševnú, ale i fyzickú. Bol by
         najradšej ponad plot do záhrady; tam pod stromom v chládku dobre sa leží. No takto, on,
         neskúsený musí do fary — dosiaľ len lyžicou jedával, a dnes musí i vidličkou zachodiť, i
         nožom. Bože, aký to bude prísny súd nad ním, ak sa mu niečo pridá. Prvý raz v živote
         opanoval ho pocit opustenosti. Má rodičov, a je predsa len ako sirota. Rodičia — veď tí
         sami nevedia, ako sa má pri stole držať, akože mu poradia? Spoza humán počuť deti. Tam na
         jednom dreve sa kolíšu. Srdce mu piští za nimi — ako dobre by bolo, keby mohol k nim. Nuž a
         čo mu vadí? Tu jeden plot… ten sa ľahko preskočí. Keď ho budú hľadať, utečie ta do hory — o
         hlade, ako chce. Už ho bádalo do boku, aby preskočil, žily pod kolenami šteklili ho… No,
         raz, dva! Vtom sa ozve za ním známy hlas:
   </p>
   <p>
    „No, len sa neboj. Veď sú to dobrí ľudia. Ja idem za tebou.“
   </p>
   <p>
    ,Ah — predsa — tu je matka.‘ Aspoň za ním ide, to ho teší. S rozochvelým srdcom položil
         dlaň na kľučku a vstúpil do dvora. Napravil naponáhle šaty, prihladil vlasy, postavil
         klobúk, pozrel na šatôčku, narovnal šálik a s hlbokým vzdychom kráčal popri záhradke k
         dverám.
   </p>
   <p>
    Zo záhrady nenazdajky vystúpil pán farár v dlhom, bielom kabáte. Pomätený Cyril zabudol,
         čo povedať. Konečne vybúšilo z neho: „Dobré ráno vinšujem.“
   </p>
   <p>
    „A — servus, frater!
    <sup>
     [
     <a class="footnote" href="#ftn.id2505713" name="id2505713">
      11
     </a>
     ]
    </sup>
    To ty akosi dlho spávaš, keď ti je ešte len ráno. My sme ťa na obed volali.“
   </p>
   <p>
    Cyril stál ako obarený. Nevedel si vysvetliť, či je ráno a či už obed. V nedorozumení
         stál nepohnute ako kolík v plote. No, mysliac si, že prišiel včas, rozľútostený bral sa na
         odchod. Pán farár mu zastúpil cestu.
   </p>
   <p>
    „Nono — var by si už šiel. Hoj, počkaj — a neboj sa ty nič.“ A širokou, mäkkou dlaňou
         pritlačil mu klobúk k hlave a zvŕtal mu ho. Cyril sa chytal klobúka, že si prihladí
         pochlpené vlasy, no pán farár nedopustil mu to. Potriasol mu hlavou a pýtal sa:
   </p>
   <p>
    „Scisne latine, frater?“
    <sup>
     [
     <a class="footnote" href="#ftn.id2505751" name="id2505751">
      12
     </a>
     ]
    </sup>
   </p>
   <p>
    Cyril sa posmelil a rezko odpovedal:
   </p>
   <p>
    „Scio.“
    <sup>
     [
     <a class="footnote" href="#ftn.id2505769" name="id2505769">
      13
     </a>
     ]
    </sup>
   </p>
   <p>
    „Bene! Ergo: quot sunt partes orationis?“
    <sup>
     [
     <a class="footnote" href="#ftn.id2505783" name="id2505783">
      14
     </a>
     ]
    </sup>
   </p>
   <p>
    „Ja… my sa to tak neučíme,“ odvetil zahanbený Cyril.
   </p>
   <p>
    „No, bene, bude z teba perillustris,
    <sup>
     [
     <a class="footnote" href="#ftn.id2505803" name="id2505803">
      15
     </a>
     ]
    </sup>
    len sa uč. A teraz povedz: vieš sa na stromy škriabať?“
   </p>
   <p>
    Cyril sa potuteľno usmial, mysliac si, že ho to potvárajú zo záhradného zlodejstva.
         Zišlo mu na um, ako ho chytili v školách na jabloni a ako im unikol.
   </p>
   <p>
    „No, keď sa vieš — pôjdeš sem na višne.“
   </p>
   <p>
    Cyril si to nedal druhý raz povedať. V nových šatách s pozláteným šálikom driapal sa na
         strom. Plátenné futro šiat a košeľa pri rýchlych pohyboch šušťali. Horko-ťažko vyčistené
         čižmy stratili všetok lesk — boli pooškúľané. Šálik so zlatými strapci už nevisel voľno
         dolu, ale založil sa za košeľu a zapadol za jej límec. Klobúk mu jeden konárik strhol z
         hlavy a zhodil na pažiť pod strom. S mäkkými kaderami jeho pohrával si vetrík. No Cyril si
         toho nič nevšímal, cítil sa dobre, opravdive — ako doma. Všetky regule, čo mu predriekala
         mať, vyšumeli z hlavy: on je zas voľný, svojský. No tohto všetkého všimla si žena, čo
         hľadela škulinou cez vráta a sledovala pilne pohyb chlapcov. I raduje sa, že bol tak milo
         prijatý; len to ju mrzí, že takýto rozstrojený sadne si k stolu. O šaty jej nejde, že sa
         derú; veď i jej syn musí sa len niečím odslúžiť za obed.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505228" name="ftn.id2505228">
        9
       </a>
       ]
      </sup>
      <span class="emphasis">
       <em>
        perfectum od fio alebo imperativus od fero
       </em>
      </span>
      (lat.) — minulý
               čas slovesa „stavať sa“ alebo rozkazovací spôsob slovesa „niesť“
     </p>
    </div>
    <div class="footnote">
     <p>
      <sup>
       [
       <a class="para" href="#id2505244" name="ftn.id2505244">
        10
       </a>
       ]
      </sup>
      <span class="emphasis">
       <em>
        konjuguje laudo
       </em>
      </span>
      (z lat.) — časuje sloveso „chváliť“, ktoré sa
               časuje najjednoduchšie
     </p>
    </div>
    <div class="footnote">
     <p>
      <sup>
       [
       <a class="para" href="#id2505713" name="ftn.id2505713">
        11
       </a>
       ]
      </sup>
      <span class="emphasis">
       <em>
        servus, frater
       </em>
      </span>
      (lat.) — servus, (sluha, služobník),
               bratku!
     </p>
    </div>
    <div class="footnote">
     <p>
      <sup>
       [
       <a class="para" href="#id2505751" name="ftn.id2505751">
        12
       </a>
       ]
      </sup>
      <span class="emphasis">
       <em>
        Scisne latine, frater?
       </em>
      </span>
      (lat.) — Či vieš po latinsky,
               bratku?
     </p>
    </div>
    <div class="footnote">
     <p>
      <sup>
       [
       <a class="para" href="#id2505769" name="ftn.id2505769">
        13
       </a>
       ]
      </sup>
      <span class="emphasis">
       <em>
        „Scio.“
       </em>
      </span>
      (lat.) — Viem.
     </p>
    </div>
    <div class="footnote">
     <p>
      <sup>
       [
       <a class="para" href="#id2505783" name="ftn.id2505783">
        14
       </a>
       ]
      </sup>
      <span class="emphasis">
       <em>
        „Bene! Ergo: quot sunt partes orationis?“
       </em>
      </span>
      (lat.) — Dobre!
               Teda: koľko je čiastok reči?
     </p>
    </div>
    <div class="footnote">
     <p>
      <sup>
       [
       <a class="para" href="#id2505803" name="ftn.id2505803">
        15
       </a>
       ]
      </sup>
      <span class="emphasis">
       <em>
        … bene … perillustris
       </em>
      </span>
      (lat.) — dobre… osvietený
     </p>
    </div>
   </div>
  </div>
 </body>
</html>
