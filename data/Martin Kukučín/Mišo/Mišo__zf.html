<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e246">
       </a>
       1. „Pijem, pil som a piť budem!“
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Veru Mišo. Priezviska mu nepoviem. Tí, čo ho znajú, znajú ho len pod týmto menom. Ba ja
         myslím, že Mišo môže byť len jediný na svete — totiž on. Tí, čo nosia toto meno, pripadajú
         mi ako uzurpátori, ktorí by sa mali potrestať, že sa opovážili privlastniť si ho. Tých, čo
         ho znajú, bude zaujímať i bez priezviska. Tí, čo ho neznajú, nectili by ho ani potom, keby
         mu priezvisko zvedeli. Veď Mišo nenie človek svetodejný, ani znamenitý. Sluha jablonického
         pána farára, Drozdíka! Ba odhodia snáď knihu, keď zvedia, že Mišo bol kedysi drotárom a
         neskoršie valachom u Drozdíkovho pána otca. No keby boli v Jabloniciach, iste by tak nízko
         necenili Miša. Videli by, ako je tam vážený, ba skoro za írečitého považovaný, čo v
         Jabloniciach pre vsťahovalca znamená veľmi mnoho.
   </p>
   <p>
    Je muž dosť vysoký, plecitý. Tvár má širokú; širšou sa zdá preto, že boky si neholí, ale
         zapúšťa bradou veľmi hustou. Sivé oči, často sa zužujúce, dodávali by snáď výraz falše a
         úskočnosti, keby ho mocné obočia a marciálne búzy, vymastené do klinca, dokonale
         nemiernili. Nos je trochu na spôsob sedla vprostriedku prehnutý, medzi očami úzky, v
         nozdrách značne široký. Tieto nozdry sú najhybnejšou čiastkou tváre. Nech Mišo hovorí alebo
         smeje sa, tie večne hrajú. Tu sa šíria alebo spľasnú ani vetrilá na plachtovej lodi.
   </p>
   <p>
    Ide z Blatoviec, okresného mestečka, ktoré statočne zasluhuje toto význačné meno. Oplýva
         blatom. No dnes je sucho, lebo dávno nepršalo; preto náš hrdina nejde hradskou. Vybral si
         kratšiu cestu, vinicami. Sú rozložené na kopcoch, deliacich chotáre blatovský od
         jablonického. Chodník je veľmi príjemný pre pešieho, menovite v jar a v lete, po viniciach
         a medziach, po kríkoch a stromoch ozýva sa večný spev vtáctva. A i preto je dobre ísť, že
         zblíži cestu do Jabloníc o dobrú tretinu. My by sme ho nemohli upotrebiť; vpravo, vľavo
         vysiela odbočky pomedzi vinice, po všakových medziach a múroch, ktorými vinice sú
         podmurované, takže sa terasovite dvíhajú. Popri chyžkách, ktoré vyzerajú ako kŕdeľ
         roztratených oviec, niektorá v stromoví učupená, druhá na úslní sa vypeká a bielotou stien
         slepí ti očí.
   </p>
   <p>
    Došiel na rázcestie. Vpravo chodník sa nedelí, ide chrastinou a poľom do Jabloníc, akoby
         šnúru vystrel. Vľavo pomedzi vinice a chyžky sa prepletá a vypúšťa ozajstnú sieť bočných
         chodníkov a cestičiek. Neznámy by ľahko poblúdil v takom labyrinte i omrkol pod daktorou
         chyžkou a musel sa dakde do sena utiahnuť. No Mišo zná polohu viníc, ani čo by ju mal na
         dlani. Preto sa pustil po krátkom okúňaní vľavo.
   </p>
   <p>
    Nešiel ani sto krokov, keď spred jednej chyžky začul: „Kde ste boli, Miško?“
   </p>
   <p>
    „V Blatovciach,“ odpovedá, vľúdne sa usmejúc. „A vy čo robíte, Teliar?“
   </p>
   <p>
    „Nuž len tak.“ S tým vysvetlením pripojil sa k nemu. „Idete do chyžky?“ Tým narážal
         Teliar na to, že Mišo sa neodrazil hneď vpravo, ale si vybral tento chodník.
   </p>
   <p>
    „Nie do chyžky, nemám kľúč. Ale popri vinici. Pozriem, či vtáčence nesadajú na hrozno.
         Lebo ich je veľa a oborili sa mi na vinicu.“ Mišo hovorí pomaly a nie jablonickým
         prízvukom. Bárs je tu roky, nevedel si ho osvojiť. No to už napadne len cudziemu.
         Jabloničan je na to privyknutý u Miša.
   </p>
   <p>
    Z odpovede by ste súdili, že Mišo je majiteľom viníc v Jabloniciach. Daktorý hostinský
         by snáď i víno chcel objednať u neho. To je mýlka. Mišo svojou nazýva pána farárovu vinicu.
         Vôbec všetko, čo je pánovo, považuje za svoje.
   </p>
   <p>
    „A čo neoberajú?“ pýta sa Teliar, mysliac pána farára. „Ľudia už skoro pooberali…“
   </p>
   <p>
    „Ja ešte nedám,“ odpovedá Mišo. „časy sú pekné, teplo — nech ešte dôjde.“
   </p>
   <p>
    „A čo ste robili v Blatovciach?“
   </p>
   <p>
    „Nuž všakovô kupoval. Najviac u pána Nitkaya, lebo majú dobrý tovar; i človek sú hodný.
         Čo takto treba do domu, i cigarky pánu faráru.“
   </p>
   <p>
    „Pán farár boli tiež?“
   </p>
   <p>
    „Nie, tí sú doma. Šiel som sám,“ odpovedá hrdo. „Tí sa spustia na mňa vo všetkom.“
   </p>
   <p>
    „Nuž môžu sa, môžu,“ lichotí Teliar.
   </p>
   <p>
    „Dosť sa ver’ nakonám — dosť! Minulý týždeň mali sme pak na pošte. Vydali mi ho a recept
         nebol podpísaný. Len tak na moje slovo a na podpis pána Nitkaya. Inému by ho nevydali. I
         dnes máme list, rekomando — a dali ho bez podpisu!“
   </p>
   <p>
    Teliar počúva úctivo. Mnoho nerozumie z tých fajnovostí; no vie, že je to čosi
         neslýchaného. Závidí mu. ,Aký pán! Robí si, čo chce, a všade má poctivosť.‘
   </p>
   <p>
    „Vy ste túto cestu premerali neraz!“
   </p>
   <p>
    „To už pravdu vravíte!“ prisviedča Mišo. „To hej! Znám každú chyžku i každú skalku tuná.
         Chodil som vo dne i v noci, v čase i daždi, i v chujave. Všakovak! A nikdy som nezblúdil. I
         zajtra pôjdem. Pošikujem ošípanú do jarmoku.“
   </p>
   <p>
    „Idú vari predávať?“ mienil zas pána farára.
   </p>
   <p>
    „Musím. Vykŕmená je dosť a mám ešte dve. Jedna sa zapichne v advente, druhá dakedy o
         fašiangoch. Tých nám bude dosť i na omastu i na mäso. Túto predáme. I peniaze sa zídu;
         treba ich drahne,“ doložil ustaraný.
   </p>
   <p>
    „A pôjdete sami?“
   </p>
   <p>
    „No a s kým by mal?“
   </p>
   <p>
    „Nuž pán farár!“
   </p>
   <p>
    Mišo sa rozosmial. „Čo by tam hľadali pán farár, keď som tam ja!
   </p>
   <p>
    Ja ich neoklamem — a pán farár ani nemôžu ísť medzi ošípané.“
   </p>
   <p>
    ,Ah, či mu je tri svety!‘ závidí mu Teliar.
   </p>
   <p>
    „Máte dobrého pána, Miško!“
   </p>
   <p>
    „Ale i oni majú dobrého mňa!“
   </p>
   <p>
    „Takého kraj sveta nenájdete.“
   </p>
   <p>
    „Ale oni tiež veru nie.“
   </p>
   <p>
    „Vidíte, Miško: ja som zakazáč,
    <sup>
     [
     <a class="footnote" href="#ftn.d56e322" name="d56e322">
      1
     </a>
     ]
    </sup>
    ale ja sa s vami hoďaskedy čarám…“
   </p>
   <p>
    „A ja ani s richtárom!“ smeje sa Mišo. „Lebo richtár musí každého mamľasa slúchať a ja
         iba seba…“
   </p>
   <p>
    „Bohuprisám, svätú pravdu vravíte!“
   </p>
   <p>
    Do takých rečí zabratí prišli k chyžke, ktorá nič nebola odchodná od iných. To je chyžka
         kurátora Korbeľu. Kurátor väčšinu dňa v nej trávi. Ráno príde jarý, veselý — večer sa
         vracia smutný; akýsi veľmi, veľmi ustatý. Na nej nič zvláštneho, iba ak to, že sa opiera o
         strmú úbočinu. Front je vysoký, že zostávajú v ňom i dvere do pivnice, zadná časť je akoby
         vrazená do sluje. Pivnica je otvorená, znak, že Korbeľa je v chyžke. Mišo nad čímsi húta.
   </p>
   <p>
    „Ja že je kurátor tu,“ ukazuje do pivnice, „a ono nebude tam. Bude v chyžke. Musím sa
         uňho ohlásiť.“
   </p>
   <p>
    „Ja by sa tiež mal,“ škrabe sa Teliar za uchom, akoby ho čakala dáka nemilá úloha.
   </p>
   <p>
    „Ja mám ozajst robotu u Korbeľu,“ vyhovára sa Mišo.
   </p>
   <p>
    „Ja tiež, ja tiež!“
   </p>
   <p>
    „Ja mu chcem rozkázať válov. Ošípané ho pokálali. Ak nerozkážem, on sa nedomyslí. Ani v
         nedeľu sa nehlásil vo fare. A kurátor by sa mal! Tak musím ísť k nemu.“
   </p>
   <p>
    „A ja mu idem povedať, aby slamu odpratal od pajty. Richtár ho chcú poštrôfať.
    <sup>
     [
     <a class="footnote" href="#ftn.d56e347" name="d56e347">
      2
     </a>
     ]
    </sup>
    Lebo na oheň sa musí merkovať, keď je jeseň.“
   </p>
   <p>
    Vedeli teda, prečo sa unúvajú do chyžky. Ale každý si myslel všakovak.
   </p>
   <p>
    Mišo: ,Akoby mu to nemohol v dedine povedať! Viem ja, čo ho ťahá…‘
   </p>
   <p>
    Teliar: ,Dobrá výhovorka — válov! Viem ja, za akým ty ideš válovom…‘
   </p>
   <p>
    Vstúpili do chyžky. Je pekne vybielená, nado dvermi polička s krčiažkom a pohármi. V
         kúte veľká hlinená pec. Na štíte stôl, popri stenách lavice. Povala vonkoncom ovešaná
         hroznom; neďaleko pece visí celý pník i s koreňmi. Na ňom toľko strapcov, že sa ledva
         pracú.
   </p>
   <p>
    Gazda ležal na lavici pri stole. Steperil sa, ako čul, že ktosi ide. Korbeľa nie je
         vysoký, gate má za sárami obrovských čižiem zatisnuté a naduté, akoby v nich bolo dve mece
         bôbu. Hlava trochu nachýlená napred; vlasy vo dvoch pradenách padajú na plecia a prsia. Oči
         sivé sú krotké, tiché, vľúdne. Na ústach večný úsmev, ale akýsi trúchlivý. Tvár je
         chudorľavá, rozrytá vráskami; ale až veľmi rozčervenená. Snáď od toho spania.
   </p>
   <p>
    „Sadnite si!“ núka hostí, usmievajúc sa. Vstáva, chytajúc sa stola. Kročí, ale akoby mal
         údy roztrasené. Nohy akosi nechcú slúžiť. Natiahol sa nado dvere, sňal krčah a vymotlal sa
         z chyžky.
   </p>
   <p>
    „Už je poriadne chytený,“ vraví Mišo, oči sa mu úžia a nozdry pohrávajú.
   </p>
   <p>
    „Má z čoho!“ odpovedá Teliar. „Lanská úroda skoro celá v ľochu.“
    <sup>
     [
     <a class="footnote" href="#ftn.d56e369" name="d56e369">
      3
     </a>
     ]
    </sup>
   </p>
   <p>
    Korbeľa sa vrátil, krčah postavil na stôl.
   </p>
   <p>
    „Počkajte, ja som mladší,“ núka sa Mišo. „Opláknem pohár.“
   </p>
   <p>
    „Poslúžte len, poslúžte,“ zvoľuje Korbela, sadnúc za stôl a oprúc sa oň lakťom. „A
         nalejte — ah, ja som už starý!“ hodil ťažkou rukou. „I vypite, Mišo, vypite.“
   </p>
   <p>
    „Nie — tuto zakazáč.“
   </p>
   <p>
    „Eh — v rukách je dobrých. Vypite!“ núti ho zakazáč.
   </p>
   <p>
    Mišo nenie obyčajný pijak: prevrátiť pohár a vydúchnuť! On požíva víno všetkými
         zmyslami. Uchom čuje, ako bublinky naskakujú a šuštia, sťa keby štebotali prastarú báj o
         večnom šťastí. Okom sa pasie na jeho zlatožltej farbe; na tom ohni, ktorým ihrá; na tých
         iskrách, aké sype. Rukou cíti chlad. Nosom čuje tú vôňu, ktorú nenahradí žiadna špécia a
         apatieky. No a jazyk — ten postaví na všetko korunu.
   </p>
   <p>
    „Ah!“ vydýchol, vykrúcajúc si fúzy, keď dopil. „Kurátor, takého vína ani barón v
         Behuniciach nepije. Mŕtvy by ožil od neho!“
   </p>
   <p>
    „Nuž chvalabohu,“ usmieva sa Korbeľa, pokyvujúc ovesenou hlavou. „Pán boh požehnal!“
   </p>
   <p>
    Mišovi oči svietia, celá tvár preniknutá je akýmsi zbožným citom. Nalial Teliarovi.
   </p>
   <p>
    Tak šiel pohár za pohárom, až krčah zostal prázdny.
   </p>
   <p>
    „Eh, viete: ja mám štvrtku,“ hlási sa Mišo.
   </p>
   <p>
    „Ba kýho!“ diví sa Teliar. „Čože ju nedáte?“
   </p>
   <p>
    „Zabudol som na ňu. Iba teraz mi prišla na um. V Blatovciach som ju kúpil.“
   </p>
   <p>
    „No — tam sú dobré štvrtky,“ chváli Korbeľa, nakloniac hlavu.
   </p>
   <p>
    Mišo vyňal z koša, ktorý bol na chrbte niesol, štvrtku, zabalenú v zamastenom papieri.
         Rozbalil ju a ono nebola to štvrtka, bola to úplná polovica husi.
   </p>
   <p>
    „Bohuprisám dobrá!“ pochvaľuje Teliar, driapuc mäso zo stehna. „Ej, dobrá!“
   </p>
   <p>
    „Nate, kurátor, veď jej je dosť.“ Mišo odtrhol celú pazuchu s bielym mäsom a položil
         pred neho.
   </p>
   <p>
    Štvrtka sa minula, neostali iba kôstky. Tie šli do papiera a s papierom pod pec.
   </p>
   <p>
    „Doneste ešte za krčah,“ vraví Korbeľa, utierajúc ústa rukávom. „Štvrtku treba zapiť. A
         ja som ustatý…“
   </p>
   <p>
    Mišo vzal krčah.
   </p>
   <p>
    „Ten prvý od kraja!“ volá za ním kurátor. „Tekvička je pri ňom. A zabite ho špuntom!“
   </p>
   <p>
    Mišo vošiel do pivnice, vlastne do ľochu, ako to tam volajú. Naľakal by si sa, že chodíš
         v katakombách. Nič ako chodba, ktorá sa níži a níži. Na jednom mieste je priestranná — to
         je nádržka na vodu, ktorá tvorí malé jazierko. Pritom je tu chladno. Mišo našiel sud, pri
         ňom tekvičku. Zanoril jej dlhú rúrku do útrob suda. Ťahá — ťahá… Tekvička je malá, prsia
         mocné, zvyknuté vťahovať víno do tekvičiek väčších: nie div, že moc glgov mu vbehlo, kým sa
         krčah naplnil.
   </p>
   <p>
    Keď vyšiel pred chyžku, celý svet sa mu smial. ,Eh, či sú pekné tie Blatovce — ej,
         pekné!‘ A ozaj vyzerajú stadiaľto utešene. Evanjelický chrám sťa dáka bazilika stráži nad
         nimi. Škoda, že niet ešte veže. ,I všetko je to pekné,‘ dumá, hľadiac na kraj, zvlnený
         drobnými kopcami; kraj oplývajúci pšenicou, vínom a ovocím. ,A zajtra zas pôjdem na
         jarmok!‘ Ako si to pomyslel, vybehol do chyžky, lebo nohy mu dáko šli do skoku.
   </p>
   <p>
    „Mišo, povedzte mi, ale tak — viete, sťa vlastnému bratovi,“ začal Teliar, položiac mu
         dlaň na ruku, žmurkajúc i oblizujúc sa „Povedzte mi na svoju spasenú dušu, viete: kde ste
         vzali tú štvrtku?“
   </p>
   <p>
    Miša čosi núti, aby mu povedal takú vec, nad ktorou by Teliar ústa otvoril. No rozum
         ináče káže.
   </p>
   <p>
    „Nuž kúpil som. Veď viete, Fiťka ich na rínku predáva…“
   </p>
   <p>
    „Veď už — to ja viem! Hm,“ zašermoval rukou a pustil ju na stôl. „Ale peniaze!“
   </p>
   <p>
    „Mal som.“
   </p>
   <p>
    „Ale kde ste vzali!“
   </p>
   <p>
    Zas by čosi povedal, ale rozum ináč rozkazuje.
   </p>
   <p>
    „Povedám — mal som.“
   </p>
   <p>
    Teliar mu hrozí rukou. „Mišo — vy ste politika!“ A žmurká naň. „Vy máte frajerku tam
         kdesi.“
   </p>
   <p>
    „To už nie. Bohuprisám nie!“ kladie si dlaň na prsia. „Preto sa ja nedurím — oj, nie. Ja
         nemám… A čože by povedali pán farár!“
   </p>
   <p>
    „Vy ste pes!“ hrozí mu Teliar a žmurká.
   </p>
   <p>
    „Čo nás doň,“ ozval sa kurátor. „Ale keď je dobré, nuž pite. Pán boh požehnal…“
   </p>
   <p>
    Pilo sa, zhováralo sa, krčah sa prázdnil, do chyžky sa vkrádala tma a rozkladala sa
         najprv po kútoch. Korbeľa sedí, vlastne už len visí na rohu stola, hlava sa mu kníše ani
         zrelá hruška. Teliar žmurká čím ďalej, to väčšmi. Mišovi už oči málo vidno a nos ustavične
         hrá. Nadišla ho už i zdieľnosť.
   </p>
   <p>
    „Poviem vám, kde som vzal tie peniaze,“ vraví nachýlený k Teliarovi.
   </p>
   <p>
    „Óh — či som ustal,“ vzdychá Korbeľa.
   </p>
   <p>
    „No,“ posmeľuje Miša Teliar. „Povedzte.“
   </p>
   <p>
    „Hm — a keď vyzradíte!“
   </p>
   <p>
    „No — veď som tu. U mňa ako v hrobe…“
   </p>
   <p>
    Mišo siahol do pazuchy a vyňal z nej lístok. „Čítajte, komu je.“
   </p>
   <p>
    „Veď — veď… Ale čerta prečítaš!“ Teliar všelijak obracia písmo k svetlu, ale litery
         tancujú ako besné.
   </p>
   <p>
    „Pánu faráru,“ vraví Mišo. „A poviem, od koho. Od jednej z Blatoviec…“
   </p>
   <p>
    „Ba kýho! Nože, nože!“ drží prst na nose a žmurká veľmi bystro. „Od ktorej?“
   </p>
   <p>
    „Od Ninky z Fúrie.“
   </p>
   <p>
    „Ľaľa — ľaľa! Vari toto — dačo čujete!“
   </p>
   <p>
    Mišo urobil tvár hrozne vážnu. Nedá sa z nej nič vybrať.
   </p>
   <p>
    „Nuž — čože!“ dobýja Teliar.
   </p>
   <p>
    „Nič. Pechorí sa všakovak, ale my sa neženíme. To mi verte. My ju nechceme… Ale pst!“ A
         tu sa Mišo veľmi rozchichotal pre čosi. „A ona ma volá, keď som tam. I vínom častuje. Teraz
         mi dala štyridsať grajciarov. To už ako závdavok na pána farára.“
   </p>
   <p>
    Teliar sa rozosmial. Korbeľa pokyvuje hlavou.
   </p>
   <p>
    „Keď je dobré, pite; mám ho dosť. Pán boh požehnal…“
   </p>
   <p>
    „Dosť ver’!“ prisviedča Mišo. „Len aby ho bola stiha vypiť!“
   </p>
   <p>
    „Ach, či som ustatý!“
   </p>
   <p>
    Keď bol krčah vyprázdnený, pobrali sa domov. Korbeľu ustatého vzali medzi seba. Dohora
         šlo ťažko, nohy boli ťažké. Keď sa prevalili na druhú stranu, nadol šlo až priľahko. Ale i
         nabok ich socalo. No šťastie, že chodník vedie cez hustú dubinu. Keď padneš, padneš na ňu;
         tá ťa drží sťa dáky vankúš.
   </p>
   <p>
    Ozaj múdro, že na tej Vinckej rastie dubina! Jabloničania by sa ináč krbáľali až do
         Behuníc, barónovi do parku.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e322" name="ftn.d56e322">
        1
       </a>
       ]
      </sup>
      <span class="emphasis">
       <em>
        zakazáč
       </em>
      </span>
      — obecný sluha
     </p>
    </div>
    <div class="footnote">
     <p>
      <sup>
       [
       <a class="para" href="#d56e347" name="ftn.d56e347">
        2
       </a>
       ]
      </sup>
      <span class="emphasis">
       <em>
        poštrôfať
       </em>
      </span>
      — potrestať, pokutovať
     </p>
    </div>
    <div class="footnote">
     <p>
      <sup>
       [
       <a class="para" href="#d56e369" name="ftn.d56e369">
        3
       </a>
       ]
      </sup>
      <span class="emphasis">
       <em>
        ľoch
       </em>
      </span>
      — (z nem.) pivnica
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e494">
       </a>
       2. „My sme, čo sme!“
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pán farár Drozdík sedí za stolom, pohrúžený v práci. Do izby vošla žena už stará, v
         jablonickom kroji, s tvárou vo vrásky sfercovanou. Chôdza nemotorná, akási kolísavá. Utrela
         prach na jednom kraji stola. Vidno, nie preto prišla; je v rozpakoch. Konečne obrátila tvár
         k pánovi, otvorila ústa a pošúchala nos. Čosi dôležitého chce povedať.
   </p>
   <p>
    „Pán farár — a čo budú večerať?“ riekla po toľkom okúňaní. — V izbe ticho, pán farár
         akoby nečul. — „Lebo neviem, čo sa im bude páčiť.“
   </p>
   <p>
    „Ale už máte vedieť!“ ozval sa prísne, nepozrúc na ňu.
   </p>
   <p>
    Podvihla oči nad pult, nad ním visí obraz „Morgengebet“. Tirolka sedí na skale, drží
         ruky zložené. Pred ňou sedí dunčo a hľadí na ňu.
   </p>
   <p>
    „Zostalo čosi bôbu, ale to neradi. Krumple pečené s maslom — ale toho roku sú nie
         sypké.“
   </p>
   <p>
    Pán sa hniezdi na stoličke. Nebavia ho vývody gazdinej.
   </p>
   <p>
    „I mlieko jest sadnuté — ale na mlieko je zima…“
   </p>
   <p>
    Obrátil sa k nej a riekol: „Už som vám povedal: dajte mi pokoj! Či sa nemôžte už raz
         odučiť?“ Obrátil sa zas k stolu a pohrúžil do čítania.
   </p>
   <p>
    Gazdiná poodstúpila na krok, zaknísala sa na nohách, zadívala sa na stenu nad diván. Tam
         visí obraz „Abendgebet“.
    <sup>
     [
     <a class="footnote" href="#ftn.d56e520" name="d56e520">
      4
     </a>
     ]
    </sup>
    Pánik s rohom pri boku. Iste ide z poľovačky. Pošúchala sa po nose a riekla:
         „Tak im uvarím halušiek s bryndzou.“
   </p>
   <p>
    „Ako chcete,“ znie dlho čakaná odpoveď.
   </p>
   <p>
    Na gazdinú pôsobí zázračne. Rozpaky zmizli, radosť naskočila na ich miesto.
   </p>
   <p>
    „A ten zázrak nechodí z tých Blatoviec,“ vraví, utierajúc dlane o zásteru. „A povedala
         som mu, aby sa poberal. Dakde sedí v chyžke. Príde zas ako rúra…“
   </p>
   <p>
    Čaká, čo pán na to. No ten ani slova. Pozrela na jeden obraz, pozrela na druhý,
         napravila si na hlave šatku a vykývala sa, sťa cestujúci perpendikel, do pitvora.
   </p>
   <p>
    „Ani prísnosti v dome. Môže robiť, čo chce,“ šomre, chodiac po kuchyni. „To je nie
         dobre!“
   </p>
   <p>
    Kata Ločmanka slúži tu, čo Drozdík prišiel za farára. Slúži verne, berie nielen plácu,
         ale chcela by ujať trochu komanda. Menovite Miša by vzala nakrátko a dokonale by ho pokunírovala.
    <sup>
     [
     <a class="footnote" href="#ftn.d56e538" name="d56e538">
      5
     </a>
     ]
    </sup>
    Lebo Mišo je ľahkomyseľný a pán mu prepáči mnoho, že slúžil u ich pána otca. Čo
         sú tu spolu, vedú boj, tu otvorený, tu skrytý. A Mišo je obyčajne víťaz, čo hneď len
         morálne. Zadrží chladnosť a veselosť. Ločmanku hneď schytí hnev a zvedie k rečiam, ktoré
         pána iba rozhnevajú.
   </p>
   <p>
    Je medzi nimi skoro vo všetkom rozdiel. Ona je katolíčka, Mišo pravoslávny. Ona je z
         Oravy, Mišo zo Spiša. On je sveta skúsený, ako drotár mnoho videl a skúsil. Ona od malička
         tu v okolí slúži. On je vľúdny k občanom a priateľský. Ona uzavretá, lebo sa bojí, že ju
         obkradnú alebo ocigánia. On sa s chlapmi kamaráti, tí ho skoro za občana považujú: ona sa
         uťahuje od žien a nerada klebety. Nie div, že sympatie ľudí sú na Mišovej strane. Ločmanka
         je rozkričaná ako veľká zlostnica.
   </p>
   <p>
    A pán čo? Vydáva rozkazy, sedí doma alebo odchádza po povinnosti. Netuší, čo za kruté,
         tvrdošijné boje sa mu odohrávajú za chrbtom. A možno tuší. Ale prižmúri oko a dakedy oboje.
         Nerád si kazí pohodlie diplomatickým zakročením. Iba keď vojna sa udá v otvorenom poli, keď
         príliš bije do očí i uší: tu zakročí menom pokoja. Ale vždy tak, aby i jedna, i druhá
         strana odniesla i dačo víťazstva, ale i z porážky. To znamená toľko, že vojna sa nikdy
         nerozhodne — nastane isté dočasné prímerie. Tento ozbrojený mier trvá kratší, dlhší čas,
         kým sa nenakopí hŕba horľaviny, ktorá zaraz blčí plameňom, akonáhle iskra do nej padne.
   </p>
   <p>
    Bárs pán to opatrne tají, myslím, že tajne viac sympatizuje s Mišom než s Ločmankou.
         Mišo je elegantný. Hrešenie berie s pokorou, a keď nad Katou zvíťazí, vie byť veľkodušný. Z
         víťazstva nekoristí nikdy do ostatných krajností. Ločmanka tiež vypočuje hrešenie, no
         nemôže v sebe ututlať hnev. Keď sa vráti do kuchyne, tu hundre veľmi dlho a hnev vyleje na
         prvom človeku, ktorý jej príde do cesty.
   </p>
   <p>
    Už sa skoro zmrklo, keď Mišo vstúpil do priestranného dvora. Ločmanka práve kŕmila
         ošípané. Že dlho čakali, veľmi sa dobýjali k válovu. To ju nahnevalo. Traktuje ich nasucho,
         papekom po rypákoch.
   </p>
   <p>
    „No, čo ich bijete?“ napomína ju Mišo, rozkročiac sa a usmievajúc. „Veď vám nič
         nerobia!“
   </p>
   <p>
    „Môžu čakať! Zázraky!“
   </p>
   <p>
    „Ale tie nebudú čakať, lebo nemajú rozumu. Tak ich darmo bijete.“
   </p>
   <p>
    „Ale choďte mi ho! Čo sa tu postavil ako stĺp!“
   </p>
   <p>
    „Lebo ich bijete — a to nemáte. Ošípaná nemá rozumu…“
   </p>
   <p>
    „Radšej spravte válov!“ zahriakla ho ona.
   </p>
   <p>
    Mišovi sa marí, že zas bol u Korbeľu pre ten válov. Zas zabudol ho pripomenúť!
   </p>
   <p>
    „To nemôž’ len tak sfúknuť,“ bráni sa. „Kurátor sa neukáže, a ja čo som bez kurátora? Ja
         som nič tuná. Ale keď sa dočká, i kurátor bude môcť. Ja — to nie len tak.“
   </p>
   <p>
    „Vari nechodíte popri ňom. Ja vari neviem!“
   </p>
   <p>
    „No chodím — čo by nechodil! Ale teraz nemôž’. Viete, čo je, i že sú oberačky!“
   </p>
   <p>
    „Oberačky — oberačky!“ zlostí sa Kata.
   </p>
   <p>
    ,Zas ju čerti podsadli!‘ myslí si Mišo a ide do kuchyne.
   </p>
   <p>
    Vošla i ona a pozrúc naňho prenikavým okom, usúdila: ,Zas je ako rúra! Ako sa kníše!‘
         Bolo v tom mnoho škodoradosti. Keby mu to riekla do očí, Mišo by sa nahneval, to je pravda.
         Ale predsa by uznal, že takto je nesúci pred pána. No ju práve teší, že i tamdnu raz
         uvidia, čo majú za sluhu.
   </p>
   <p>
    Mišo zavrel pekne dvere, nezostal pri nich. Vyhliadol si čiaru medzi dvoma forštami a
         podľa nej kladie nohu popri nohe. Iba dva razy sa ukázala noha neposlušnou. Tak došiel k
         stolu a položil naň, čo mal.
   </p>
   <p>
    „Proskám pekne, dvojctihodná milosť pán farár — ja som už tu,“ vraví neobyčajne
         zdvorilo, stavajúc sa do najkrajšej pozitúry.
   </p>
   <p>
    Pán farár vstal od stolíka a prehrebá sa v donesenom. Sú tu noviny i listy. Jeden z nich
         rekomandovaný.
   </p>
   <p>
    „Nechceli ho vydať, že musia recept podpísať. Tak som šiel k pánu rechtoru blatovskému a
         tí ho podpísali. Na počte povedali, že druhý raz tak už nedajú, kým oni neráčia podpísať.
         Ale oni dajú — to len tak hovoria pán počtár.“
   </p>
   <p>
    Nozdry mu nesmierne ihrali. Bol taký blažený, že si chcel i búzy pošúchať. No tá ruka
         mala len držať ten stôl! Že na to zabudla, Mišo sa potočil. A to bolo jeho nešťastie. Pán
         pozrel mu ostro do tváre. Mišo akoby cítil, že ide byť zle.
   </p>
   <p>
    „Vy ste sa zas doriadili!“ vraví mu prísne.
   </p>
   <p>
    „Ale, proskám pekne, ja sa necítim.“ Mišo je naozaj hotový umrieť, že je triezvy.
   </p>
   <p>
    „A či nevidím!“ kreše ho pán. „Veď ste obelasený. Celá tvár vám je belasá.“
   </p>
   <p>
    „Ja nie, proskám pekne. Iba ak som zafúľaný.“ I šuchol sa po tvári a obzrel dlaň, či na
         nej dačo nezostalo. „Ja sa nikdy neopijem; lebo viem, že nemám piť v ceste.“
   </p>
   <p>
    „A kde ste sa stavili?“
   </p>
   <p>
    „Nuž bol som u pána rechtora ten recept podpísať a z počty rovno domov. V Blatovciach
         som sa ja nestavil. Ani na minútu.“
   </p>
   <p>
    „A v chyžkách?“
   </p>
   <p>
    Mišo mlčí, no konečne rozviazal sa mu jazyk. „Ja som musel ísť cez vinice. Lebo vtáčence
         mi sadajú na hrozno. I strieľam na ne, i uletia a zas priletia. Tak sa oborili, lebo
         okolité nemajú sa ako obživiť, čo už ľudia pooberali. Šiel som ich splašiť.“
   </p>
   <p>
    „Povedal som vám sto ráz, že máte ísť rovno domov. A vy taký korheľ!“
   </p>
   <p>
    „Ja som hoden prijať všetko od nich, lebo som sluha. Ale korheľ som nie, proskám pekne.“
   </p>
   <p>
    „Ba ste korheľ, iba piť!“
   </p>
   <p>
    To bolo trochu hlasnejšie povedané. Pri tých slovách otvorili sa dvere a Ločmanka
         zhrkala riadom. Ide prikrývať, a len teraz, čo postavila vodu na halušky. No ťahá ju sem.
         Chce počuť, čo sa s Mišom robí.
   </p>
   <p>
    „Ja som len šiel popri Korbeľovej chyžke, tak som mu chcel rozkázať ten válov spraviť.
         Lebo ja bez válova byť nemôžem.“
   </p>
   <p>
    „To už nie! Máte pravdu!“ prisviedča mu pán, ani v zlosti nemohúc utajiť úsmev. „Vás
         ozaj iba k válovu!“
   </p>
   <p>
    „Nuž lebo ošípaným i na tri razy sa musí lievať. Do válova sa všetko neprace. I rozlieva
         sa moc.“
   </p>
   <p>
    „Chichichi!“ vypukla Ločmanka v búrlivý smiech. Pán na ňu pozrel prísne, čo sa smeje.
         „Veru k válovu!“ hovorí, naznačujúc, na čom sa musela zasmiať. Pánov vtip až teraz ju
         došiel.
   </p>
   <p>
    „No, povedzte, gazdiná, či je ten válov dobrý. I teraz ste sa hnevali, že je nie dobrý.“
   </p>
   <p>
    „Čušte mi!“ zahriakol ho pán. „Ja takého korheľa trpieť nebudem. Sto ráz som vám
         povedal, aby ste mi nešli na oči takýto. Pakujte!“ Prudkým pohybom ruky ukázal mu dvere.
   </p>
   <p>
    „Veď ak ma nechcú, nech len povedia. Veď bude Všechsvätých! Ja si službu nájdem.
    <sup>
     [
     <a class="footnote" href="#ftn.d56e630" name="d56e630">
      6
     </a>
     ]
    </sup>
    Ale ja som nie opitý. Iba u Korbeľu čo som sa stavil.“
   </p>
   <p>
    „Nájdite si službu, nájdite. Ja budem rád.“
   </p>
   <p>
    „Veď i ja tak: keď sa nepáčim, nuž darmo je. Ale ja som v krčme nebol, iba čo som sa u
         Korbeľu po ten válov…“
   </p>
   <p>
    „Nejdete už raz?“
   </p>
   <p>
    Mišo dosť šikovne sa zvrtol. No sotva urobil dva kroky, ešte sa obrátil.
   </p>
   <p>
    „Ešte mám lístok tuto. Dali mi ho Ninka z Fúrie.“
   </p>
   <p>
    „Čo ste hľadali na Fúrii?“ rozhneval sa pán nanovo.
   </p>
   <p>
    „Vybehli za mnou kišasonka. Akosi ma videli. ,Nate, Miško, toto pánu faráru. A pozdravte
         ich. Že ich dávam pekne pozdraviť.‘ Hej, tak mi povedali — rúče! Tak som ho vzal. Ale na
         Fúrii som ja nebol.“
   </p>
   <p>
    Pán odhodil lístok na pult. „I vtedy ste museli byť opitý!“ „Ja som nie opitý — veď sa
         nekrbáľam!“ S tým vybral sa von. Pri dverách sa potočil; bol by iste padol, nech sa nechytí
         pece. „Lebo človek si musí merkovať, keď je v ceste.“ Konečne zavreli sa za ním dvere.
   </p>
   <p>
    Pán prechodí rozčúlený po izbe. I jeduje sa, i smiešne mu je, že Mišo iba vtedy je
         opitý, keď sa krbáľa. Ločmanka urobila polosmutnú, polohnevlivú tvár a stala si k stolu.
   </p>
   <p>
    „Zázrak! Vždy musí prísť takýto. Chodí, hľadá po tých chyžkách, kým neustrnie v
         daktorej.“ „Ak sa nepopraví, musí ísť preč!“
   </p>
   <p>
    „Ten sa nepopraví. Bude prosiť.“ Chce kuť železo, kým je horúce. Výhľady sú, že Mišo
         konečne vyfrkne.
   </p>
   <p>
    „A vám som tiež povedal, nepúšťajte mi ho sem takého!“ zaťal ju pán, keď sa najmenej
         nazdala.
   </p>
   <p>
    „A ja ho môžem, pán farár?“ ozvala sa nosovým hlasom. Ľúto jej prišlo, že i ona vyhorí.
         „Mne už koľko ráz povedal, že mňa nemusí slúchať. Ja mu nemôžem rozkázať.“
   </p>
   <p>
    Čaká, čo pán na to. Či nevydá rozkaz, že Mišo ju má slúchať. No pán mlčí a chodí po
         izbe.
   </p>
   <p>
    Mišo sedí pri večeri, Ločmanka sa nemôže zdržať, aby ho nepotrápila.
   </p>
   <p>
    „Už pôjdete. Pán farár povedali naisto, že vás nebudú trpieť. Takto ustavične!“
   </p>
   <p>
    „Ako chce. Ja si službu ešte nájdem. Však je teraz tomu čas. Hoďaskto ma vezme. Pôjdem
         raz do Mečeníc, pán farár mi dajú závdavok. I radili sa ma, či neviem o dakom. Všade len
         hľadajú. O sluhov je veľký stisk. Toho sa ja nedurím…“
   </p>
   <p>
    „Ale tam majú pole. Musíte v poli hlušiť! Tam je nie z pleca na plece.“
   </p>
   <p>
    „I pán Heidenfrost ma prijmú. Minulý týždeň boli na poľovačke pod vinicami. Hneď ma
         poznali. ,Ďurko, nemáte ohňa?‘ ,Ba mám, pán veľkomožný, ale ja som nie Ďuro, ja som Mišo.‘
         ,No veď Miško. Veď vás znám. Vy slúžite vo fare.‘ ,Hej,‘ reku. A keď som im dal ohňa,
         povedali: ,Ďakujem vám, Miško,‘ i cigarku mi dali. Taká veľmi dlhá bola. ,A pozdravte pána
         farára.‘ Bohuprisám, i to mi povedali. ,Nuž, reku, vďačne poslúžim hoďaskedy, pán
         veľkomožný.‘ A cigarku som dal richtárovi. Nevedel sa jej prenachváliť, čo bola veľmi
         chutná. Čida že taký pán fajčia i cigarky inakšie. Keď ma raz vidia, poviem, že idem — hneď
         ma vezmú.“
   </p>
   <p>
    „I tam sa musí robiť. Nie piť.“
   </p>
   <p>
    „A tu nerobím? Statok riadim. I v poli všetko len ja!“
   </p>
   <p>
    „A občania nič?“
   </p>
   <p>
    „Držte sa len na občanov! Kto vám pôjde, keby nemal kto richtára duriť. A ako by robili!
         Len tak v rukavičkách. ,Však je to faráru!‘ Hej, tak povedia. Ale ja im dostúpam na päty:
         ,Takto robte a takto robte,‘ a musia! I do Blatoviec sa nedurím, i všetko vykonám. Lebo mňa
         zná každý. I pán Nitkay volajú: ,Miško, kde idete? Príďte nás navštíviť!‘ I pán rechtor:
         ,Miško, ako sa majú pán farár?‘ I na počte: ,Miško, nikto nenosí toľko listov ako vy.‘ I
         pán slúžny, bohuprisám, tí tiež: ,Miško, a ste zase tu? Kedy prídu pán farár!‘ I Ninka z
         Fúrie vybehnú za mnou: ,Miško, poďte sem, odveziete sa. Jabloničania sú tu. I nalejú mi
         vína takého — no! A pláce neprijmú. Len pozdravte pekne pána farára!‘ Bohuprisám tak!“
   </p>
   <p>
    „Tá viem, že tá hej. I na hostinu sa dovalila do kostola. Myslela, že pán boh vie čo,
         keď ju pán farár vidia. Trlica taká! A viete, že vám zakázali na Fúriu chodiť?“
   </p>
   <p>
    „Ja nechodím, ale keď ma volajú!“
   </p>
   <p>
    Ločmanka vyšla von. Mišo ledva čaká, kedy sa vráti. Má jej ešte moc čo povedať.
   </p>
   <p>
    „To sa nebojím,“ začal znovu, keď sa vrátila. „I v izbe poriadim, i kočišov obslúžim,
         keď hostia prídu.“
   </p>
   <p>
    „To už hej. Lebo vy najviac užijete. I na hostinu ste boli ako rúra…“
   </p>
   <p>
    „Darmo je. Každý ma núkal! Ja tiež nezdržím viac, iba koľko vládzem. I vôl keď moc na
         rohy vezme, zlomia sa mu. Ale každý kočiš rád si u nás posedí. Nepočujete ani jedného:
         kedyže už pôjdu tí páni! To nie len tak, ako si myslíte! I cirkvi poslúžim. Ktože zvoní, čo
         nemáme mendíka; kto ťahá mechy pánu rechtoru, kto zakladá pesničky na tabuľku! To by hockto
         nevedel. I pán rechtor povedali: ,Miško, z vás všetko vystane.‘ Pravdaže vystane, ale to
         každý neuzná. Len si pozrite, aký je starý Barborčík, čo slúži vo Vrženiciach u pána
         farára! Ten nevie nič, iba v kuchyni sa vypekať a vypiť gazdinej všetku pálenku, keď ju
         pozabudne na obloku. I pán farár ma na hostinu potľapkali a povedali: ,Miško, Miško, keby
         ste vy prišli medzi sprostejších ľudí, vy by ste boli samý prvý medzi nimi.‘ A pán farár z
         Vrženíc nepovedia márneho slova, lebo ja viem, aký sú! Čože vy viete, ako je medzi svetom!
         Vy iba v kuchyni. I pán notár poľovali pod Vinckou a netrafili zajaca. Šiel som stade a
         spýtali sa: ,Miško, či ste nevideli tam dakde zajaca?‘ ,No,‘ myslím sebe, ,ten je už
         Adamčíkov, ak bežal pod cmiter.‘ Lebo Adamčík ho hneď má, ten veru trafí doň. Ale ja som im
         povedal: ,Ba ver’ videl, tam sedí pri obecnej pajte.‘ ,A čo ste ho nelapili?‘ ,A načo mi
         je, pán notár?‘ povedám ja. ,Nech len idú, azda ich dočká.‘ A šli, a tam našli starého
         Zajaca, čo ošípané pasie. ,No, Miško, vy ste pes,‘ povedajú pán notár.“
   </p>
   <p>
    Ločmanka je ohlušená Mišovými úspechmi.
   </p>
   <p>
    „Veď hej, ale nepamätáte na staré dni! Všetko potrovíte. I vydrôtujete hodný groš, i
         diškrécií vám nadávajú hostia: čo nešporujete? Všetko ide tomu Dornu!“
   </p>
   <p>
    „Dorn sú tiež dobrý človek. I žiť musia. Keď šli pán farár na konvent, potreboval som
         vozík, lebo náš je trochu mrcha do cesty. Šiel som k Dornu. ,Miško, pánu faráru by požičal
         nie vozík, ale koč. Ale zajtra i moja ide do Blatoviec. Tak nemôžem. Ale kedykoľvek i o
         polnoci.‘ Vidíte, druhý žid by nepožičal. A čože ja strovím? Iba čo kmotra počastujem
         dakedy. A toho musím, lebo i mňa zavolajú neraz do chyžky…“
   </p>
   <p>
    „Výhovorka sa vždy nájde!“
   </p>
   <p>
    „No a pozrite: vari sa musím hanbiť? Pozrite, ako sa nosím. Mám dvoje čižiem. Sviatočné
         celkom nové! Zajtra si kúpim kožuch, ak mi dajú pán farár. I šubu by si kúpil, ale sa mi
         nepáči taká bez rukávov; lebo kurátor v nej vyzerá ako kopa sena. Ja veru šporovať nebudem,
         lebo nemám na koho. Ženy nemám, detí nemám…“
   </p>
   <p>
    „Keby ste boli iný, mohli ste mať i ženu!“
   </p>
   <p>
    „Keby chcel, i dnes. I desať! Ale ja nechcem. Vy ste mi nie ani žena, a čo sa mám! Takú
         svorku si ja nezaložím.“
   </p>
   <p>
    „Vari sa vám núkam!“
   </p>
   <p>
    „Božechráň! To ste už preskočili! Vás si pojme už iba smrť. I tá bude banovať, že sa
         opletala s vami. Len mi recte, čo vy máte z tých peňazí! Ja užijem — nuž to mám. Ale vy!
         Šporujete, šporujete a čerti vedia, kto sa raduje. Sperú sa na vašich peniazoch. A turáky
    <sup>
     [
     <a class="footnote" href="#ftn.d56e715" name="d56e715">
      7
     </a>
     ]
    </sup>
    pôjdu kotúľ… Mňa aspoň ľudia zaspomenú: veru bol hodný človek!“
   </p>
   <p>
    Ločmanka alebo už nemá čo povedať, alebo sa jej chce spať. Chytila sa odprávať posteľ.
         „Veď vy zajtra budete inakší!“ doložila prorockým hlasom.
   </p>
   <p>
    „Ja som vždy jednaký!“ odpovedal a vytratil sa do dvora. Chvíľku pozeral na hviezdy a
         vošiel do stajne, kde je jeho posteľ.
   </p>
   <p>
    Nad jablonickou farou rozložila sa posvätná tichosť.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e520" name="ftn.d56e520">
        4
       </a>
       ]
      </sup>
      <span class="emphasis">
       <em>
        „Morgengebet“… „Abendgebet“
       </em>
      </span>
      — „Ranná modlitba“… „Večerná
               modlitba“, voľakedy populárny farbotlačový obraz
     </p>
    </div>
    <div class="footnote">
     <p>
      <sup>
       [
       <a class="para" href="#d56e538" name="ftn.d56e538">
        5
       </a>
       ]
      </sup>
      <span class="emphasis">
       <em>
        pokunírovať
       </em>
      </span>
      — šikanovať, prenasledovať
     </p>
    </div>
    <div class="footnote">
     <p>
      <sup>
       [
       <a class="para" href="#d56e630" name="ftn.d56e630">
        6
       </a>
       ]
      </sup>
      <span class="emphasis">
       <em>
        bude Všechsvätých! Ja si službu nájdem.
       </em>
      </span>
      — sluhovia sa zmluvne
               prijímali na rok vždy od 1. novembra
     </p>
    </div>
    <div class="footnote">
     <p>
      <sup>
       [
       <a class="para" href="#d56e715" name="ftn.d56e715">
        7
       </a>
       ]
      </sup>
      <span class="emphasis">
       <em>
        turák
       </em>
      </span>
      — drobná minca, starý medený peniaz, 1 1/2
               grajciara
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e730">
       </a>
       3. „Či je ten svet zmotaný!“
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.d56e739" name="d56e739">
      8
     </a>
     ]
    </sup>
   </p>
   <p>
    Oženiť sa musí byť vec dobrá, lebo, treba uznať, moc rozumných a opatrných ľudí ju
         vykonalo a — ako tí sami ubezpečujú — neobanovali. Dá sa myslieť, že rozšafná žena mnoho
         blaha i radosti, áno, i pohodlia spôsobí mužovi. A že je ten život i plný poézie o tom
         svedčí utešená Schillerova Pieseň o zvone
    <sup>
     [
     <a class="footnote" href="#ftn.d56e747" name="d56e747">
      9
     </a>
     ]
    </sup>
    a mnoho iných plodov básnických.
   </p>
   <p>
    No i vy ženáči, mali by ste pripustiť, že mládenčenie nenie taká otupná pustyňa bez
         krásy a poézie, za akú ste ho rozkričali. Je moc umných ľudí, ktorí v tom stave považujú sa
         za šťastných. Príklad: náš Mišo. Moc ďalej takých, čo sú považovaní všeobecne za šťastných.
         Pán farár jablonický, Drozdík. Nestará sa oň nežná rúčka krásnej žienky — zato s veľkou
         opatrnosťou vedie kuchyňu spomenutá Kata Ločmanka. Ministrom dvora, stajne a trochu i
         vnútorných vecí je sám Mišo. Ostatok obstaráva si on sám. No kto vyráta veľký počet tých,
         ktorí skryte, alebo anonymne starajú sa oňho? Koľko zvedavých i starostlivých očí sprevádza
         každý jeho krok a čin; koľko dychtivých uší chytá každé slovíčko! To už príroda dala ten
         súcit do ľudského srdca: staraj sa o vdovy a siroty a okrem toho o mládencov! Áno, moc je
         takých, čo na vdovy a siroty zabudnú: všetku starosť venujú mládencom. Lebo mládenecký stav
         každému je čosi záhadného, tajomného…
   </p>
   <p>
    To vám je, ako keď sa dom stavia. Pozeráme, skúmame, hádame, premýšľame, aký bude
         krásny, i aký by mohol byť krásny. Ten ornament tam, tento zas tam; tamto balkón a všade
         dačo pekného. Keď sa nám po vôli stalo, očakávanie splnilo, pozrieme naň a povieme: „No —
         dom šumný!“ A to je všetko! Dom je už hotový — nemá čo budiť náš záujem. I mládenec je čosi
         takého necelého, nehotového — každý by naň ovesil ten ornament, či v podobe Tinky, či
         Linky, či Fánky, či Nánky… A čo potom, keď dom nevypadol podľa nášho vkusu! „Fuj, ako ho
         zbabrili! Ja by bol dal toto tam a toto tam: celkom ináč by vyzeral!“ No, pridá sa, že o
         vás ženáčoch i takto hovoria. Ó bože, keby ste vy všetko počuli, čo sa o vás hovorí. Ale
         verejne nie, len po kútoch. O mládencovi len slovo povedz: už všetci načúvajú. Každý chce
         vedieť, kde bol, s kým hovoril, ako hovoril, s kým dopisuje, čo má za lubom.
   </p>
   <p>
    Ó — neviete, aký šťastný je mládenec!
   </p>
   <p>
    No nie každý má zmysel pre to šťastie. Daktorého omrzí dosť skoro. Zatúži za premenou.
         Tak i jablonický pán farár necíti sa šťastným. Lebo i mládenčenie má líce i opak. Líce ste
         videli; opak, ten uvidíte. Dá sa povedať nakrátko: starosť o všetko leží na jednej hlave.
         Starosti domáce sú často malé, drobné: ale verte, muža, ako Drozdík, unavia väčšmi ako Herkulove
    <sup>
     [
     <a class="footnote" href="#ftn.d56e761" name="d56e761">
      10
     </a>
     ]
    </sup>
    roboty.
   </p>
   <p>
    I dnes, keď sa prebudil vo svojej izbičke, do ktorej sa vchodí dvermi, kde načim byť
         veľmi pokorným, to jest, zohnúť sa čím najhlbšie — ako sa prebudil, jeho stav predstúpil mu
         pred oči v najčiernejších farbách.
   </p>
   <p>
    „Ó — ó — ó!“ zazíval, hľadiac na hodinky. „Sedem — treba vstávať!“ A medzitým si myslí:
         ,Zas budem mať s tým Mišom pátáliu — i Ločmanka mi bude húsť poza uši…‘ Takéto výhľady
         pohli ho, aby sa neobliekal prichytro. Ostatne nebola rýchlosť jeho náturou.
   </p>
   <p>
    Ako Ločmanka zbadala, že pán sa už obliekli, ako ranná víla doniesla na tácni raňajky.
         Tie varí najradšej: nemusí sa chodiť k pánovi radiť, čo rozkážu. Káva býva každý deň. I
         pánovi sú raňajky najmilšie. Ločmanka sa neradí o ne a po káve chutí fajčivo! I sotva
         vychlipol ostatnú kvapku, už berie cigarku. Kúri si a díva sa do novín.
   </p>
   <p>
    Medzitým, čo pán takto požíva, jeho sluha trudí sa vo dvore.
   </p>
   <p>
    „Veď vy budete zajtra inakší!“ prorokovala mu Kata. A ako sa jej splnilo! „Či je to ten
         istý Mišo?“ pýtali by ste sa užasnutí, že človek sa môže takto premeniť cez jednu jedinú
         noc.
   </p>
   <p>
    Ale známe, že tažké okolnosti skrušia i najsilnejších duchov. A to sú okolnosti kruté.
         Keď vstal, ešte nevedel nič určite, iba sa mu marilo, že si včera prelial. No ako sa
         obliekol, všakové podrobnosti hupkajú mu jedna po druhej do pamäti. ,Nebudem trpieť
         korheľa.‘ ,Vezmite si závdavok…‘ To sú výpovede také, ktoré sa nedajú len tak preskočiť.
         Keď dával za drabinu, zdalo sa mu, že Ruža ľútostivo pozerá naň. Akoby mu vravela: ,Nebudeš
         mňa ty dlho kŕmiť!‘
   </p>
   <p>
    ,Čo si to zas urobil, čo si urobil!‘ vytýka mu akýsi vnútorný hlas. ,Nevedel si, že sa
         na to hnevajú, že si taký prišiel!‘
   </p>
   <p>
    ,Veď ja som nechcel, ale keď ma Korbeľa núkali!‘ vyhovára sa.
   </p>
   <p>
    ,Žaba mláku nájde!‘ karhá ho ten istý hlas. ,Čo si myslíš, že takú službu nájdeš? Kraj
         sveta jej nenájdeš. Kto ťa tu poháňa? A že ťa mečenický pán plebán vezmú! Opýtajú sa pána
         farára, prečo ťa prepustili. A keď tí rozpovedia? A pán Heidenfrost! Tí majú sluhov
         navyberaných. Tí nevezmú, kto sa im ponúkne. A ak ťa vezmú: myslíš, že budeš do Blatoviec
         chodiť s ošípanou? Tam majú na to úradníkov. Tam budeš v stajni, okolo statku: do ničoho,
         ničoho sa nemiešať! A že ťa budú ľudia ctiť? Kto sa prihovorí Heidenfrostovmu paholkovi?
         Jablonický richtár nepozrie na teba. I Teliar sa ti skryje dakde za uhol, keď ťa uvidí v
         Blatovciach. A ako sa budú občania diviť, vypytovať, domýšľať, ľutovať i smiať nad tebou!
         Čo im povieš, ako im pozrieš do očí?…‘
   </p>
   <p>
    Mišova ubolená duša zvíja sa v trapiech pod týmito výčitkami sťa červiačik, keď stúpiš
         naň. To nemožno zniesť; aspoň zabudnúť, zabudnúť dáko! Pri chlievoch vidí pohodený brúsik.
         Stojak i kľučka dávno sa skazili, zostal z neho iba kameň, ktorý sa tam povaľuje nič po
         nič. Ten brúsik je kotva, ktorej sa chytil v zúfalstve. Vyniesol si hianec i oberučný nôž
    <sup>
     [
     <a class="footnote" href="#ftn.d56e788" name="d56e788">
      11
     </a>
     ]
    </sup>
    . ,Brúsik sa vždy zíde v dome!‘ húta, zhľadávajúc súce drevo. ,A pán farár po
         fruštiku vyjdú, nájdu ma v robote…‘ Nedomyslel, no tvár ukazuje, že nestratil všetku nádej.
   </p>
   <p>
    Teraz len vidno, aký je Mišo zručný robotník! Narába drotárskymi klieštikami a práve tak
         zručne i oberučnym nožom, pílkou a dlátom. Ani tešlice a kopačky sa nezľakne: myslel by si,
         že to nie náš Mišo, ale ozajstný korytár. V pilnosti ide až priďaleko. Neobzerá sa o
         nikoho, bárs každú chvíľu prichádzajú tu chlapi, tu ženy, tu nevesty alebo dievky ťahať
         vodu z hlbokánskej farskej studne. Chodí sem celý horný koniec po vodu, čo sa hriadeľ na
         obecnej studni pred školou polámal.
   </p>
   <p>
    „Čo robíte?“ pýta sa ho každý a každá.
   </p>
   <p>
    „Brúsik potrebujem,“ odpovedá celkom sucho.
   </p>
   <p>
    Každá ide sklamaná z dvora. Aký je indy! Urobí žart, povie pekné slovo, i pošušká do
         ucha figliarstvo, že nevesta ho udrie dlaňou po klobúku. Daktorým i vody naťahá, lebo reťaz
         je nesmierne dlhá. Ženičky si povrávajú: „No, aspoň pre toho Miša hodno chodiť na farskú
         studňu, keď už nie pre vodu…“ A dnes!
   </p>
   <p>
    A ako na posmech krochká i tá ošípaná, ktorú mal viesť na jarmok!
   </p>
   <p>
    „Či nejdete do jarmoku?“ pýta sa suseda Adamčíčka. V otázke je trochu vypočítavosti.
         Prihovára sa mu, aby jej naťahal vody, lebo Adamčíčka je dýchavičná.
   </p>
   <p>
    „Neviem — ale sotva!“ odpovedá a myslí si: ,Mám ja inakší jarmok!‘ Ani sa nedomyslel ísť
         pomôcť susede Adamčíčke.
   </p>
   <p>
    ,Miškovi je čosi — taký je akýsi!‘ húta suseda, ťahajúc horko-ťažko vodu.
   </p>
   <p>
    „Poďte už jesť!“ čuje známy hlas za sebou. Ločmanka! I hlasom mu dáva znať, že jeho
         postavenie drží za otrasené. Ináč by neznel tak drsne sťa rozkaz. A on by inokedy nešiel na
         také volanie, alebo aspoň nie zaraz. Dnes bezodkladne odložil kopačku a ide do kuchyne.
   </p>
   <p>
    Jesť sa mu vôbec dnes nechce. Krumpľovú polievku vôbec nerád. Inokedy by mu ju sotva
         predložila. Ach, dnes by si chlipol dačo poriadneho, dokonale kyslého, čo gágor sťahuje. No
         mlčí, silí sa jesť, len aby Ločmanku nenahneval. Vie dobre, ako ho môže popodtínať u pána.
   </p>
   <p>
    „Prečo nejete?“ vyčituje mu, keď lyžicu skladal.
   </p>
   <p>
    „Veď som jedol!“
   </p>
   <p>
    „Čo je to chlapovi! To je dieťaťu málo. Ale tak je to: žalúdok je preplakaný…“
   </p>
   <p>
    Čuší na túto zrejmú narážku.
   </p>
   <p>
    „Či vám treba tak robiť? O službu sa pripraviť. Toľké roky tu byť a o službu sa
         doniesť!“
   </p>
   <p>
    „Ani mi nespomínajte, prosím vás!“ vraví skoro s plačom.
   </p>
   <p>
    Chce ju pohnúť k veľkodušnosti. Ale ona nevie, čo je to. Je ukrutná. Rada sa pasie na
         jeho mukách.
   </p>
   <p>
    „Veď dostanete závdavkov, koľko chcete. Čože sa opúšťate?“ posmieva sa mu.
   </p>
   <p>
    Hodil smutne rukou.
   </p>
   <p>
    „A čo sa nedržíte, čo neslúchate múdrych ľudí!“ Pod múdrymi myslí seba.
   </p>
   <p>
    „Veď by sa ja už držal!“
   </p>
   <p>
    „Takýto sebevoľník!“
   </p>
   <p>
    Vyšiel k robote. Stav jeho ukázal sa mu ešte horším. Ločmanka mu podťala všetky nádeje.
         Ani pán farár nevyšli z izby. ,Hnevajú sa, ani vidieť ma nechcú…‘
   </p>
   <p>
    Nadišiel Miša akýsi strach a nekonečná túžba za pokáním. Chce počuť prísny hlas svojho
         pána, jeho hnevlivé slová. Chce pozrieť do jeho rozhnevanej tváre. Ach, keby chcel chytiť
         palicu a dobre, dobre ho ubiť! Tak by mu dokonale odľahlo. Zabral sa do izby a v pitvore
         dlho, dlho prihládzal si vlasy.
   </p>
   <p>
    „Dobré ráno vinšujem…“
   </p>
   <p>
    Pán čosi odpovedal, no nezdvihol oči z novín. Pristúpil k stolu a zastal, držiac oboma
         rukami klobúk. Už neopieral sa o stôl.
   </p>
   <p>
    „Pán farár — akože: ísť k tomu richtáru, aby vypravil zorať pod tú oziminu? Na dážď sa
         darmo držíme. V Blatovciach rad-radom orú.“ Čaká na odpoveď, krídla nosové sa ani nehýbajú.
   </p>
   <p>
    „Treba dočkať. Nemám času. Na druhý týždeň.“
   </p>
   <p>
    ,Ani nepozrú — ani „vy“ mi nerečú!‘ zúfa Mišo. Vidí, že pán nechce sa s ním ani pustiť
         do reči.
   </p>
   <p>
    „Ale ak sprší, potom nebudú chcieť ísť. Pôjdu sebe. A teraz by šli. Ľudia všetko orú,
         všade…“
   </p>
   <p>
    Žiadna odpoveď.
   </p>
   <p>
    Stojí pri stole vo veľkých rozpakoch. Chcel by dačo povedať, ale chuť prešla, i smelosti
         niet. Kdeže, keď sú tu pán!
   </p>
   <p>
    Naraz pán sa vychytil a pozrel naňho. „Chcete ísť do jarmoku!“ vraví chladno.
   </p>
   <p>
    „Chcel by, proskám…“
   </p>
   <p>
    „Tak čo nepoviete!“ okríkol ho. Vytiahol podstolie, vylovil spomedzi všakových papierov
         knižočku v modrej väzbe. Mišo ju zná. V nej stojí, koľko kedy dostal zo svojej konvencie.
    <sup>
     [
     <a class="footnote" href="#ftn.d56e867" name="d56e867">
      12
     </a>
     ]
    </sup>
    „Máte u mňa ešte štrnásť zlatých!“ vraví pán. „Či tak?“
   </p>
   <p>
    „Nuž ako oni ráčia, proskám pekne! Ja sa už na nich dám…“
   </p>
   <p>
    „To sa má vedieť!“ učí ho pán. Vytiahol tobolku a vyložil z nej desiatku i štyri zlatky.
         „Tu máte!“
   </p>
   <p>
    „Ale to nebude toľko, proskám pekne. Príde strhnúť z konvencie za fľašu s petriolom, čo
         som zabil.“
   </p>
   <p>
    „Ja nestrhúvam. Berte si!“ I kladie mu na koniec stola peniaze.
   </p>
   <p>
    Mišo ich zberá trasúcou rukou. Vyplatený je do babky, nemá tu čo pohľadávať — koniec!
   </p>
   <p>
    „Chcel by si kúpiť kožuch — ale toto mi je veľa. Ja nepotrebujem toľko,“ prihovára sa.
   </p>
   <p>
    „Peniaze sú vaše; kúpte si, čo chcete,“ odpovedá pán veľmi chladno.
   </p>
   <p>
    Mišo je už pri dverách. Ale vložiac ruku na kľučku, zastavil sa. ,Ak odídem, už som
         vyfrknutý zo služby.‘ to mu napadlo. ,Už ťa tu nebude, možno nikdy sem už neprídeš, ani
         pána neuvidíš, ani Ločmanku…‘ Áno, i Ločmanka mu prišla na um. A prišlo mu za tým všetkým
         ľúto. ,Vyháňajú ťa ako psa. Chcú už druhého…‘ Ako pomyslel, že druhý tu bude chodiť, bol by
         sa pánovi hodil k nohám.
   </p>
   <p>
    „Pán farár — akože: proskám pekne…“ Tu sa zasekol, nemôže ani slova vypovedať.
   </p>
   <p>
    „Čo máte ešte?“ pýta sa pán, nepozrúc naňho.
   </p>
   <p>
    ,Keby aspoň pozreli!‘ vzdychá Mišo a krúti klobúk medzi rukami, „Akože ráčia… Čo včera
         povedali?“
   </p>
   <p>
    „Viete, čo som povedal. Keď ste nie ako treba, bude najlepšie, keď si službu nájdete
         dakde inde.“
   </p>
   <p>
    Po týchto slovách vošla Kata do izby a šla k stolu zberať riad. Mišo by ju najradšej
         vysotiť; vie, že pri dverách počúvala a vošla zúmyselne teraz. Hnevá sa, že vošla; lebo keď
         pozrie na jej tvár, tu všetky pekné slová a myšlienky i úmysly akosi sa zháknu a nechcú ísť
         na jazyk. Akoby sa ostýchali jej úsmevu, ktorý hlása: ,Neverím vám. Bárs ste vy pekné — ale
         predsa ste iba slová!‘
   </p>
   <p>
    „Ja by sa ešte zdržal, proskám pekne: ale keď dakde prídem, tak ma núkajú. A keď dačo
         vypijem — ani veľa nezdržím…“
   </p>
   <p>
    Pán, nerečúc nič, ide k obloku a hľadí na ulicu.
   </p>
   <p>
    „Keď ste preplákaný trúnkom,“ vraví gazdiná, vidiac, že pán mlčí. „Žmýkať ho môže z vás!
         Ani jesť, len piť aby bolo!“
   </p>
   <p>
    „Čože vy viete!“ bráni sa Mišo. „Ja viem, že vám zavadziam!“ A z Mišovho oka, pokorného
         od pokánia, šľahol pohľad plný zloby na Katu.
   </p>
   <p>
    „Ba viem,“ odporuje ona. „Vy idete za trúnkom ako osa za ovocím. Ja to celkom viem…“
   </p>
   <p>
    „Čo by to tak hovoril!“ vyčíta jej. „Ja si spravím každú robotu. Pán farár pre mňa
         neplatia šichníkov.
    <sup>
     [
     <a class="footnote" href="#ftn.d56e913" name="d56e913">
      13
     </a>
     ]
    </sup>
    Ale vy máte každý týždeň i dve šichty. A čo máte za robotu? Jedna si s ňou
         poradí.“ Kata opustila gambu a mlčí, knísajúc sa okolo stola. Mišo obrátil sa k pánovi.
         „Včera som prišiel do viníc celkom triezvy. Ale som šiel ku Korbeľu pre ten válov. Keby
         nebol šiel, bol by prišiel natriezvo. Ale válov ja potrebujem. Ošípané nemôžu byť bez
         válova. A Korbeľa veľmi núkal; bol tam zakazáč, i ten núkal. Ja neviem, že to tak chytro
         potom prišlo. Bol som až do fary pri dobrom rozume. A tu som už zostal celkom pri mrcha
         poriadku!“
   </p>
   <p>
    „Keby to bolo raz — to by sa prehliadlo!“ vraví pán veľmi trpko. „Ale to je zakaždým,
         keď k vínu prídete. Všetky rady nemáte za nič. Ani hostí nešetríte. Na hostinu, hľa, ako
         ste sa spili. Fukanský kočiš vás bezmála zapučil. Ja som čakal, že sa popravíte. Ale už
         nemám úfnosti. Preto som vám povedal: keď sa vám inde triafa, vezmite si závdavok. Inde,
         možno, sa popravíte.“
   </p>
   <p>
    Už nehovorí prísne, ani chladno. Skôr s výčitkou. Mišovi sa zdá, akoby počul radu od
         najlepšieho priateľa. I vidí, že pán mu hľadí rovno do tváre, no nemôže vydržať pohľad.
         Klopí oči k zemi.
   </p>
   <p>
    „Ale, pán farár, ja som bol vždy verný. Nikdy v ničom ma nechytili. Iba ten trúnok, že
         tak…“
   </p>
   <p>
    „To vám uznávam. Inej ponosy ani nemám na vás.“
   </p>
   <p>
    Pán sa zas odvrátil k obloku a pozerajúc na ulicu, premýšľa nad Mišom. Sú zákony pre
         sluhov a pánov. Zákonodarca sa usiloval, aby čím najúplnejšie bol riešený pomer medzi
         sluhom a pánom. A predsa: môžeš všetky paragrafy dodržať a budeš mrcha pánom i mrcha
         sluhom. Jest čosi, čo sa neprace do paragrafu; kde zákon tratí svoju vládu; na čo nenachodí
         formulu, pod ktorou by to vriadil do paragrafov. Ostatne nie iba tento, všetky zákony za
         istou medzou sú bezvládne. Dakto zachováva zákon; nemôžeš mu pristúpiť — je bezúhonný
         občan. A predsa vidíš, cítiš, že je mrcha občan. Tá bezúhonnosť je pasívna, to jest, chráni
         sa priestupku.
   </p>
   <p>
    ,Čo je to, v čom to pozostáva?‘ húta pán. ,Mišo je podľa zákona mrcha sluha, mám ho
         právo odohnať. A predsa cítim, že by to bola krivda; lebo je sluha dobrý… A tak i občania
         daktorí sú dobrí a podľa zákona predsa sú odsúdení. Čo je to?‘
   </p>
   <p>
    „A ja som si hútal,“ pokračuje Mišo, znížiac hlas, „že im budem slúžiť až do smrti. Že
         už len u nich zomriem.“ Odmlčal sa, utrel slzy, ktoré mu vypadli. „Lebo, pán farár, ja ich
         rád!“
   </p>
   <p>
    ,To je to, čo som nevedel!‘ myslí si farár. ,Láska! To neprišlo do zákona! A ako môže i
         prísť do zákona, keď v ňom nemá miesta. Zákon hľadí na pomer sluhu a pána ako na obchod.
         Berieš prácu — dávaš plácu. Zákon sa plní a aké žaloby idú na sluhov! I časopisy zahryzli
         do otázky. Sluhovia sú nanič, nedbalí, neochotní. Robia iba, čo musia. Pánov zamieňajú nie
         ročne, ale každý mesiac. Aby sluha vydržal dakde dvadsať rokov, to je už zázrak, a indy
         predsa akí boli sluhovia! Akoby patrili k rodine. Pánov záujem urobili svojím záujmom.
         Dnešní — naopak… A predsa nehnú otázkou, čo sa spriahnu všetky časopisy na svete. Nehnú
         dotiaľ, kým spoločnosť nepostaví sa na zásady kresťanskej náuky. Veď dnešná spoločnosť ich
         neuznáva, je nekresťanská, ba rovno protikresťanská, bárs väčšina nás je, čo sme a chceme
         byť kresťanmi. No kde ukazujeme, že sme kresťania? Či vo verejnom živote, či v domácnosti?
         Či to ukazujeme s takou otvorenosťou, ako ukazujú židia, že sú židmi, a mohamedáni, že sú
         mohamedánmi! Nie! My držíme za smiešne vnášať kresťanské zásady do života. Dostačí, keď ich
         vraj v srdci, akoby tajne uznávam. Tak ich mám utajovať ako kedysi prví kresťania, ak
         nechceli padnúť do rúk prenasledovníkom. A kto to zaviedol? Tie isté časopisy, ktoré žasnú
         nad poklesnutím mravnosti medzi sluhami. Veď posmeškujú si z kresťanstva, kde môžu; cynicky
         sa smejú jeho zásadám. Priložili sekeru na samé korene, aby ho vyvrátili do základov. Aká
         zmútenosť logická: volajú, hromžia, že spoločnosť je nemravná. Tú nezreformuješ prv, kým
         neskloníš šije pred veľkosťou kresťanskej pravdy. Do tých čias darmo túžiš, aby pomer medzi
         sluhom a pánom zostal taký, aký bol, kým kresťanstvo vývodilo i v rodine, i v spoločností,
         ba i v štáte.‘
   </p>
   <p>
    Takéto myšlienky zaujali pána farára a osvetlili jasno pomer medzi ním a Mišom. To je už
         nie sluha, ale čosi viac: núka pánovi okrem práce i srdce. To je viac, než čo on môže
         zaplatiť. Musí mu byť teda nie iba pánom — musí mu byť vodcom, čeľadným otcom… Má povinnosť
         pracovať na jeho polepšení, a to najlepšie tým, že ho neodoženie.
   </p>
   <p>
    „A si trúfate, že budete inakší?“ Povedal to v bývalom tóne; ale Mišo cíti, že v pánovi
         sa čosi pohlo, čo prevrátilo v ňom všetky zámery.
   </p>
   <p>
    Ločmanka tiež cíti obrat. Ona vie iba to, že Mišo je zachránený. „Ani nesľubujte!“ vraví
         mu. „I sľúbite a nesplníte.“
   </p>
   <p>
    „A vy teraz čušte!“ zahriakol ju pán. Ovesila gambu, zobrala riad a vykývala sa do
         kuchyne.
   </p>
   <p>
    „Ja som to už veľa ráz sľúbil, ale keď sa len bojím. Ja by, pán farár, chcel; ale keď ma
         ponúknu…“ Stál v nesmiernych rozpakoch, bárs vidí, že ľad je prelomený. No hovorí mu čosi,
         že teraz je chvíľa vážna, aby odpovedal vážne. Preto i nesľubuje…
   </p>
   <p>
    „Treba chcieť, ale naozaj; tak budete i môcť.“
   </p>
   <p>
    Mišo bol prepustený, ale nie zo služby, lež na jarmok. Keď odchádzal, chcel ruku bozkať
         pánovi, no ten mu ju utiahol. Vrátil sa s vyjasnenou tvárou a obľahčeným srdcom do
         čeľadnej.
   </p>
   <p>
    „No už je dobre, už som rád!“ chváli sa Kate.
   </p>
   <p>
    „Zas sa dali oklamať!“ odpovedá ona. Nemôže sa prevládať, že sa vec takto obrátila.
         Vyvŕšila sa už na Cigánke; nedala jej nič, iba jej nadala do zázrakov. Teraz chodí po
         kuchyni, utierajúc slzy.
   </p>
   <p>
    „Pán farár mi veria. A uvidíte,“ to Mišo vraví už slávnostným hlasom, „uvidíte, že
         prídem triezvy. A pozrite,“ roztvoril dlaň, „mám tu štrnásť zlatých. Ani za ten petriol
         nechceli strhnúť!“
   </p>
   <p>
    „Nech si robia, ako chcú,“ vetí Kata rozplakaná.
   </p>
   <p>
    Mišovi jej prišlo ľúto; hľadí na ňu, no nevraví jej nič.
   </p>
   <p>
    Farár chodí zamyslený po izbe. ,Zákon ma vysmeje, ľudia ma vysmejú, že som slabý, je
         koniec rozmýšľania.‘ Ale to ho netrápi. Čosi mu povedá: ,Dobre si vykonal…‘
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e739" name="ftn.d56e739">
        8
       </a>
       ]
      </sup>
      <span class="emphasis">
       <em>
        „Či je ten svet zmotaný!“
       </em>
      </span>
      — parafráza zľudovenej piesne ,Bože
               môj, otče môj‘ (P. Dobšinský: Sborník slovenských národných piesní, povestí,
               prísloví, hádok, hier, obyčajov a povier I., Martin 1873, 8 (3))
     </p>
    </div>
    <div class="footnote">
     <p>
      <sup>
       [
       <a class="para" href="#d56e747" name="ftn.d56e747">
        9
       </a>
       ]
      </sup>
      <span class="emphasis">
       <em>
        Schillerova „Pieseň o zvone“
       </em>
      </span>
      — hymnus tvorivej práce, ktorý
               napísal veľký nemecký básnik Friedrich Schiller (1759 — 1805) roku 1800
     </p>
    </div>
    <div class="footnote">
     <p>
      <sup>
       [
       <a class="para" href="#d56e761" name="ftn.d56e761">
        10
       </a>
       ]
      </sup>
      <span class="emphasis">
       <em>
        Herkules
       </em>
      </span>
      — v gréckej mytológii silák, ktorý vykonal sedem
               ťažkých robôt; podľa neho sa veľké skutky prirovnávajú k Herkulovým robotám
     </p>
    </div>
    <div class="footnote">
     <p>
      <sup>
       [
       <a class="para" href="#d56e788" name="ftn.d56e788">
        11
       </a>
       ]
      </sup>
      <span class="emphasis">
       <em>
        hianec i oberučný nôž
       </em>
      </span>
      — nástroj na pridržiavanie dreva a
               stolársky nôž
     </p>
    </div>
    <div class="footnote">
     <p>
      <sup>
       [
       <a class="para" href="#d56e867" name="ftn.d56e867">
        12
       </a>
       ]
      </sup>
      <span class="emphasis">
       <em>
        konvencia
       </em>
      </span>
      — (z lat.) dohoda, zmluva o plate v peniazoch i
               naturáliách
     </p>
    </div>
    <div class="footnote">
     <p>
      <sup>
       [
       <a class="para" href="#d56e913" name="ftn.d56e913">
        13
       </a>
       ]
      </sup>
      <span class="emphasis">
       <em>
        šichník
       </em>
      </span>
      — (z nem.) nádenník, robotník za dennú mzdu
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e965">
       </a>
       4. „Ó, milá střízlivosti…“
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.d56e974" name="d56e974">
      14
     </a>
     ]
    </sup>
   </p>
   <p>
    ,Nebudem piť, nebudem. Bohuprisám nebudem!‘ To je sľub, ktorý si opakuje Mišo, idúc do
         Blatoviec. ,Nebudem, ja už vidím, že vonkoncom nebudem. Poznajú ma, čo smrknem iba z
         nápršteka. A to by bolo mrzko! Čo som už mal opletačiek. Ako mi začalo byť dobre. Hneď mi
         prestalo, keď som začal piť. A či musím piť? Nie ver’! I v dedine veľa chlapov nepije —
         prečo by ja musel? Nie — ja už nebudem!‘
   </p>
   <p>
    ,Ba dokedy!‘ vysmieva ho kýsi hlas. Sťa keby to Ločmanka vravela.
   </p>
   <p>
    ,Hm — dokedy,‘ odpovedá mu, ,ja ti to nepoviem…‘
   </p>
   <p>
    Už-už mu bolo na jazyku: ,Nikdy!, Eh — nezariekajme sa. Nevieš, čo sa stane. Ale dobre —
         do tých čias nie, kým pán farár nedovolia…‘ S tou podmienkou bol celkom spokojný.
   </p>
   <p>
    ,A možno nebude to veľmi dlho. Pritrafí sa kadečo. Pán farár sa zaradujú na dačom;
         zavolajú: »Mišo, doneste vína!« A ja donesiem a tí mi povedia: »Mišo, držíte sa dobre:
         vypite si!« A ja vypijem. A keby sa zariekol, už by nemohol piť. Alebo sa pritrafí, že sa
         budú ženiť. Pani matka si pomyslia: »Aby Mišo na mňa privykol!« Dajú mi vína, možno plnú
         fľašu. Keby sa zariekol, nemohol by ani od pani matky prijať. Alebo hostia poodchádzajú.
         Pán farár budú v dobrej vôli. Vezmú fľašu, čo je v nej vyše poly vína. »Nate, Mišo —
         dopite!« A ja vypijem, lebo som nie zarečený.‘
   </p>
   <p>
    Tak, hľa, húta Mišo, a dobre má. Všakové veci sa stávajú v domácnosti. Sluha nevystihne
         nikdy vrtochy pánove. Pán pozrie na sluhu a pomyslí si: ,Eh — keď je mne dobre, pamätaj i
         ty!‘ A urobí mu dačo veľmi príjemného. Sluha nevie, skadiaľ to padlo, no prijme. A druhý
         raz príde pán zdakadiaľ. Nevodilo sa mu dobre. Vidí sluhu; nakričí naň, čo nedaj pane bože!
         Sluha zas nevie, prečo, začo. Pán možno tiež nevie, no myslí si: ,Eh, trpím ja — trp,
         čerte, aj ty!‘
   </p>
   <p>
    Hej veru, raz tak a raz naopak. A rozumný človek hľadí, aby žil, ako vedel. A keď žiješ,
         ako môžeš, nesmieš sa ničoho zariecť. Ani Popper sa nemôže zariecť, že nebude už handry
         vláčiť.
   </p>
   <p>
    ,Ale dnes nebudem — ej, ver’ nebudem,‘ tuží sa Mišo. ,A čo by fľaša bola zo zlata a víno
         v nej od Korbeľu — nebudem! Iba ak by ma pán farár ponúkli. Ale viem, dnes ma už neponúknu.
         Čo by prišiel sám vicišpán — nebudem. Slovo je slovo!‘
   </p>
   <p>
    Pôvodca mohol by zložiť pero a pomyslieť si: ,Dosť. Písať nebudem. Daktorých čitateľov
         si už dosť ponudil. Okrem toho tvoj hrdina vykročil na vrcholec slávy. Vyššie mu už stúpať
         nemožno. A ak ho budeš ďalej sprevádzať — hm, ktovie, či nepadne ta, kde včera bol.‘ Sú to
         reči rozumné. No pisateľ ich neslúcha — píše ďalej. Zná svojho hrdinu, ba miluje ho, bárs
         je to iba sluha jablonického farára a bol kedysi drotárom a potom valachom. Ľúbi ho, i bojí
         sa oňho. Nie, samotného nesmie ho pustiť na veľmi klzkú pôdu blatovskú. Mišovi sa ľahko
         môže krpec ušmyknúť, ak nebude pri ňom ruka priateľská, ktorá ho podchytí. Preto ho už len
         doprevadí do Blatoviec. Kto už ustal, môže sa vrátiť. Lebo v Blatovciach nenájdeš nič
         zvláštneho, hoc na rínku kypí jarmočný život. Ani príjemne je tam nie. Celé mesto leží
         akoby v hmle. Ale to nie je hmla, to je prach, ktorý odpočíval na rínku, kým ho jarmočníci
         nepohýbali čižmami.
   </p>
   <p>
    Bolo by zbytočné opisovať, ako Mišo kúpil kožuch. Práve tak ho probúval, ohováral, chyby
         na ňom nachádzal; práve tak sa jednal o každý šesták a pozdejšie grajciar, ako to už u nás
         býva a musí byť. Ľudia nemajú roboty, myslia, že pracujú, keď trúsia mnoho zbytočných rečí.
         Mišo naozaj nemal inej roboty, iba kožuch kúpiť. Previedol ju svedomite.
   </p>
   <p>
    Má ho prevesený cez plece; červený, čiernou brčkavou barančinou prámovaný. Chodí pomedzi
         šiatre a pozoruje ľudí. Zvýšilo mu šesť zlatých; láme si hlavu, čo s nimi: ,Prepiť ich
         neprepijem — čo urobím? Dačo poriadneho, to ich je málo. Keby to bola stovka, dal by ju
         Červenákovi na interes. I tak behá za peniazmi. Keby bol šesták, dal by ho dakomu len tak.
         Nech by si vypil, aspoň raz za života. Ale toto nevieš, čo s nimi urobiť. Na interes ich je
         málo — rozdať ich je veľa.‘
   </p>
   <p>
    „Kde ste boli, Miško?“ začul za sebou hlas. To je Grnáčova dcéra, mladá Hanusovie. Ani
         ju nezbadal. Ostatne je tenká, nie ťažko sa jej skryť za dakoho.
   </p>
   <p>
    „Ľaľa — toto som kupoval.“ Nadstrčil plece s preveseným na ňom kožuchom.
   </p>
   <p>
    Taká mladá ženská je veľmi zvedavá. Šuchá kožuch, pohládza ho po práme, i ruku dáva do
         rukáva.
   </p>
   <p>
    „Bude teplý — dokonalý kožuch! Pekný, môžte sa ženiť.“
   </p>
   <p>
    „Keď ste sa vy, čo krajšie, povydávali,“ spláca jej kompliment. „A tie ohryzky — tie sa
         nechce brať.“
   </p>
   <p>
    „No — no!“ smeje sa nevesta.
   </p>
   <p>
    Mišo veľmi podlieha ženském vplyvu. Menovite mladá nevesta mu pomúti hlavu. I teraz mu
         napadlo sa jej opýtať: „A si tu len sama?“
   </p>
   <p>
    „Ah — mať šli do sklepa, sú tiež tuná.“
   </p>
   <p>
    „A neboja sa, že sa im dakde zatáraš?“
   </p>
   <p>
    „A kde by sa mala?“
   </p>
   <p>
    „Nuž len. človek poblúdi, ani sa nenazdá, a ešte, keď je takýto, takýto — nuž pekný!“ Tu
         mu nos veľmi zaihral.
   </p>
   <p>
    „Ej, Mišo, vy ste akýsi. Nebola by sa ver nazdala!“
   </p>
   <p>
    Stáli pri šiatri s kadejakými maličkosťami z lacných kovov. Mišo si umienil, že jej kúpi
         čo len gombíky na vizitku.
   </p>
   <p>
    „A za čo mi to kúpite?“ pýta sa ho prekvapená.
   </p>
   <p>
    „Za peniaze. Keď sme sa takto sňali, aby si nepovedala…“
   </p>
   <p>
    Neveste sa oči smejú. Mišo vybral pekné gombíky.
   </p>
   <p>
    „Čože to kupuješ?“ ozvala, sa stará Grnáčka.
   </p>
   <p>
    „To ja,“ odpovedá Mišo. „Sňali sme sa, nuž reku, aspoň gombíky jej kúpim.“
   </p>
   <p>
    „No — aký ste vy!“ smeje sa Grnáčka.
   </p>
   <p>
    Zhovárali sa ešte žartovne i vážne. Naraz povie Grnáčka: „No a teraz poďme. Keď ste sa
         vy preukázali, musíme sa i my.“
   </p>
   <p>
    „A kdeže?“
   </p>
   <p>
    „Nuž do hostinca. I my vám kúpime dačo.“
   </p>
   <p>
    Chudák Mišo zostal, akoby ho podťal. Ťažko mu je Grnáčke odoprieť. On nemôže, nemá kedy,
         indy — však dosť sa nachodí do Grnáčov i Hanusov. Všakovak sa vypletá — no Grnáčka len
         krúti hlavou.
   </p>
   <p>
    „A kedy ste tak spyšneli?“ pýta sa ho s výčitkou.
   </p>
   <p>
    „Keby mohol, ja by šiel.“
   </p>
   <p>
    „Už vidím, že nechcete. Veď nevypijete okov!“
   </p>
   <p>
    „No už teraz nijakovsky nemôžem.“
   </p>
   <p>
    Grnáčka odišla i s dcérou. Je veľmi urazená, že ju ohrdil.
   </p>
   <p>
    ,A mohol som vari len ísť. Ešte je predpoludním. Do večera by vyvetrelo…‘ Cíti na sebe
         ako ťažké putá. ,Ej, ťažko je to, ťažko — sám som nemyslel. Ale slovo je slovo…‘
   </p>
   <p>
    Idúc popri sklepe pána Nitkaya, vidí Cigánov. Pijú pálenku a zajedajú akýmsi pečivom. Sú
         tam i starí, i mladí, i ženy, i dievky. Zhovárajú sa živo, hádžu rukami, sťa keby sa
         vadili.
   </p>
   <p>
    ,Čo to len trepe, keby ja vedel! Čo to len rozpráva?‘ dumá Mišo. ,Ale nezvieš, lebo
         nerozumieš po cigánsky. Ani do školy nechodili a naučili sa inú reč, aby sme nevedeli, čo
         si budú vravieť. Ale Grnáč by vedel. Ten vie po cigánsky ani Cigán…‘
   </p>
   <p>
    Stojí obďaleč a díva sa na nich. Nič to nie zvláštneho. Cigánov všade dosť, i v
         Jabloniciach. Tí tiež takto pijú a vadia sa. Ale bárs ich vidíš na každom kroku, predsa ťa
         akosi vábia. Darmo je, usadlý človek obdivuje v nich kus tej starej Ázie.
   </p>
   <p>
    ,Keby mali moje peniaze! Eh, bola by to pijatika! Bolo by sa na čo dívať. I mlatkami by
         sa prali po hlavách. Lebo Cigán iba do hlavy! No — dostali by dosť pálenky za ne. Ale ako
         im ich dám? Keď sú to moje peniaze! Ach, pane bože, ako to ustavične pije. Len za čo, keby
         ja vedel. Nemá poľa, ani remesla; vylihuje, nič nerobí — a na každom jarmoku pije. Len za
         čo to pije! A ako môže toľko piť? Veď musí byť celý prepláknutý tým trúnkom… A just mne
         povedala gazdiná, že som preplákaný…‘
   </p>
   <p>
    „Ej, máš pekný kožuch!“ volá naň cigánska dievčica, sotva dvadsaťročná. Sedí pri mladom
         Cigánovi; vidno, že si rozumejú.
   </p>
   <p>
    ,Bolo by ho ukrasť!‘ odpovedá jej Mišo, ale len v myšlienkach. Nechce sa s ňou pustiť do
         reči, znajúc porekadlo: medzi židov a Cigánov sa nemiešaj. Hľadí iba na ňu a myslí si: ,Že
         sa to neogabe! Dievčica ešte rúča — a ako lipa otrhaná. A nehanbí sa nič!‘
   </p>
   <p>
    Cigánka vstala a ide rovno k nemu.
   </p>
   <p>
    „I fúzy máš pekné, ako vajda.“ Usmieva sa, až krásne zuby sa jej ligotajú. „Ako si ich
         vymastil.“
   </p>
   <p>
    Šuchol si ich rukou.
   </p>
   <p>
    „I chlap si hodný, hocktorá by ťa chcela.“
   </p>
   <p>
    „Choď mi, ty ohava!“ riekol jej Mišo a bral sa preč. Ľudia sa už začali obzerať, kto sa
         to zhovára s Cigánkou.
   </p>
   <p>
    „A čože si ty,“ kričí Cigánka za ním. „Vari sa nazdáš, že ťa chcem? Škamravec! I nos máš
         rozčľapnutý…“
   </p>
   <p>
    Mišo zamiešal sa chytro medzi ľudí a dosiaľ čuje, ako mu Cigánka nadáva.
   </p>
   <p>
    ,Ako prídeš do opletačky — sám nevieš, ako! Iba čo na ňu pozrieš. Veď keby si bol lebo
         pán — to by už mohla všakovak stúpiť do poctivosti. Ale ani s Cigánmi nedržíš, ani sa im do
         rodiny nedávaš: a takto ťa zneváži pred svetom!‘
   </p>
   <p>
    Podobnými myšlienkami zaujatý ani nezbadal, že dosť ďaleko odbehol od Cigánov. Len sa
         pretieral pomedzi ľudí; lebo sa bál, že ho daktorý Jabloničan pozoroval a vysmeje, keď sa
         domov vráti. V tej náhlosti búšil sa do akéhosi chlapa, že mu klobúk odfrkol. ,Ešte toto ťa
         postretne!‘ šomre, bežiac za klobúkom.
   </p>
   <p>
    „Ale ste to vy! Človek sa ani nenazdá — kdeže idete?“ Mišo pozrie — Teliar, zakazáč!
         Usmieva sa veľmi figliarsky i žmurká veľmi usilovne. Musel už navštíviť hostinec. „Či ste
         už predali tú ošípanú?“
   </p>
   <p>
    „Tá je doma. Nepojal som ju do jarmoku,“ odpovedá veľmi sucho. Neteší ho veľmi, že sa
         zišiel s ním. Jemu privlastňuje včerajší poklesok: on aspoň by nebol toľko vypil, keby nie
         zakazáč. A potom nepríjemné mu je, že sa musí pre ošípanú vyhovárať. Pravdu povedať mu
         nemôže, lebo zakazáč by ju po dedine rozhlásil. To už ho zná.
   </p>
   <p>
    „Veď ste včera spomínali!“ chytá ho zakazáč.
   </p>
   <p>
    „Nuž, viete, v noci som si porozkladal. Viete, kŕmené nie sú v cene. Iba abys’ ju darmo
         ta dal. Kým je takto teplo, do ceny tie neprídu. A peňazí — tie nepotrebujem. Ošípaná ešte
         žerie, no a kukurica — tá je ešte lacná. Tak som si porozkladal…“
   </p>
   <p>
    „Hej — hej!“ prisviedča zakazáč, žmurkajúc. „Ono i to je pravda. A keď peňazí netreba…
         Pekný kožuch, veľmi pekný! I ja som si už povykonával. Čo by sme vari sem dolu šli pozrieť,
         aký je jarmok. I richtára mám pohľadať.“
   </p>
   <p>
    Prišli k najvyššiemu stavisku v Blatovciach. Je na poschodie, stojí vprostred rínku,
         vidno ho zo všetkých strán. V bráne sa premieľajú ľudia, strkajú sem i tam, hovoria i vadia
         sa. Iba vtedy to utíchne, keď bránou vchádza alebo vychádza vozík, brička alebo kočiar. To
         je tá Fúria, blatovský traktír.
    <sup>
     [
     <a class="footnote" href="#ftn.d56e1107" name="d56e1107">
      15
     </a>
     ]
    </sup>
    Blatovce sú naň pyšné, že takého traktíra málo nájdeš. Nuž, v každom ohľade
         Blatovce vynikajú — áno, v každom.
   </p>
   <p>
    „Čo by sme vari vošli,“ navrhuje Teliar.
   </p>
   <p>
    „Po čo?“ odpovedá mu chladne.
   </p>
   <p>
    „Vypijeme po pollitri a pôjdeme. I toho richtára musím pohľadať.“
   </p>
   <p>
    „Ja nie,“ vraví Mišo celkom rozhodne.
   </p>
   <p>
    „Ako?“ diví sa Teliar. „Tu skapem, že nejdete! A čo by ste nešli? Vypiť si môžeš, keď si
         v jarmoku!“
   </p>
   <p>
    „Ako kto. Ja nie.“
   </p>
   <p>
    „Hm,“ krúti Teliar hlavou. „Čože vás preletelo? Vám je čosi. Zakázali vám pán farár.“
         Žmurká veľmi falošne a usmieva sa. Mišovi je to odporné. Musí klopiť oči. „No už vidím, že
         vám zakázali. Ale vy urobte takto: týmto uchom dnu a týmto von! Viete, pánovi sa to povie:
         Mišo, nepi, ja tiež nepijem! Pán je pán a ty si ty. Pán chodí po hostinách, po báloch, po
         kasínach: ľahko tomu nepiť. Ale ty čo máš, keď si nevypiješ? Bohuprisám nič — nič, ani
         toľko!“ ukazuje za necht veľmi obdratý. „Ani toľko! A už keď si ja vinicu obrobím, bol by
         to čert, aby z nej neužil! Ono i ja spievam na tej večierni: ,Ó, milá střízlivosti…‘, hej,
         spievam. Ale po večierni idem do chyžky, lebo kdeže mám ísť? Nemám bálu, ani kasína!“
         Vidno, že nad tým Teliar dávno rozmýšľal a je presvedčený o pravde všetkého, čo vraví. „Keď
         zakázali, nech zakázali! Kým vy prídete domov, do tých čias vám sto ráz vyvetrie. Beztoho
         pri jarmoku a svadbe to víno krstia!“
   </p>
   <p>
    Mišovi sa zdá, že Teliar predsa len čosi hovorí, Teliar vôbec nie je človek mechom
         udretý. Má skoro vždy pravdu. No kde by bola Mišova vážnosť, keby dopustil na seba, že mu
         zakázali dačo urobiť?
   </p>
   <p>
    „Mne nezakázali. Náš pán farár nie sú taký. Môžem bárs celého… Nuž môžem robiť, čo
         chcem.“
   </p>
   <p>
    „No vidíte — a nešli by ste! Poďte — veď len pollitra!“
   </p>
   <p>
    „Viete, akú mám náturu. Alebo nič, alebo veľa. Keď ja raz sedím a pri mne fľaša — ja už
         nerátam, či pollitra, či celý.“ To zas bola taká pravda, že sám Teliar musel prikývnuť.
   </p>
   <p>
    „Nech ho čert vezme — opijeme sa! Aspoň raz do roka. Ktovie, kedy budeme takto spolu. A
         keď budeme opití, veď nás nenechajú. Richtár sú na koňoch. Odvezú nás až k fare. Vyspíme
         sa, ani čert vás nepozná.“
   </p>
   <p>
    ,Ak čert nie, ale pán farár hej. A Ločmanka!‘ Ako si toto pomyslel, váby Teliarove
         stratili svoju moc nad ním.
   </p>
   <p>
    „Nie, naozaj nemôžem. Keby mohol, už by len šiel.“
   </p>
   <p>
    „Veď mi už aspoň povedzte, prečo, prečo! Lebo keď nezakázali — ja neviem už, prečo!“
   </p>
   <p>
    „Viete, zakazáč, ja som preplákaný trúnkom.“ Bolo mu i smiešno, že musí užiť Ločmankino
         slovo. „Ani jesť už nemôžem. Vidíte, včera som bol celý večer nanič. I teraz mi je ťažoba
         taká akási.“ Mišo už vidí, že sa mu nevypletie, ak takto nie.
   </p>
   <p>
    „To je najlepšie znova sa napiť. Bohuprisám, to! Ja som sa bol tak na svadbe skazil. Nič
         nebolo zo mňa. A ako som vypil pollitra — človek ako druhý. Ani čo by bol sňal zo mňa!
         Uvidíte, i vás napraví. Budete spomínať. Ani neviete, ako to napraví.“
   </p>
   <p>
    „Veď ja viem — viem,“ prisviedča Mišo. „Ale človek by sa opil. A ja sa nemôžem. Viete —
         nechcel som vám povedať, ale teraz už poviem: ja ponesiem veľké peniaze. Tak sa bojím, že
         mi vypadnú, alebo čo.“
   </p>
   <p>
    Táto výhovorka pohla Teliara do rozmýšľania. „Hm,“ žmurká, a naraz akási nová myšlienka
         šľahne mu v hlave. „Čo vás čert vezme — vy cigánite! Ja už vidím — haha… Nemyslite, že ja…
         No ukážte, ukážte mi ich. No ukážte, kde ich máte!“
   </p>
   <p>
    ,Už sa ho nestrasiem!‘ zúfa Mišo. ,Ten vie všakové spády!‘ Ale v tej úzkosti prišiel na
         novú výhovorku.
   </p>
   <p>
    „Viete, ja ich u seba nemám, lebo mi ich ešte nedali. Keby ich mal, vari by sa túlal tu
         pomedzi svet! Ale čakám na ne. Popoludní idem k pánu notáru blatovskému. Kázali mi
         popoludní prísť. Viete, dlžný sú pánu faráru — ale nerecte ani slova. Veď viete, ako medzi
         pány — tým ľahko požičiavať! Tak mám ísť na mestský dom za pánom notárom…“
   </p>
   <p>
    Teliar tuho žmurká, všelijako hľadí na Miša, ale ten sa už drží. „Vidím už, že nechcete.
         Dneska ste akýsi… Nuž ja idem.“
   </p>
   <p>
    Keď Teliar zapadol v hostinci, na Miša prišiel veľký žiaľ. Bolo mu clivo, ako koho
         vysotia z teplej izby von do chujavice. Ozaj, ozaj, čo má človek za potechu na tom svete!
         Mám vari ženu alebo deti! Načo som ja na svete — i ten červiak je dačo, iba ja neviem, načo
         som tu. A či ja ozaj nikdy nebudem v tom hostinci? Len ako to môže byť?‘ Život sa mu zdá
         nesmierne pustým — nikde stromka, nikde studničky, nikde odpočinku. Púšť a púšť… ,Eh, slovo
         je slovo…‘ teší sa. No i to už pobledlo v jeho očiach. ,Len prečo mi zakazujú? Veď by ja
         len trochu — iba čo by sedel a na druhých pozeral. Ozaj!‘ zarazil sa veľmi nad svojou
         myšlienkou. ,Ako by to bolo! Keď už toľko povymýšľali, prečo nevymyslia vytriezvieť! Tak by
         sa už nebál. Pán Nitkay by nevyzradili, kto kupoval u nich špéciu. A ja by ju vždy sebou
         nosil! Šiel by z Korbeľovej chyžky a kým by prišiel k svojej, bol by triezvy. Pán farár by
         ani nevedeli, kde som bol. Alebo i tak by sa mohlo: ja by ju rovno sypal do vína. Víno by
         už nebolo ani ako víno, iba taká, taká vodička, ale dobrá… Pane na nebi! Čo by sa mohlo
         vymyslieť! Ako by to bolo! Opitých by nebolo na svete — samí triezvi iba…‘
   </p>
   <p>
    Mišo sa zaľúbil do svojej myšlienky. Bol by ju rozpriadal donekonečna, keby ho nebol
         pomýlil veľmi hlasný vrzgot topánok. Ide k nemu veľmi, ale veľmi dlhý kabát. No a v tom
         kabáte trochu vidno, hej veru, to sú vrženický pán farár. Oni ver’, druhý nikto nechodí v
         takom dlhočiznom kabáte. Okrem neho majú i klobúk dosť vysoký a na nose belasý škripec — to
         proti tomu prachu. Na malikých, nežných, veľmi krásnych rúčkach, ktoré im ktorákoľvek dáma
         môže závidieť, sú tesné, čierne rukavice. Tie rúčku robia ešte menšou, ešte tlstejšou. V
         pravej nesú čierny dáždnik, lebo vždy chodia s dáždnikom. Mišo sa im zďaleka usmieva. Veď i
         do Jabloníc sa vždy takto oblečú. Lenže v Jabloniciach i do izby vojdú. No a to vstúpenie
         do izby — ešte len to je neobyčajné! Otvoria sa dvere, najprv vojde klobúk s pravou rukou,
         potom dáždnik s ľavou rukou, konečne skočí škripec z nosa a len potom — nie, už prvej
         skočia jablonický pán tatík a kričia: „Servus, Šándor, vitaj!“
   </p>
   <p>
    No tu nemožno vám vidieť, ako pán tatík vchádzajú do izby. Len preto, že izby niet. To
         je iba trotoár a na ňom stojí Mišo, vlastne kráča oproti pánu tatíkovi, usmievajúc sa. Áno,
         vždy som žiarlil na pána tatíka. Videl som, že je on Mišovou láskou.
   </p>
   <p>
    „I vy ste tu, Miško?“ A pán farár podáva mu svoju malú ruku. „Kde sú pán farár?“
   </p>
   <p>
    „Neprišli ver’. Majú…“
   </p>
   <p>
    „Škodu. Pozdravte ich. A ako sa máte?“
   </p>
   <p>
    „Dobre, pán farár, dobre,“ i kladie im na rameno ruku a hladí ich. Nuž má ich rád — a
         ako! Ale kdeby nie. Osoba posvätená, a keď prídu do Jabloníc, obzrú i ošípané i kravičky:
         všetko pochvália i na všetko sa povypytujú a Mišo o všetkom dáva vývod. A potom ide pravý
         opak všetkého. Mišo sa vypýta ich na ošípané, na kravičky, na úrodu i na starého
         Barborčíka.
   </p>
   <p>
    „Vy sa už na zimu zaodievate, ako vidím!“
   </p>
   <p>
    „No tak, proskám pekne, dvojctihodná milosť…“
   </p>
   <p>
    „Vy ste už človek! A môj Barborčík všetko prepije. I v krčme urobil mi dlh; vybral, čo
         mal u mňa — i žida musím vyplácať. Prišiel mi i sem, a Pažitka mi vraví, že už o svete
         nevie. Leží vraj kdesi vo vozíku. Takú ja mám s ním biedu. Keby i vypil, ale aspoň toto
         nerobil!“
   </p>
   <p>
    „Tak, tak,“ prisviedča Mišo. „Človek si má merkovať, keď je v ceste…“
   </p>
   <p>
    „Ale ja musím ísť. Tak pozdravte pána farára, že tento týždeň prídem. Zajtra mám zlievku
         v Lemberovciach. Budem mať málo vína: ľudia nechcú priliať. Vody by priliali!“
   </p>
   <p>
    „To i nám tak, proskám pekne, pán farár! I nám. Ale my už máme na to takú správu. Tadnu
         sa zamočí, a keď je moc vody, tak neukazuje grády. Ľudí veľmi zháklo! Jedného tak dolapili
         pán farár, tak ten behal po chyžkách: ,Ľudia, nelievajte vodu! Pán farár zvedia, lebo majú
         čerta…‘ Hej, tak bolo veru!“ A Mišo sa rozosmial srdečne.
   </p>
   <p>
    Pán farár už urobili krok a obrátili sa. „A vy si nevypijete? Vypite si, keď je jarmok!“
         S vrzgotom tajdú dolu rínkom, pozdravujúc ľudí na všetky strany i ďakujúc za pozdravy.
   </p>
   <p>
    ,Slovo je slovo… Ale ľaľa!‘ udrel sa Mišo do čela. ,Veď som si tak dal slovo, že keď pán
         farár dovolia! A teraz mi dovolili, ešte sami zaspomneli: ani som nič nepovedal. No — čo
         preto, že sú nie náš! Sú oni z Vrženíc, to je pravda, ale posvätený sú just ako náš… Ja
         myslím, čo povie jeden, to uzná i druhý; lebo oni sú rovnakí. Ba nie — pán vrženický sú
         väčší — ľaľa, i na exámenty chodia, sú pán dekan.
    <sup>
     [
     <a class="footnote" href="#ftn.d56e1191" name="d56e1191">
      16
     </a>
     ]
    </sup>
    Už by ich nezvolili na takú službu, keby neboli súci…‘
   </p>
   <p>
    Ako videl, že pán farár zašiel, šibol do brány. Je veselý, že si i vypije, i zákaz
         neprestúpi, ani svedomie si nepoškvrní. Ponáhľa sa, len aby čím skôr tam bol, žiada sa mu
         zasadnúť si k Teliarovi a richtárovi a pozhovárať sa už raz i srdečnejšie. I takto sa
         necíti akosi, čo dnes ešte nič neužil. ,Darmo je — fundament je, keď si vypiješ,‘ hovorí
         si.
   </p>
   <p>
    Vystúpil na schôdky, ktoré sa mu zdajú, že vedú do raja. Obzrel sa ešte raz do brány,
         akoby chcel vidieť to dnešné utrpenie, ktoré v nej prestal. Pozrie do dvora, kde je mnoho,
         mnoho vozíkov. V jednom stojí vrženický kostolník Pažitka a kýva naň.
   </p>
   <p>
    „Ja?“ ukazuje Mišo na seba. Pažitka prikyvuje hlavou a kýva ho k sebe. „Čože je?“
   </p>
   <p>
    „Pomocte mi tohto starigáňa!“ ukazuje na chlapa, ktorý leží na dne vozíka ako snop, dolu
         bruchom. „Pomocte — lebo sa zadusí — ja neviem, ako ľahol!“ A bolo šťastie, že ho
         prevrátili horeznačky. Bol by sa vari zadusil, lebo mal hlavu zahrabanú v sene, i celá tvár
         obelasela. Ale tvár ako tvár! Ale nos, ohromný, nabubrený, ten je modrý ani šata. „Korheľ!“
         odpľul si Pažitka.
   </p>
   <p>
    „No už je,“ vraví Mišo, vracajúc sa pod bránu. ,A mňa by tiež takého doviezli do
         Jabloníc,‘ myslí ďalej pre seba. ,A keď by ma zložili vo dvore, pán farár by vyšli, videli…
         A Ločmanka!‘ Osud sa mu predstavil v takých hrozných farbách, že mu vlasy dupkom vstávali.
         ,A ja by bol šiel, ja blázon! Zajtra by ma boli odpravili, ale celkom naisto…‘
   </p>
   <p>
    „Nejdete dnu?“ volá ho Pažitka.
   </p>
   <p>
    „Ja som už bol, nemám kedy.“ Prace sa pomedzi ľudí, akoby mu pod nohami horelo.
   </p>
   <p>
    „Miško — Miško! Vráťte mi tamtoho — toho!“
   </p>
   <p>
    To kričí z tých istých schodkov, na ktorých už Mišo dneska stál, dievča nie celkom
         mladé, ale ani nie také staré. Bola možno kedysi pekná; no že je teraz už nie, musí to i
         sama cítiť. Preto tak zasypala si tvár tuším škrobom a líce natrela akousi farbou; možno
         cviklou. Ináč je veľmi pekne oblečená, má napred seba bielu zásterku, z ktorej strapce
         visia po čiernej sukni.
   </p>
   <p>
    „Ešte ťa i tá pokúša!“ šomre si Mišo, stúpajúc hore schody nie veľmi ochotne.
   </p>
   <p>
    „Oddali ste lístok?“ pýta sa ho, položiac mu malú, chudorľavú rúčku na plece.
   </p>
   <p>
    „Oddal ver’ — hneď včera.“
   </p>
   <p>
    „Čo povedali?“
   </p>
   <p>
    ,Čo povedali,‘ durdí sa Mišo. ,čože jej už povieš!‘
   </p>
   <p>
    Celá táto vec zdá sa mu akási nedobrá. Má jej vôľu rozpovedať, čo pán farár už sto ráz
         prezradili. ,Ale ako jej povieš — ako!‘ zúfa si. Vidí ju, ako číha na jeho slovo, ako sa
         jej tá ruka trasie na jeho pleci. Vidí zhon všakových pocitov, ktoré sa prezrádzajú v
         očiach i na tvári. ,No, čože jej povieš — vari pravdu?‘ A nechcelo mu to slovo nijako prísť
         na jazyk. ,Hľa, už je i v rokoch a takto sa blaznie. Pane bože, keď si to len nerozváži:
         veď pán farár nikdy neboli u nich…‘
   </p>
   <p>
    „Že dajú pozdravovať,“ riekol po čase. ,Eh, čo — to je nie toľko: pozdravovať ešte dajú
         každého. To je nie toľko. I pán farár z Vrženíc dali nás pozdraviť.‘
   </p>
   <p>
    „Naozaj?“ vykríkla krásavica. „A čo povedali ešte? Prídu?“
   </p>
   <p>
    ,Čo sa ťa bude spytovať! Akoby ja vedel, kde oni pôjdu.‘ A skutočne netušil, že jeho pán
         má dakde ísť. Ani lístok nečítal; nevie, či bol a kde bol pozvaný.
   </p>
   <p>
    „Apa ich invitovali
    <sup>
     [
     <a class="footnote" href="#ftn.d56e1236" name="d56e1236">
      17
     </a>
     ]
    </sup>
    na mena — bude Vendelína,“ vysvetľuje krásavica. „Tak som im to odpísala. Čo
         povedali?“ Zas vidno, ako chtivo čaká na jeho slovo.
   </p>
   <p>
    „Ja si hútam, že neprídu,“ odpovedá Mišo.
   </p>
   <p>
    „Nuž?“
   </p>
   <p>
    „Teraz sú chorý, ani na jarmok nešli.“
   </p>
   <p>
    „A sú veľmi — veľmi?“ Celá je preľaknutá. „Čo im je? Ležia?“
   </p>
   <p>
    „Nuž, polihujú oni, polihujú.“ A dokladá pre seba: ,V noci každý polihuje…‘
   </p>
   <p>
    „Tak neprídu!“ volá sklamaná. Vidno, že i slzy jej v očiach hrajú. „A ja som myslela, že
         prídu!“
   </p>
   <p>
    „Veru ťažko, ťažko! Nech sa ani nedržia na nich…“
   </p>
   <p>
    „Lebo nechcú — preto neprídu. Len pravdu recte: nechcú!“
   </p>
   <p>
    „Ja — ja neviem, ako si rozhútajú. Ale ja hútam, že neprídu!“
   </p>
   <p>
    „No, povedzte im, že sa budem veľmi, veľmi hnevať, ak neprídu. Ale nezabudnite. Viete? A
         teraz poďte dnu, nalejú vám do pollitra…“
   </p>
   <p>
    Mišo sa bráni, ako môže; vyhovára sa na všetky strany.
   </p>
   <p>
    „Tak nate, kúpte si indy dačo,“ strká mu čosi do ruky. „No, čo nechcete?“ vraví už s
         hnevom. „Vezmite si, zíde sa vám…“
   </p>
   <p>
    „Ja mám peňazí dosť — ja nemôžem.“
   </p>
   <p>
    Hľadí mu do očí a tuší čosi, čoho sama sa bojí. Vidí v tých očiach veľké rozpaky.
   </p>
   <p>
    „Nechcete?“
   </p>
   <p>
    „Nemôžem,“ odpovedá Mišo. „Pán farár mi zakázali…“
   </p>
   <p>
    Sám sa zľakol, čo to povedal. Ona stojí na tom istom mieste ako ohlušená.
   </p>
   <p>
    ,Eh, čo sa budem toľko zapodievať,‘ myslí si Mišo. ,Teraz mi už dáš pokoj azda.‘
   </p>
   <p>
    Pretrel sa pomedzi ľudí a voľnejšie si vydýchol, keď zazrel pred sebou zase rínok.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e974" name="ftn.d56e974">
        14
       </a>
       ]
      </sup>
      <span class="emphasis">
       <em>
        Ó, milá střízlivosti…
       </em>
      </span>
      — evanjelická nábožná pieseň od Štefana
               Lešku (Zpěvník evanjelický č. 512)
     </p>
    </div>
    <div class="footnote">
     <p>
      <sup>
       [
       <a class="para" href="#d56e1107" name="ftn.d56e1107">
        15
       </a>
       ]
      </sup>
      <span class="emphasis">
       <em>
        traktír
       </em>
      </span>
      — (z lat.) hostinec
     </p>
    </div>
    <div class="footnote">
     <p>
      <sup>
       [
       <a class="para" href="#d56e1191" name="ftn.d56e1191">
        16
       </a>
       ]
      </sup>
      <span class="emphasis">
       <em>
        na exámenty chodia, sú pán dekan
       </em>
      </span>
      — predstavený niekoľkých fár
               (dekan) chodieval na záverečné skúšky na konci roku („exámeny“)
     </p>
    </div>
    <div class="footnote">
     <p>
      <sup>
       [
       <a class="para" href="#d56e1236" name="ftn.d56e1236">
        17
       </a>
       ]
      </sup>
      <span class="emphasis">
       <em>
        invitovať
       </em>
      </span>
      — (z lat.) pozvať
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e1284">
       </a>
       5. Koniec, ale bez kyjaka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Mišo rozostrel kožuch na stôl. Čaká, čo Ločmanka povie.
   </p>
   <p>
    „To nič nepotrvá — to je veru nanič.“
   </p>
   <p>
    Od rána je ešte nie na mieste. Mišo vidí, že dlho bude takáto neslaná, nemastná.
   </p>
   <p>
    „Ako chce,“ odpovedá jej celkom neurazene. A medzitým vyťahuje čosi z vrecka na novom
         kožuchu. „Toto som vám kúpil. Aby vás v ruky neoziabalo, keď pôjdete do kostola.“
   </p>
   <p>
    Ležia pred ňou rukavice veľmi pestré. Hrajú vo všetkých farbách, iba sú bez prstov. Také
         ich mávajú kofy po trhoch.
   </p>
   <p>
    „Ba čo si nešanujete svoj groš!“ vytýka mu Ločmanka. No v tvári je vidno, že ťažko
         premáha v sebe radosť. „Rozdáte si všetko, vám nič nezostane.“ V tých slovách sa už zračí,
         že jej osud Mišov zas zaľahol na duši.
   </p>
   <p>
    „Ojoj — ja mám peňazí dosť,“ búšil sa po vrecku. „Keď budem mať stovku, dám ich na
         interes.“
   </p>
   <p>
    „Na interes!“ diví sa, postaviac sa pred neho. Zas pootvorila ústa a šúcha sa po nose.
         „Ale Dornu,“ dokladá s úsmevom.
   </p>
   <p>
    „Ja už nebudem piť.“
   </p>
   <p>
    „Nebudete?“ Zaknísala sa na nohách a utiera dlane o zásteru. „Nebudete, naozaj?“
   </p>
   <p>
    „Naozaj!“ riekol rozhodne.
   </p>
   <p>
    „Dneska!“ doložila s hlasitým smiechom.
   </p>
   <p>
    „Nikdy!“ zdvihol Mišo ruku slávnostne ako k prísahe. „Nikdy, iba keď mi pán farár
         dovolia.“
   </p>
   <p>
    Ločmanka sa veľmi rozosmiala.
   </p>
   <p>
    „Joj — choďte! To ste už sto ráz povedali.“
   </p>
   <p>
    „Ale teraz už naozaj,“ riekol Mišo veľmi vážne.
   </p>
   <p>
    Ločmanka otvorila ústa a napráva si šatku na hlave. Hľadí veľmi posmešne naňho.
   </p>
   <p>
    „Veď sa nahľadíme — nahľadíme.“
   </p>
  </div>
 </body>
</html>
