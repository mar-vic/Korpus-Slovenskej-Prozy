<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e102">
       </a>
       1. Pódi sa žení
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    U Reinherdov začaly sa veľmi zaujímavé časy. Stará Židovka, čo celé dni ešte i v zime
         vysedúvala ako kukučka na brvne pod stenou otrhanej krčmičky, nemala už nijakého
         pomeškania, ale behala po dedine od rána do večera, zastavovala z poľa idúcich ľudí, najmä
         ženičky, aby sa rozhovorila s nimi. A starý Šalamon, obslúžiac prišlých na trúnok, obstával
         okolo domu a striehol na pána farára, keď pôjde z prechádzky, majúc veľkú palicu na
         podpieranie, aby ho zastavil a povedal, čo musel vypovedať:
   </p>
   <p>
    „Phán farár, mhôj Phódi sa žení!“
   </p>
   <p>
    „Žení sa Pódi?“ ozvalo sa to celou dedinou od domu do domu, od chalupy po chalupu.
   </p>
   <p>
    Ženičky začaly klebetiť a smiať sa, ale najmä chlapov to zaujímalo. Oni totiž Pódiho
         najradšej mali na svete. Kto zná, či že pálenku predával a či si to aj inak zaslúžil.
         Pokrúcali hlavami a pretriasali pri každej príležitosti udalosť.
   </p>
   <p>
    „Ale, ale, že sa náš Pódi žení! Ako mu to len na rozum prišlo, jemu! Že si našiel!“
   </p>
   <p>
    „Ba akú si vezme?“
   </p>
   <p>
    „Veď ju uvidíme… Budeme mať novú Židovku.“
   </p>
   <p>
    „Bačik Sitár ju už videli,“ povie územčistý Paľo Jakuba, o ktorom vraveli, že je
         najmocnejší v dedine. „Že je akási kaľavná, veľká — inakšia ako Pódi. Bačik Sitár povedali,
         že by sa mu tá kaše s hlavy najedla.“
   </p>
   <p>
    „Zato on v zime čiastky kupoval od Čorku, že dostane pomoc do domu. A my sme sa dívali,
         načo sú Židovi zeme.“
   </p>
   <p>
    „No, Židovka je súca do poľa, uhádli ste!“ smial sa ten najmocnejší.
   </p>
   <p>
    Stará Židovka, ktorá sa volala Šára a bola tenkej postavy, rezká ako srna, s veľkými
         prednými zubmi, šla v jeden deň i do fary a školy čosi požičať a hneď začala o tom:
   </p>
   <p>
    „Môj Pódi sa žení, a prosím, vezme si veľmi fajné dievča. Je pracovité a vzdelané veľmi.
         Tento krivý čert, Pódi, prosím, prekabáti všetkých svojich bratov. Ani jedného žena je nie
         taká ako jeho snúbenica. Dostane s ňou tristo zlatých; veľa nemôže pýtať, keď je chybný… A,
         prosím, býva v kaštieli.“
   </p>
   <p>
    „Tak že to čo bude?“ smialy sa poľakané dámy inteligencie dediny. „On nás svojou ženou
         chce azda zatieniť?“
   </p>
   <p>
    No nezostalo len na tom, že sa rozhlasovalo: Pódi sa žení! Ale Pódi, poobzerajúc
         dôkladne krčmu, podopretú štyrmi stĺpmi, aby sa jej strecha nesviezla na dvor, videl, že je
         to nie súce bývanie pre poriadneho človeka.
   </p>
   <p>
    Na jar, keď sa siala dedinská jarina a chlapi prišli do dvora, aby vypili oldomáš, čo im
         dala namerať vrchnosť, ako je to obyčaj pri každej obecnej robote, Židovka Šára zastala si
         pred nich — syn a muž vysluhovali — a metajúc rukami okolo seba i pred seba, začala
         vravieť:
   </p>
   <p>
    „Ako budeme bývať v tejto diere, v tejto kolibe? Pozrite na ňu… Ani nezvieme, len keď sa
         zvalí v jeden deň. Pán notár Steinlicht už dávno majú v pláne krčmu stavať — to sú veľmi
         múdry pán, niet takého múdreho notára v celej stolici — lebo vidia, že je to pre Cigána
         bývanie, a nie pre krčmára. Akože bude tu bývať i žena Leopoldova, čo v kaštieli rástla? To
         si pomyslite!“
   </p>
   <p>
    Sedliaci, pretrhnutí v rozhovore o dobrom počasí i dorobení obecných zemí, zamĺkli a
         upreli oči na zem.
   </p>
   <p>
    „Ja, kamaráti moji,“ vraví Pódi zvysoka, ako by sedel na túrni, „v takejto hospode bývať
         nebudem. Alebo mi vystavíte druhú, alebo odídem… ja si krčiem nájdem i desať.“
   </p>
   <p>
    I vytiahol fajku z úst a odpľul pyšne nabok.
   </p>
   <p>
    „Ja neviem…“ začal odpovedať Ondro Jalovec, čo ho ruka bolela, i nosil ju uviazanú pri
         sebe, a nedokončiac slová, nechal tak.
   </p>
   <p>
    „Nuž veď…“ povie i Paľo Matejec dolný, ale ďalej sa ani tomu nechcelo vravieť a nechal i
         ten tak.
   </p>
   <p>
    „Ba ver’ sa nám vari farské konice majú zváľať!“ ohlási sa Ondro Šramka, ktorý naveky
         povedal také slovo, čo nemal, a kazil všetky dobré veci, nemajúc spoločenských spôsobov.
         Rád sa vstrčil všade a motal po dedine. Majúc štyroch synov, on už málo robil. Ako
         spomínal, keď bola najsúrnejšia viazačka, on šiel mlieče sbierať do hory. „To by sme mali
         najskôr,“ i čiahne lenive rukou za skleničkou, ako by mu ani po vôli nebola.
   </p>
   <p>
    „Ba ver’ most tam na potoku vyše školskej záhrady,“ ozval sa Ďuro Ripan, posmelený. „Aj
         v stredu, keď som stavance vozil za Brezia — že je teplo, môžeme, reku, tamvon nocúvať s
         ovcami, povedal som bratovi — na zeme, čo boly kedysi bačikove Verovie pred komasáciou, iba
         o kúštik, že som sa so všetkým činom do potoka nestrepal.“
   </p>
   <p>
    Stará Židovka sa nahnevala.
   </p>
   <p>
    „A ktože vám je najlepší priateľ, najlepší dobrodinec, kto vám je najlepšie potrebný, ak
         nie môj syn. Kdeže idete, keď vám príde písmo, na radu? Či nie najskôr sem? Či vám môj syn
         nespomôže naveky, nezborguje chudobe? Keby ste boli vďační ľudia, sami od seba by ste dali
         krčmu postaviť a nenechali by ste nás v tejto kolibe…“
   </p>
   <p>
    A syn Pódi, zakníšuc sa na čaptavých nohách, povie ešte pyšne:
   </p>
   <p>
    „Nemusím tu byť!“
   </p>
   <p>
    „Nech sa nehnevajú, pán Lemhert,“ chlácholí ho kasír Agáčovie, ktorý nerád kňaza, iba
         Žida, ale najmä skleničku. „Veď to vieme, že pán notár, pán Špendlík, dávno chcú krčmu… Nuž
         bude, ako bude, nech sa neboja…“
   </p>
   <p>
    „Ja nedbám, čo priam hneď…“ povie Paľo Matejec dolný už krotko. Mal dlžobu osem zlatých,
         to ho zlomilo.
   </p>
   <p>
    „Čo sa mňa týča…“ ozval sa kostolník Paľo Kocka, vo veľkých čižmách stojac skľagane, a
         obzrel sa, či zbadali slovo „týča“, ktoré podchytil od pána farára, usilujúc sa rozprávať
         vyberane. „S jednej strany, pán Lemhert, aj majú pravdu, aj pán notár, pán Špendlík…“
   </p>
   <p>
    A druhí, aby nepovedali, že sú horší ako tí, a nestratili lásku Pódiho, ale zas i aby
         zodpovednosť nepadala na nich, ak by naozaj niečo z krčmy bolo, riekli:
   </p>
   <p>
    „Pre nás nech sa robí, čo chce…“
   </p>
   <p>
    „Veď je tak!“ riekol i najmocnejší Jakuba.
   </p>
   <p>
    „Ba ver’ či sa páči, či nie,“ zavolá ešte predsa Ondro Šramka, čo rád mlieče sbieral,
         „ale sa nám aj vyhňa zrúti!“
   </p>
   <p>
    „Aký majster, taká hospoda!“ osopí sa mocný Jakuba horlive. „Ba ver’ tomu budeme paláce
         stavať! Keď chceš sekeru brúsiť, hybaj na druhú dedinu. Veď iba pije aj on, aj jeho žena.
         Aj včera bubnoval si však, Jano, aby sa ani jedna duša neopovážila od nej nič prijať. Čo
         zachytí, to prepije… Ľa, tam mlynárovi čižmy, čo si doniesol podkovať, odpeľala dade. Teraz
         ich už hľadajú po celej dedine… Ale moja žena ešte ani strapku neprijala od nej — to už
         nie!“
   </p>
   <p>
    „Zámok mu postavíme, ako je v Haliči!“ smiali sa druhí.
   </p>
   <p>
    „Všetko je na zrúcanie,“ mieni Ďuro Horniak, ktorý bol i majster na skrine, ale mal tú
         vlastnosť, že robil veľmi draho, a ešte sa mu aj museli prosiť. „Nuž aj krčma…“ doložil
         ľúbezne.
   </p>
   <p>
    „Ja nedbám…“ začne dobrodinec Pódi zvysoka zas, „ale ja odídem, ja sa do tejto krčmy
         ženiť nebudem. Ale to poviem…“ tu hlas zazvučal mu a nohy sa zakolísaly na vyčaptaných
         členkoch, „že za tri týždne všetka rešta musí mi byť vo vačku!“
   </p>
   <p>
    Gazdovia zamĺkli a zamysleli sa, hľadiac do zeme. A keď pán Reinherd doniesol
         čerešňovice zadarmo, už ani jeden sa neprotivil. Keď chlapi dopili oldomáš a odišli, Pódi
         povolal vrchnosť do domu, kde ich napojil a pohostil osobitne ešte lepšie. Ešte v ten večer
         písalo sa pánu notárovi — ktorý bol tiež izraelita ako Pódi — aby prišiel písať prosbu na
         stolicu o dovolenie vystaviť krčmu na obecné útraty.
   </p>
   <p>
    Už bolo po polnoci, keď vyšla vrchnosť, občerstvená, na ulicu. Pri potoku, čo tiekol
         prostriedkom dediny, postáli a chceli sa ešte akomak poshovárať pri svetle hviezd. Ďuro
         Ripáňovie, ktorých bolo dvaadvadsať v jednom dome, povedal s veľkým posmechom:
   </p>
   <p>
    „Ja by len rád vedel, kde by odišiel ten randoš ztadeto…“
   </p>
   <p>
    „Nuž nikde!“ odpovie najmocnejší Jakuba a rozhodí rukami, ktoré rád na bedrách za pásom
         držal. „To sa iba vyhráža. Žid, to vám je pľuhavstvo.“
   </p>
   <p>
    „Veľmi si on to hrdo počína…“
   </p>
   <p>
    „A čože, Židovi je všade dobre, ten všade vyžije,“ osopí sa kasír Agáč, zazrúc na
         Ripáňa. Čo chce? I tak má presrstené. Pil a jedol s nimi tamdnu — nemohli sa ho striasť — a
         nie je v úrade. „A pravda je, veľa ľudu zborguje, pováži. Kňaz nedočká, ani rechtor, iba
         Žid. Tak čo sa staviate?“
   </p>
   <p>
    „A krčma sa, s jednej strany, aj zíde poriadna,“ povie i kostolník, stojac vo veľkých
         čižmách, a pozrie dookola, či zbadali, ako múdre rozpráva. Potom vezme belasú vreckovku a
         poutiera si nos ako pán, sivé fúzy, ústa, i pozrie, či to videli. „Či notár, či aký pán,
         čerti-diabli, to všetko ide sem iba. Na faru už nejde nik v terajšom čase.“ Tu príde mu na
         um, že je kostolníkom, i povinný teda brániť, čo je pod jeho rukou, i rečie, ak by sa pánu
         farárovi dostala jeho reč do ušú: „Čo sa týča farských koníc, aj tým by sa zišla reparácia
         akurát — alebo nové vystaviť. Špatia tam faru i kostol. S jednej strany by tie tam ani
         nemaly byť, ale naboku dade… A čo sa týča toho, aj pán farár a pán rechtor dočkajú aj
         odpustia dlžobu…“ a doložil ešte: „I rechtorova záhrada je zle opravená. Hocikedy kadejaký
         hyd im vbehne s cesty do nej.“
   </p>
   <p>
    „Veď je to iba, a tu ešte krčma!“ rozhodí rukami najmocnejší Jakuba.
   </p>
   <p>
    „Ale taže, ta. Aspoň nepokúšaj!“ zahriakne i richtár protiviacich sa, tváre širokej, na
         ktorej sedela naveky akási sentimentálnosť.
   </p>
   <p>
    I zazrie na Ripáňa, od ktorého pošlo pohoršenie. Čo bude siať neshodu medzi ľudom. I
         zjedol, i vypil, čo nemal, a ešte sa bude protiviť…
   </p>
   <p>
    *
   </p>
   <p>
    Minulo niekoľko týždňov, niekoľko schôdzok u richtára i tajných v krčme, a v dedine
         nastal nový ruch. Pán notár, pán Špendlík, ktorý bol veľmi múdry, napísal prosbu za krčmu,
         odoslal podpísanú najlepšími gazdami, nevynímajúc ani Ripáňa a Jakubu, okrem chlapov
         Špalierovie, a hneď začali robiť prípravy. Pán notár, pán Špendlík, v žltých gamašiach —
         bolo akomak blato — v ruke majúc merťuk a retiazky, začal vymeriavať fundus krčmy sťa
         nejaký inžinier. Lebo pán notár do všetkého sa rozumel a rád mal všetko pod svojou rukou.
         Fundus bol malý oproti plánu, ale on si spomohol hneď. Odsekol akomak z lúčky gazdu Paľa
         Keroje tam odvrchu — darmo sa hlásil — a odboku z druhej lúčky druhého gazdu. Napredku bola
         dedinská šírina, z tej môže sa vziať, koľko treba, lenže tam zavadzia potok, ktorý beží
         všakovakými nerovnými cestami popred krčmu, dolu pomedzi školu a faru. Pán notár prižmúril
         veľké, múdre oči, trochu sa vážne zamyslel a dal vybubnovať celej dedine, aby sa ustanovila
         s motykami, rýľmi, lopatami, lebo vyženú potok zo starej hospody a vykopú mu druhú, aby
         nezavadzal. Ľudia sa shrnuli a oddali sa do roboty usilovne, kde im nameral on. Gazdovia na
         jeho rozkaz začali voziť skaly zpod brala z hory — tam, kde rady chodia farské slečinky na
         prechádzku — a skladajú ich do stohov nad školskou záhradou. I murárov zjednal pán notár,
         lebo on bol pán neobmedzený. Každý sa mu koril a poslúchal ho v dedine, lebo im povedal, že
         je on ich bohom… I na vápno dal závdavok.
   </p>
   <p>
    Smiech a vrava ozýva sa vzduchom. Veselé nevesty v ligotavých čepcoch sú do roboty ako
         oheň a dievky ako srny s mládencami vyhadzujú zem z nového koryta, ba i starší, ktorých nič
         nevyruší z ľahostajnej nedvižnosti, sú elektrizovaní úplne. Ide robota chvatom a zimničnou
         rýchlosťou, že pán farár, hľadiac z veľkého obloka peknej faričky, napína oči, ako by
         nepoznal svoje ovečky. Či sú to tí hospodári, pre ktorých, kým ich dostane na nejaký
         konvent, musí okrem ohlásenia s kancľa ešte i kostolníka poslať, aby ich docitoval? Ktorí
         vidia, že konice idú sa rozrúcať a špatne pristanú pri ceste od kostola, a nevyruší ich to
         z driemot? A ani mu nič nepovedali… Hja, s takým nejdú na faru; vedia, že by ich odrádzal
         od stavania krčmy a od zadĺženia sa pre ňu. A keby krčma aspoň nebola tu na očiach, aby
         nevidel tú hlúposť svojich…
   </p>
   <p>
    No nik nevšimne si vzdychania svojho pastiera. Chlapi síce nedobre sa cítia, vidiac
         bielu hlavu otca v obloku. Je to veľmi nepríjemné, že je krčma pred očami fary. Vidno, kto
         ta ide, ba ešte i to, čo nesie a koľký raz — ale zato robotu nepretrhnú a nenechajú. Pán
         notár je už síce nie tam, ale celá vrchnosť, podopretá paličkami, tam stojí. I stará
         Židovka rozmetáva rukami a vraví ustavične a bez oddychu, ba i Šalamon šedivej brady
         povzbudzuje ich do práce.
   </p>
   <p>
    Pred starou krčmou, ktorej dni zdajú sa už spočítané, stojí Pódi. Oči jastrabieho výrazu
         má klobúkom zatienené, vo vačkoch ruky, v ústach malú fajku, dumá. Všetko sa mu robí po
         vôli, ako on chce, nikomu inému. Farské konice ostanú stáť ako dosiaľ na zrúcanie, do
         rechtorovej záhrady hocikedy vbehne prasa. Pán je on tejto dediny. Jeho moc šíri sa
         navidomoči, i majetok. V zime kúpil zeme i pol domu od vdovice Rakoje, kravu od Mary
         Škripcovej, čo jej muž umrel na fašiangy — a vzal sluhu. I bude Pódi pán zeme a groša
         veľký. Bude sa mu koriť celá dedina, ako sa korí susedná veľká obec Mraková bohatému
         Sternovi, čo skupuje vlnu. Dovedie ženu, vychovanú v kaštieli, krásnej tváre, vzrastu
         plného, a závidieť mu bude všetko, všetko, i tamten… Mihne naproti na záhradu otrhanej
         opravy, kde stojí učiteľ kučeravých vlasov, ktorý nechce si s ním potykať, hoci ho už dva
         razy oslovil o to… Učiteľ za lesou mračno pozerá zpod srastených obočí na zimničnú prácu
         dedinčanov. I jemu lesa na záhrade je porúchaná, včera žriebä sbehlo dnu s cesty, pol
         hodiny ho naháňal, a nik si z toho nič nerobí. Nezdrží sa, súc človek trochu vysokomyseľný,
         ktorý dbal veľmi o svoju autoritu — vravel, že je on panovníkom dediny — ide pozrieť
         bližšie prácu ľudí, aby im vyhodil na oči planú lesu.
   </p>
   <p>
    Zabočil skôr proti Pódimu, ale ten nechcel zbadať približovanie sa učiteľa, hľadel len,
         s pyšno zdvihnutou hlavou, ďaleko kamsi.
   </p>
   <p>
    Učiteľ dal sa do reči so starou Židovkou.
   </p>
   <p>
    „Prosím, to každý uzná, že v takejto kolibe nemôžu bývať statoční ľudia, a ešte také
         fajnové dievča, ako je Ilonka! Akože by sme ju došikovali sem?“ vraví a rozhadzuje rukami
         ohnive. „Len sa pozrite, prosím…“ obrátila sa tvárou k otrhanej krčmičke a tak i k Pódimu.
   </p>
   <p>
    Pán učiteľ pozrel na krčmu, potom od hlavy po päty na Pódiho a spýtal sa:
   </p>
   <p>
    „A veľmi je zaľúbená do vás, pán Reinherd, vaša snúbenica?“
   </p>
   <p>
    „Prosím, nevýslovne! Keď odchodím, už som ďaleko, ešte kýva z kaštieľa ručníčkom za
         mnou, kýmkoľvek ma vidí,“ odpovie Pódi, hľadiac len do diaľky, a nie naň.
   </p>
   <p>
    „Hm, hm,“ hundre učiteľ, nemôžuc pochopiť, a pozerá naň ďalej.
   </p>
   <p>
    „Ale aj ja ju veľmi milujem. Prosím, každý deň mi je ako rok, čo nás delí od sobáša.“
   </p>
   <p>
    „A, prosím, ako tvrdo čaká list od nej, ja sa aj smejem,“ trkoce stará. „Celkom sa
         premenil, ako by ani on nebol — naveky je zamyslený… Nuž ale aj nie div: také dievča
         vzdelané, krásne, fajnové, z kaštieľa nie každý dostane!“
   </p>
   <p>
    „Hm, ona má kaštieľ?“ spytuje sa učiteľ zarazený.
   </p>
   <p>
    „Nie ona, ale… prosím, to je tak. Jej tetka árenduje tam panstvo a tak i kaštieľ, a táto
         Pódiho pri nej rástla, lebo tetka jej je bezdetná, a zas ich je šesť dievčeniec.“
   </p>
   <p>
    „Teda panský kaštieľ…“ povie pán učiteľ obľahčeno a kýva hlavou, ako by už chápal
         ako-tak. A nezaujímajúc sa viac o to, spýtal sa: „A toto ako sa tu stavať bude?“
   </p>
   <p>
    „Ako, prosím? Krčma bude tu vystavená, kde je stará, ale aspoň tri razy taká. Bude
         kuchyňa, pitvor, dve svetlice, šenkovňa, špajz a jedna veľká osobitná izba, aby mal pán
         notár, keď príde do dediny, kde byť, lebo mu veľmi škodí povetrie v nečistých domoch
         sedliackych. Prosím, tu sú ľudia veľmi zatrepaní, a taký fajný človek, ako je pán notár, to
         neznesie. Tu sa budú schôdzky odbývať…“
   </p>
   <p>
    „To je dobrá myšlienka,“ pochválil učiteľ, „keď hospodári vysmädnú, môžu sa ísť
         občerstviť do šenkovne — bude blízo…“
   </p>
   <p>
    „Aj to sa môže stať…“ odpovie chladno Pódi. Zdalo sa mu, že je v reči učiteľovej trochu
         posmechu.
   </p>
   <p>
    „A potom, prosím, vymurujú sa i konice tamto naproti. Keď syn bude mať zeme, kravu,
         sluhu, ženu — budú i kone!“
   </p>
   <p>
    „Ozaj?“ spýta sa učiteľ a cit irónie sadá mu na peknú tvár.
   </p>
   <p>
    „Áno, už som aj kupoval na ostatný jarmok, ale ani jedny, čo tam boly, sa mi nepáčily.
         Iba som sersám kúpil na ne za štyridsať zlatých. Kone pre mňa súce neboly. Môj Bože,“
         pretrhne sa, zaškúliac hore na slnce, a složí klobúk, aby si zahladil husté, pekné vlasy,
         „ako je teplo, na moj’ pravdu, ani cez Turíce!“
   </p>
   <p>
    „Azda na celom jarmoku neboly súce kone pre vás?“ spytuje sa učiteľ a už sa ho chytá i
         hnev. Ako vidno, nad všetkých sa dostane a vyvyšuje.
   </p>
   <p>
    V tej chvíli prelomili zem, ktorá delila ešte starý potok od nového koryta, a voda s
         pleskotom vrhla sa po hlinastej zemi, zažltiac sa, i letela rovnou novou dráhou. Chlapi,
         ktorí sa opozdili z jarku vyskočiť, otriasali nohy z vody, šomrúc, a ženy zavrieskly, hoci
         sa im nič zlého neprihodilo:
   </p>
   <p>
    „Ojoj, ojoj!“
   </p>
   <p>
    „A kdeže budeme právať, veď tu ani jedna skala!“ zvolala zľaknutá rapavá gazdiná
         Matejcovie.
   </p>
   <p>
    „Ľa, čože si to skôr nepovedala, neboli by sme nový potok kopali,“ žartuje pán richtár
         melancholickej tváre, ale ani fúzom nepohne, aby sa usmial nad tým, čo povedal. „Ženy ako
         husi, iba o to stoja, aby sa mohly plačkať…“ I zaškúli ku krčmičke túžobne.
   </p>
   <p>
    Slušná vec by bola niečo vypiť si vrchnosti po takej práci. Pódi mal by naliať, jemu tu
         robia…
   </p>
   <p>
    „A vy len o pálené dbáte!“ zavolala mu veselá nevesta, ako by bola uhádla jeho
         myšlienky.
   </p>
   <p>
    „Ja? Ej, pravda,“ odpovie on, obrátiac chrbát krčme, trafený, s hnevom proti veselej
         žartujúcej.
   </p>
   <p>
    „Bačik, a či aj sklené dvere budú na novej krčme?“ spytuje sa mládenec Likoje, ktorého
         mať žialila, že malý narástol, a dosť ho dobre chovala, ešte i v noci, a nenarástol predsa.
   </p>
   <p>
    Pán richtár sa zapálil, nahneval, ale neodvetil nič. Vie, že je to narážka na bohatú
         Vrábeľčíčku, ktorá si dala také dvere spraviť na nový dom a s ktorou jeho potvárajú, že sa
         mu páči.
   </p>
   <p>
    „Aspoň nepokúšaj!“ povedal predsa opovržlive.
   </p>
   <p>
    „Ver!“ súhlasí niekto. „Na také je iba Vrábeľčíčka, ale tá už ani nevie, čo má robiť v
         rozkošiach…“
   </p>
   <p>
    A Pódi len stojí a hľadí do diaľky, celkom sebou zaujatý. Oči hrajú mu iskrami a tvár
         samý vnútorný jasot. Vše vidí sa v hrdej krčme, zas na hrdom koči pri boku krásnej ženy, čo
         sa v kaštieli vychovala, závistlivými zrakmi sprevádzaný, s vačkom, plným peňazí.
   </p>
   <p>
    Zasa šum v dedine. Pod Ripáňovie podstenou stojí všetkých osem chlapov, so ženami a
         deťmi, spolu dvadsiatidvaja, pred Likovci oba prístavkovia i Paľo Matejec. Na vŕšku, kde
         býva kostolník s veľkými čižmami, celý rad chlapov prišiel ku kostolu bližšie cesty a i on
         sám zastal si pri Ďurovi Kukučkovi, dlhých fúzov, vo svojich čižmách. Ba i sami Špalierovie
         chlapi — obri, akých ešte žena v tejto dedine nevychovala a ktovie, či i vychová druhých
         kedysi, ktorí do krčmy nikdy nechodili, ňou pohŕdajúc — vyšli tiež pred svoj dom pod vŕby.
         Od Fúzov Jano najstarší, čo metal hlavou ustavične, aby si dlhé vlasy s očú odšmaril, ktoré
         mu naveky liply ta, vyšiel na cestu spolu i s tým, čo ho pokladali za najmocnejšieho. A
         vrava zaznieva ranným povetrím živá.
   </p>
   <p>
    Leopold Reinherd totiž kúpil kone. Kúpil ich ešte včera na jarmoku, a hneď ešte večer
         rozniesla sa zvesť po dedine. I prišli ich pozrieť bližší susedia naskutku, no bola tma,
         nemohli posúdiť kúpu celkom dobre. Ráno, keď ich poriadil sluha, Mógus zvaný, ktorý mal
         zjednané 20 zl., 10 kíl raži, voz dreva pre ženu, krpce, koľko zoderie, a mal spodnú čeľusť
         veľmi pyšno vydutú napred — bachter, od Ripáňov traja chlapi. Pódi, Šalamon a Gaškoje Jano,
         ako vedeli najlepšie, vyviedli ich na dvor k vozu. Ligotavé štverne dali im na chrbty, a
         ako to zbadala dedina, vzrušila sa. Ako na vetre rozniesla sa zvesť, že kone stoja tu von.
         Všetci, čo kone držali i nedržali, vyšli pred dom, nechajúc všetku robotu, potom i k nim.
         Pozerali ich so všetkých strán dôkladne, hlavy, chrbty a všetko na nich, dvíhajúc im i
         papule, a krútili hlavami. Čo ako hľadali chybu, nemohli nájsť nijakej. Kone sú bez úhony,
         pekné, sťa paripy haličského grófa.
   </p>
   <p>
    „Oni nás všetkých previedli,“ povie Jano Krupiš, čo mal povesť, že veľa zje. „A za čo
         boly?“
   </p>
   <p>
    „Brat môj, iba za štyri, nie viac,“ odpovie Pódi cez zuby, ani nepozrúc naň.
   </p>
   <p>
    Práve vydával rozkaz bachterovi, aby šiel na faru i do školy, že keď budú potrebovať
         furmana, aby iného nevolali, on že pôjde všade.
   </p>
   <p>
    „Akože sa volajú?“ spýtal sa mládenec Likoje, čo ho i v noci chovali, aby veľký
         narástol, i tľapká koňom chrbty s pôžitkom.
   </p>
   <p>
    Pódi tomu ani neodpovie, musela Šára, a jej jazyk ešte nezastal, ako vstala o štvrtej
         ráno.
   </p>
   <p>
    „Mérgeš a Irma. Ale sú pekné, však?“
   </p>
   <p>
    Keď boly kone pripravené do koča, Pódi rozkázal sluhovi sadnúť hore a pohnúť, on že sa
         bude dívať, ako pôjdu.
   </p>
   <p>
    Sluha vysadol hneď, vzal cifrované opraty do rúk a tvár jeho s vydutou spodnou čeľusťou
         zrazu zduchovnela a zbledla. Do umu prišly mu v tej chvíli mladé časy jeho, keď on bol
         bohatej vdovice syn a mal kone tiež. Ach, časy, časy…
   </p>
   <p>
    Keď podvečer, nesúc sa na koni, v ústach s cigarou, letel ponad farskú záhradu, kde
         bývala vdovica Hefka, ktorú miloval — ale mať mu ju bránila — aby ju videl a ona jeho,
         obíduc záhradu, hoci cesta na pastvinu tade ani neviedla…
   </p>
   <p>
    No minul ten čas slávy. On musel si vziať dievča, čo mu mať vynašla, ktoré bolo ničomné,
         a keď prišiel o majetok pri nej, umrela, zanechajúc mu tri deti. Teraz vzal druhú ženu —
         Hefka umrela od žiaľu a vodnatieľky — a tá je ešte daromnejšia. Rapavá, neznesiteľne
         jazyčná. Vadila by sa od rána do večera — zato slúži on tu u Žida…
   </p>
   <p>
    Chytil opraty rozžialený a potrhol nimi. Kone sa vzopäly, pyšne zarehtaly a zafŕkaly
         svojvoľne. Potom rýchlo pustily sa po skalnatej ulici, a vyjdúc na hlavnú cestu, ako šnúra
         rovnú, daly sa letieť dolu dedinou ako vo víchre.
   </p>
   <p>
    Pódi, stiahnuc pyšno klobúk na oči, pozerá od krčmy ohnivým zrakom za nimi.
   </p>
   <p>
    „Ach, jaj, či sú to kone!“ znely výkriky, kadiaľ prebehol koč.
   </p>
   <p>
    „Pekné si kúpil…“ mieni prístavok Likoje, ten z druhej dediny prišlý, ktorý mal zvyk
         naveky držať ústa otvorené i bola mu pera ako kôra od povetria dnu a von idúceho, ináče
         človek poriadny. „Tak sa mi vidí, že takých ani v celej dedine nieto, iba ak kým som ešte i
         ja kone držal, a nie voly.“
   </p>
   <p>
    „No, pekné!“ dosviedča i Paľo Matejec dolný, čo tiež voly držal.
   </p>
   <p>
    „He, ba ver’ ja moje ani za takých desať nedám,“ ozve sa Ďuro Ripáň, čo bol najstarší v
         dome medzi dvadsiatimi dvoma, „ver’ nedám!“ tvrdí ešte raz, ale tajne bije mu srdce
         závisťou.
   </p>
   <p>
    Na dolnom konci, kde neboli tak blízko ku krčme a tak mohli mať slobodnejšie jazyky,
         shovárali sa chlapi, keď kone prefrnkly podľa nich:
   </p>
   <p>
    „Žida neoklameš! Druhého človeka i odrať môžeš, ale Žida nie.“
   </p>
   <p>
    „Ale mu i pristanú, tomu čaptošovi, tie kone. Akože bude za nimi chodiť? A ten sluha,
         ako si to vedie, ani čo by jeho boly!“
   </p>
   <p>
    „Ja iba to poviem,“ zvolá najmocnejší Jakuba, „že tie kone nebudú zaveľa panovať. Či
         Židovi treba kone? Zoderie ich toho leta. Batoh a sklenica!“
   </p>
   <p>
    „Keď má zeme, treba mu je i statok,“ povie od Fúzov Jano i zahodí hlavou, aby si vlasy
         odšmaril s očú.
   </p>
   <p>
    „Pódi čo chce, to robí,“ povie jeden obor od Špalierov, ten starší, naoko nedbalo. Bol
         krásny chlap, ktorý by bol i tri ženy dostal, ale u chlapov neobľúbený. Do krčmy nešiel
         nikdy, ani do úradu k richtárovi, ale kritizoval skutky vrchnosti i notára, za čo ho
         nenávideli, ani nevolali medzi seba. „Dve čiastky sú už jeho, pol domu má, kravu, kone,
         sluhu, hádam i salaš bude mať, a ešte sa mu i nová krčma postaví… Nech si postaví sám, keď
         chce hrdý dom, ale nie za naše groše! Ale richtári na všetko privolia. Aj s tým potokom čo
         spravili? Či sa to svedčí tak pošpatiť dedinu? Ale vrchnosť všetko spraví po vôli Židovi.
         Ani sa neporadia súceho, na faru nejdú. Zato je už hocijako v dedine…“
   </p>
   <p>
    „Aj ty by si bol taký, keby si k vrchnosti patril,“ pomyslí Jano Fúzovie, čo musel
         naveky hlavou metať, „lenže to nikdy nebude, že by si bol medzi nimi, čo by celá dedina
         chcela. Lebo to pán notár, pán Špendlík, nedopustia…“
   </p>
   <p>
    „Dvíha sa ten, brat môj!“ povedal len.
   </p>
   <p>
    „A veď sa môže!“ zavolá Jakuba najmocnejší a rozhodí rukami od bedier. „Z čohože sa
         dvíha? Z nás… Na moj’ pravdu, len z nás… Nuž ale ja za to len to poviem, že vygazduje!“ i
         hodí opovržlive rukou uspokojený a ide do svojho domu. Pri dverciach dvora postál ešte. „A
         čímže ich bude chovať? Seno zjedla mu krava a na poli sa ver’ ešte nenaje. No, ľahko on tie
         zlontruje!“ potešil sa opäť.
   </p>
   <p>
    A Pódi, nedbajúc ani o klebety, ani o chvály, hľadí len na kone. No videl pritom predsa,
         že vo veľkom obloku fary sú tri hlavy a v školskej záhrade chodí kučeravý učiteľ, s ktorým
         si potykal v nedeľu, a zastáva naveky na také miesta, zkade vidí kone dolu po ceste cválať.
         Potom obrátil sa hore, pozdraviac Pódiho. Obdivu oproti nemu neobráni sa ani on, ako vidno.
         Pódi zaďakoval, ale nešiel bližšie k učiteľovi, ani ďalej od domu pozrieť kone. Má aj
         inakšie myšlienky teraz, nielen pýchu na kone. Nebo sa mu vari ide zatieňovať, a tvár jeho
         je poblednutá…
   </p>
   <p>
    Večer, ako sa začalo sotmievať, zahodil kepeň na chrbát Mérgeša, a vylúčiac sa naň sám —
         včera na jarmoku sa mu to nepodarilo, len keď mu dvaja pomáhali — vopchal krátku fajku do
         zubov, krivuľu do vačku zakvačiac, stiahol klobúk na oči i pohol zo dvora. Pozrel po dedine
         clivo a nie pyšno, ako by si to niekto myslel. Prešiel na koni vedľa starého potoka, kde
         skromne žblnkala vodička, predratá akosi z nového koryta, a vyšiel na cestu. Tam skrútol sa
         hore dedinou von do poľa. Pódi nechal všetko doma, rodičov pri krčme, sluhu pri krave, a
         ide si kone napásť sám. Lebo on sa rozumie do každej roboty a nemá sena, čo by dal koňom,
         strovil ho pre kravu. K tomu smútok zaľahol mu na srdce — chce byť sám…
   </p>
   <p>
    „Či ti pristane na tom koni!“ zašomral Ripáň, keď videl, ako Pódimu visia nohy kadejako
         dolu, obe na jednej strane. „Čo bude robiť s tými koňmi na paši? Či sú ony na to naučené a
         či je to pre Žida robota pásť kone? Keby ti len ušly!“
   </p>
   <p>
    Pódi prišiel na lúku hodne vyše dediny, kde bolo plno krov a spevu vtáctva. Sňal kepeň s
         Mérgeša, ako sostúpil s neho, a prestrel na trávu. Potom ľahol si naň, oprúc si lakeť o zem
         a ztuha do dlaní. Nechal hrýzť pašičku koňom a on dal sa do hlbokých dúm. Dobre je tu.
         Teplé povetrie sadá mu na líca, hviezd milióny ligocú sa mu nad hlavou a trasú. Spev
         slávika odboku zaznieva k nemu ako hudba… Od neho neďaleko, v širiciach zakrútení, ležia na
         zemi druhí pastieri koni. Tí ho ochránia, ak sa mu niečo prihodí, a jednako duša Pódiho je
         neveselá. Nebo jeho sa zamračuje. Prosba za krčmu už tri týždne je odoslaná, a odpovede
         dosiaľ nieto. Ale čože by to ešte bolo Pódimu? Dom, ak chce, časom môže vystaviť i on — má
         dva fundusy v dedine. Ale chorá je jeho snúbenica…
   </p>
   <p>
    Kone kúpil, že prvú ju dovezie na nich, zajtra mal byť sobáš — pristala vydať sa i do
         koliby. Šaty čierne, za štyridsaťpäť zlatých ušité, nové, sú v kasni pohotove…
   </p>
   <p>
    Pódi vzdychá, dvíhajúc hlavu, a obráti zraky na kone. Zazdalo sa mu, že sa ktorýsi
         nepokojí. Áno, Irma hrabe nohou pri rozkvitnutom kríku hlôhovom, voňavom.
   </p>
   <p>
    „Čože ti je? Nikdy si nebola na paši, že sa nepasieš?“ okríkne ju Pódi, ale sa
         nezdvihne, ani nedbá o ňu viac, len snuje svoje dumy ďalej.
   </p>
   <p>
    Prečo tresce Boh jeho, Izraelitu, tak? Veľmi oddal sa svetu tomuto? Nehľadí na to, čím
         je on, bratíčkuje, kamaráti sa veľmi s inými? Veď to všetko len za zisk, nie aby v sebe
         potupoval Žida… Pravda, o hviezdu večernú nechodí, modlieva sa málo, darmo šomre otec… Tu
         pretrhne niť myšlienok a načúva. Kone zaerdžaly, zľaknuté od čohosi, alebo len nepáčila sa
         im paša. Začaly sa krútiť ako v nedorozumení a potom, zamihocúc, divo cválaly okolo…
   </p>
   <p>
    „Hohó, Mérgeš, Irma!“ skríkne Pódi a schytí sa s pokrovca. Vezme palicu a uteká za nimi,
         krivkajúc na vyčaptaných nohách kadejako. „Bodaj ste zdochly, čože vám je?… Pomôžte,
         bratia!“ zavolá na pastierov udychčaný.
   </p>
   <p>
    I naháňajú sa s koňmi po háji…
   </p>
   <p>
    A v tej chvíli rozprávala stará Šára pred krčmou ženám, čo išly z kopania, na chrbte
         nesúc motyky a filfasy, kde naprávaly cestu do poľa, ako rozkázal pán notár, pán Špendlík.
   </p>
   <p>
    „Planý chýr, ženičky! Počúvajte, aká nás nehoda potkala. Synova verenica ochorela a vari
         ani nevstane. A čo nás už stála, len povážte! Kúpili sme jej zlatú reťaz za šesťdesiat
         zlatých, prsteň, obrúčku za osemnásť, náramnicu za dvadsať. To všetko sa tam prepadne —
         nevráti, lebo je pri nás taká obyčaj… A k tomu syn dal si i nové šaty ušiť za šesťdesiat
         zlatých… počúvajte, za šesťdesiat zlatých! Dosť sme my v strachu, ak umrie… Syn dnes ani
         nejedol!“
   </p>
   <p>
    To šla i do fary a školy rozprávať, a to isté i starý Šalamon rozpovedal na druhý deň i
         pánu farárovi, idúcemu napoludnie s prechádzky, zastaviac ho na dedine.
   </p>
   <p>
    *
   </p>
   <p>
    Ráno, ako sa začalo brieždiť, Pódi vzal palicu, zatlačiac si klobúk na oči, ktorých lesk
         bol ostrý ako u jastraba, a pohol sa zo dvora. Zavlačujúc čaptavé nohy, hľadel do zeme, ani
         nepozrúc po dedine. Na starom potoku, kde i teraz tiekla vodička, kde-tu prederúc sa zpopod
         skál, vystrel čaptavú nohu a preskočil na protivnú stranu na skalu. Tá sa zaknísala pod
         ťarchou jeho tela a on sošmykol sa do vody. Pri novom potoku to isté sa mu prihodilo, i mal
         obe nohy mokré. No, on si z toho nič nerobí, otrasie sa a ide ďalej, vzdorovite dvíhajúc
         bradu… Pódi je už nie tak celkom zmorený. Neprišla zvesť, že snúbenica umrela, tak azda jej
         nič nebude. A Pódi s novou vôľou zasa chodí okolo všetkého… Teraz ide kosiť. Sluha šiel
         popredku i s jeho kosou a s jedným robotníkom, Ondrom Bukvom. Lebo Pódi všetko vie a do
         všetkého sa oddá.
   </p>
   <p>
    O štvrť hodiny prišiel na lúku do doliny. Na jeho táli stáli dvaja chlapi a skosili už
         hodný kus. Pódi nebol spokojný predsa; no nepovedal ani slova, ale, pozdraviac ich, vzal
         kosu do ruky a obzerá ju so všetkých strán. Potom zastal si napredok, popľul dlane,
         vzdychol, ako všetci chlapi zvykli, začínajúc prácu: „Bože, pomáhajže!“ a rozohnal sa
         zmužile kosou. Tráva zašumela — podťatá padá mu rýchlo k nohám. On povie, prácou rozrušený
         dobre:
   </p>
   <p>
    „No, kamaráti, aby sme do večera boli na konci!“
   </p>
   <p>
    „Ak sa budeme usilovať, tak to môže aj byť!“ povedia oni.
   </p>
   <p>
    „Ak tak budeme všetci, ako ja, tak bude!“ povie Pódi a tne s chvatom.
   </p>
   <p>
    Oni dvaja mlčia. Ani jednému sa nepáčily slová Židove — no nepovedia nič. Bukva,
         nádenník, ktorý mal vlastnosť, že robil dobre len cudziemu a pil, koľko len mohol, pozrel
         naň bokom, ako sa rozháňa a krivé jeho nohy ako sú zapäté do zeme, a usmial sa tajne. Sluha
         však nahneval sa na pána, pera na vydutej spodnej čeľusti sa mu nafúkala.
   </p>
   <p>
    No Pódi len tne ďalej s chuťou. Do srdca prichodí mu zas blaho — verenica jeho ozdravie.
         Slnce jasá sa mu, skveje… Ach, dni krásne!…
   </p>
   <p>
    Tu zastal zrazu v práci a pozrel kosu. Zazdalo sa mu, že tvrdo kosí.
   </p>
   <p>
    „Dobre som ju naklepal…“ povie sluha, tiež zastanúc.
   </p>
   <p>
    Všetci začnú ostriť kosy. Cvengot jasný ozýva sa vzduchom. Spev škovránkov šteboce im
         nad hlavami, všade samý jas.
   </p>
   <p>
    Pódi rozháňa sa kosou zas, no tvár začína sa potiť, líca červenieť, dych ostáva strmý. O
         chvíľu ruka jeho obracia kosu už s namáhaním. Zastal, odfúkol si, vyberajúc ručník z vačku,
         aby si utrel čelo.
   </p>
   <p>
    „Hej, kamaráti,“ vraví, „keby toto bola moja kosa, ba ver’ by rúbal!“
   </p>
   <p>
    „Veď som i túto dobre naostril,“ ohlási sa sluha Mógus a zlostne pozrie naň.
   </p>
   <p>
    Či je pre Žida kosa? Iba ich zabáva večným ostrením, a potom starí budú šomrať, ak
         nebude lúka skosená.
   </p>
   <p>
    „Hádam je ruka na vine, nie kosa, mladý pán,“ povie krotko Bukva. „Páni sa nerozumejú do
         sedliackej roboty.“
   </p>
   <p>
    „Čo, ja?“ skríkne Pódi urazený. On by sa do niečoho nerozumel? „Brat môj, keby si sa ty
         tak rozumel! Lenže s touto kosou mi nejde a moja sa zlámala. Koľkože som sa nakosil, keď
         bolo treba dať koňom žrať? Zakaždým som odkosil v záhrade…“
   </p>
   <p>
    Zamĺkli a začali, ako on, ostriť kosy, ale sluhova tvár prezradzuje opovrženie. Nakosiť
         za náručie koňom a kosiť celý deň je vari iné!…
   </p>
   <p>
    Pódi začne robotu zas, ale myslieť na iné: verenicu, škovránky i krásny deň už nemôže.
         Pot rinie sa mu po tvári, husté vlasy prilepily sa mu na čelo, košeľa zvlhla na chrbte. Zas
         musel zastať a cvengot kosy zaznel zas. Potom opäť kosí, kosí, až mu vypadne kosa z rúk a
         on prestrel sa na zem na trávu. Dvaja chlapi, zahryznúc úsmevy a odvrátiac tváre, prešli
         popri ňom a kosia ďalej.
   </p>
   <p>
    „Veď som povedal, že tak bude,“ rečie sluha, ktorému sa zdalo, že to bol povedal
         Bukvovi.
   </p>
   <p>
    „Veľa si on to zakladá v sebe,“ povie i Bukva, keď boli už ďalej od Pódiho, „vraj ak tak
         budeme kosiť, ako on, do večera skosíme, he-he…“
   </p>
   <p>
    „Tak by sme ju pekne skosili!“ hnevá sa sluha. „To je jedno: odkosiť za náručie a kosiť
         celý deň!“
   </p>
   <p>
    Pódi však vyfukuje na tráve a parí sa v pote, neobzrúc sa viac už na kosenie. Keď o pol
         hodiny prišla stará Šára s raňajkami, riekol:
   </p>
   <p>
    „Mamika, ja tu nebudem, lebo by ja tu umrel.“
   </p>
   <p>
    „Len to by bolo treba ešte!“ kára ho stará. „Nie dosť, že ti je verenica chorá?!…
         Nemusíš kosiť, choď domov. Aspoň kým bude svadba, šanuj sa — skosia títo i bez teba.“
   </p>
   <p>
    „Ach, mamika, ktovie, či zo svadby i bude niečo!“ hodil Pódi rukou rezignovane.
   </p>
   <p>
    *
   </p>
   <p>
    No o tri týždne si predsa Pódi doviezol ženu. V jeden večer, keď zore svietily a keď už
         boli všetci ľudia doma, zahrkotal s veľkou rýchlosťou koč na ceste. Ľudia vybehli pred
         domy, či to nejde Pódi. Vedeli, že šiel na svadbu, a len Žid tak durí kone. Keď videli
         ligotať sa v zorách hrdý postroj na trochu schudnutých chrbtoch koní, nastal poplach. Pódi
         si vezie ženu! Ľudia obstali krčmu dookola, učiteľ nechal knižku, čo čítal, a vyšiel do
         záhrady na samý kraj, zkade bolo dobre vidno ku krčme; vo veľkých oblokoch fary hlavy
         slečien… Pódi, oblečený ako ešte nikdy, veľmi elegantne, v bieluškej košeli ako srieň,
         zdvihol ženu z koča, požičaného od pána Špendlíka, a složil ju na vymetený dvor. A tu bolo
         vidno, akú krásnu, vysokú, plnú postavu má ona. Tvár ako ľalia, čierne veľké oči a vlasy
         tmavé, bohaté, začesané dolu na uši po móde.
   </p>
   <p>
    Všetci zarazili sa i v oblokoch fary. A srdce učiteľovo, ktorý ešte nemal ženy,
         zabúchalo v bolesti a závisťou.
   </p>
   <p>
    „Tento Pódi má šťastie, ten naozaj doviedol si ženu, akých málo…“ súdili ľudia medzi
         sebou.
   </p>
   <p>
    „Ešte môže aj ujsť od neho,“ hodí posmešne rukou Ďuro Ripáň a odíde ľahostajne, keď sa
         bol už dosť nahľadel na ňu.
   </p>
   <p>
    „Vidíš, v akej kolibe bývame!“ šteboce stará Šára neveste, ukazujúc jej štyri stĺpy,
         ktorými je podopretá krčma, i strieľa očami po shromaždených, pyšná a šťastná. „Ako
         privykneš tu, Ilonka?!“
   </p>
   <p>
    Ilonka, s tvárou bielou ako ľalia, pohodí zľahka hlavou, a zdvihnúc krásne obočie,
         rečie:
   </p>
   <p>
    „Nič to! Bývala som v kaštieli, teraz budem v kolibe… A môže sa stať, že budem zasa v
         kaštieli bývať. Kto pozná budúcnosť?“
   </p>
   <p>
    *
   </p>
   <p>
    Minul rok. Na dedine navozené skaly v stohoch omachnately. Krčmička, podopretá štyrmi
         stĺpmi, stojí ďalej a bude stáť kto zná dokedy, lebo páni nedovolili stavať novú. No zato
         nesmúti nikto, radosť je v nej. Smiech a vrava ozýva sa i na ulicu otvoreným oblokom. Izba
         plná je chlapov, sviatočne odetých, a stará Šára, ako jašterica, rezko behá okolo nich a
         obsluhuje ich.
   </p>
   <p>
    Pódi pláva v úplnej radosti. Oko jeho jastrabie horí pohnutím a pýchou. Pred dvoma
         týždňami narodil sa mu syn. Keď dali mu meno po týždni a podľa obradu izraelitského
         Móricko, povolali občanov na hostinu. Lebo treba dokázať ľudu prítulnosť. Nech vidia, že
         nie sú ako učiteľ, ktorý nepriatelí sa s nimi, bojac sa o svoju autoritu, ani takí ako
         kňaz, ktorý nemá ani jedného kmotra v dedine, ktorý vydal dve dcéry, a nik nemal z toho
         slávy. Nech vidia, kto im je pravý priateľ a kto chce s nimi žiť…
   </p>
   <p>
    I povolal Pódi každého dobrého gazdu i Špalierovcov, ktorí do krčmy nikdy nechodili.
         Chudobu nechal — načo im trovu robiť?
   </p>
   <p>
    Gazdiné potom za tri dni a noci ani nespaly, ani nerobily od veľkej nesnádze. Nevedely
         totiž, čo majú doniesť Pódimu, keď triefno nejedia. Hrniec, čo sa sliepka varila v ňom, čo
         nosievajú mladečkiniam, odniesť nemožno — to Židovka nezje. Ani makovú štrúdľu, váľkom
         vyvaľkanú, alebo panpúchy pražené na loji. Už na tom boly, že sa idú na faru spýtať, keď
         sama Šára zbavila ich trápenia. Dala pošepnúť od susedy, čo im právala, aby gazdiné
         doniesly masla, vajec, syra a miesto koláčov žita. Tak naplnila sa komora Šárina tými
         vecami a pitvor žita čistého.
   </p>
   <p>
    Gazdovia, čisto poobliekaní, prišli všetci, čo boli povolaní, a naplnili veľkú izbicu
         krčmy. Dobrá vôľa nastúpila hneď, ako si posadali za dlhé stoly a pozreli na červenajúce sa
         dobré pálené. Stoly zakryté sú bielym obrusom, ešte i servít kde-tu. Šára by ešte i riad
         svoj dala, keby jej náboženstvo nebránilo. Takto musela požičať z fary i od gazdinej
         Beberky, čo na vŕšku bývala, kde i kostolník vo veľkých čižmách. Obsluhuje ich sama, rezko
         ako srna, nosí plné misy dobrých jedál pred nich, šteboce — jazyk neustáva jej. Núka ich
         prívetive:
   </p>
   <p>
    „Pite a jedzte, páni kmotríkovia, sama som nachystala!…“
   </p>
   <p>
    „Ej, veď, pani Lemhertka…“
   </p>
   <p>
    „Hoho, pani kmotrička!“ vpadne ona s chvatom do reči.
   </p>
   <p>
    Na všetkých tvárach zjavil sa jas a úsmev tichého šťastia. Tak sa kmotríkmi budú volať s
         Pódim?! I začaly sa chválospevy Pódimu. Pospomínali dávnu vinu kňaza, že si ani za jedného
         kmotra nevolal nikdy zpomedzi nich; ohovorili učiteľa, že nechodí do sedliackych domov na
         posedenie, ba ani k Pódimu, hoci si s ním i tykal, lebo do krčmy chodia sedliaci, i múdreho
         notára, hoci je Izraelita, lebo mu smrdia sedliacke chyže — a všade i vždy mýlili sa,
         nevediac Pódimu povedať: pán kmotrík.
   </p>
   <p>
    „Viete čo?“ zvolá stará Šára v huku smiechu. „Kto sa pomýli, platí korunu!“
   </p>
   <p>
    „Dobre, mamika!“ skríkne Pódi. „A čo sa soberie, dáme na kostol!“
   </p>
   <p>
    Všetci sa zadivili príjemne prekvapení, chváliac nanovo Pódiho. Aký človek je on! Ako
         ani nie Žid! Ešte i na náš kostol má starosť. Na toto už i najmocnejší Jakuba, i obor
         Špalier, za ktorého desať žien chcelo ísť, čo bol krásny, ostali odzbrojení.
   </p>
   <p>
    „To je už pravda, pán Lemherd…“ začal chválospev prístavok Likovie.
   </p>
   <p>
    „Pán kmotrík, pán kmotrík!“ skríkla Židovka, napraviac ho.
   </p>
   <p>
    Smiech zaznel okolo stola, plný potešenia.
   </p>
   <p>
    „Korunu, korunu!“ berie tanier Šára a ide s ním pred neho.
   </p>
   <p>
    Prístavok vyložil korunu, a nedopovediac, čo chcel, čakal, či sa i druhý pomýli, aby mu
         nebolo ľúto za peniazom.
   </p>
   <p>
    Zasa rozhovorili sa a pomýlil sa sám Pódi. I on zaplatil korunu, potom kostolník vo
         veľkých čižmách, Šalamon i sama Šára.
   </p>
   <p>
    A tu zrazu, vprostred smiechu, žartu a huku ozval sa prenikavý výkrik z druhej izbice.
         Všetci zatíchli, načúvajúc. To novonarodenec zaplakal.
   </p>
   <p>
    „Pán kmotrík, majú radosť,“ povie Ondro Šramka, čo rád chodil za mliečmi. „Dostali
         potomka. A čo sa im krčma aj nevystavila, môže sa ich synovi.“
   </p>
   <p>
    „Čo sa mňa týča,“ povie i kostolník Kocka a utrie si ústa belasým ručníkom vážne, „pre
         mňa mohla sa aj im postaviť.“
   </p>
   <p>
    „Aj pre mňa… Ó, aj pre mňa,“ prisviedčali všetci vďačne, najmä keď vedeli, že z toho i
         tak nebude nič.
   </p>
   <p>
    „Čo, krčmu jemu?“ zvolá Pódi, vytrhnúc fajku z úst. „Páni kmotríkovia, z môjho syna
         nikdy nebude krčmár!“
   </p>
   <p>
    Gazdovia zamĺkli úctive, čakajúc ďalšie reči.
   </p>
   <p>
    „Môže byť aspoň doktor alebo fiškál,“ ozve sa Šramka, chtiac napraviť, čo pokazil. „Ja
         len, že majú tie zeme tu, nuž reku, že nás nenechajú už nikdy…“
   </p>
   <p>
    „Čo ma po zemiach, iba škoda s nimi. Predám ich a syn môže byť tremárs… tremárs…“
   </p>
   <p>
    „Tremárs minister!“ zakričí stará Židovka, smejúc sa.
   </p>
   <p>
    Všetci sa rozveselili, prikyvujúc hlavami.
   </p>
   <p>
    „A či nám ho neukážu?“ spýta sa obor od Špalierov krásnej tváre, chtiac sa sblížiť,
         skloniť.
   </p>
   <p>
    „Dačo nie, dačo nie…“ povie Pódi a stará Šára hneď i soberá sa do druhej izby poň.
   </p>
   <p>
    O chvíľu vyniesla nemluvňa, hoci mladá matka sa vzpierala, ku krstným otcom, v čipkovom
         vankúši, bielučkej košieľke a riedkom čepčeku. Dieťa spalo. Ale ako by zacítilo pohľady,
         upreté na sebe, zaševelilo sa a zaveslovalo priezračnými ručičkami. Svraštilo tvár,
         roztvoriac bezzubé ústa dokorán — a budúci minister sa rozplakal. Stará rýchlo zakryla mu
         tvár riedkym ručníkom a utekala s ním nazpät, aby ho dala plačúcej za ním matke…
   </p>
   <p>
    A tamvon na dedine Irma smutne sa pasie, nikým nespozorovaná, schudnutá. Na jar mala
         zahynúť, taká bola oslabená, iba ju dvíhali s mostovín. Pódi len zarába na nich, derie ich,
         a žrať dá málo. Preto je celkom svlečený zo špikov i Mérgeš, spoločník. Pódi hnevá sa zato
         nesmierne a tvrdí, že predá ich oboch. Nebude na špaty hľadieť, čo i škoduje. Kúpi si
         druhé, alebo predá i zeme — sluhu odošle…
   </p>
   <p>
    Lebo Pódi má veľké nádeje do budúcnosti. Bude shŕňať peniaze, postaví dom sám a syna
         vychová na veľkého pána…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e512">
       </a>
       2. Pódi na rázcestí
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pódi stojí na uhle rašmavej krčmičky, v zuboch držiac fajku. Klobúk má na očiach
         stiahnutý, osmahlé líca otočené sú mu dymom, čo dychtivo vypúšťa z úst. Okolo život veselo
         prúdi — je nedeľa. Chlapi prechodia sa cestou, ruky za chrbtami držiac; krok im je povoľný,
         zastávajú, shovárajú sa zvoľna, lenivo. Staré ženy vysadly na skaly pred steny domov. Teplé
         slnce opaľuje im prívetivé tváre, ich biele čepce belejú sa ako sneh v jeho lúčoch. Mladé
         nevesty chodia od rodiny do rodiny, aby boly čím viac na očiach ľudu. Ich ozdobné čepce
         perlové i odev nedeľný, skvostný ligoce sa na nich, ako by maly hviezdičky po sebe.
         Škropocú po ceste v nedeľných čižmách. Zpoza dediny od kopčeka ozýva sa spev dievčeniec,
         ťahavý, dumný. I z krčmy zaznievajú hlasy piesne opitých chlapov, čo sa prišli pobaviť do
         krčmy, ako v nedeľu, ovlažiť si suché hrdlá.
   </p>
   <p>
    No Pódiho všetok tento život sa nedotkne — je v zlej vôli. Podopiera vystrčené bedrá o
         uhol domu a hľadí zunovane do povetria. Kabáta nemá na sebe. Košeľa rozpätá — je horúce —
         odhaľuje mu zdravé červené telo na prsiach. Nohavice sú mu rozdierčené na kolenách i všade.
         Rozšklbaný je úplne, hoci má už i ženu i mať v dome. No Pódiho ani to nekormúti; veď on
         vždy taký chodil, od malička. On pyšno dvíhal hlavu i v handrách, ako by bol v zamate. Ani
         to ho netrápi, že krčmu dosiaľ nepostavili novú — otázka nie je riešená ešte. Koní už nemá,
         čiastku predal. Na koňoch i škodoval čosi. Irma mala nohu pohubenú. No nie to ho dojíma,
         ale iné: v dome nieto mieru… nevesta so svokrou vadia sa ustavične. (Ale ktorá nevesta a
         ktorá svokra že by sa mierila spolu v jednom dome?) Ráno, sotvaže oči otvoria, už jazyky
         začnú svoje trepanie ako mlyny a utíchnu, len keď im noc zasa oči zatvorí. Čo robia, čo
         vravia, to vždy tým cieľom, aby jedna druhú nahnevaly a urazily. Matke zdá sa, že ju
         nevesta neuctí, ako by ju mala; nevesta si myslí, že ju svokra zľahčuje.
   </p>
   <p>
    Pódi zavzdychá, jeho jastrabie oči zájdu slzami. Aký krásny život začali boli pred troma
         rokmi, keď sa oženil. V prvé týždne, ako doviedol si ženu, také blaho zažil, o akom ani
         netušil nikdy. Srdce tak mu bolo rozradostené, že každý deň šiel k pánu učiteľovi, s ktorým
         si i tykal, aby mu povedal toto:
   </p>
   <p>
    „Kamarát môj, iba teraz viem, čo je život, čo je šťastie, čo je blaženosť! Poslúchni ma,
         ožeň sa i ty!“
   </p>
   <p>
    A stará Šára, mať jeho, nezniesla tiež, aby dusila v sebe tej veľa radosti. Vzala
         najkrajšie šaty na seba, plyšovú mantilu, hoci bolo leto, okrášlenú krásnymi, lesklými
         sklíčkami, na hlavu francúzsky čepiec, ozdobený lilavými stužkami a ružami, a šla do fary,
         aby vychvaľovala svoju nevestu:
   </p>
   <p>
    „Nikdy by nebola pomyslela, že tento krivý čert takú ženu dostane, ako je Ilona. Je
         pekná, dobrá, úctivá, vzdelaná. Na očiach mi každú žiadosť vyčíta. Kým slovo poviem, už
         spraví…“
   </p>
   <p>
    Povesť išla jej naširoko a každý, kto ju videl, závidel ju Pódimu. Ba ešte i pán notár,
         pán Špendlík, pokrúcal hlavou, kde si takú krásavicu našiel čaptavý Pódi. A on, očarený i
         tým, rozhlasoval na všetky strany, že takej ženy, čo sa krásy týka i súcosti i vzdelanosti
         i pracovitosti, nieto na okolí…
   </p>
   <p>
    A tomu všetkému je už koniec. Ledva prešly tri roky, už sa ňou nechváli nikto. Už len
         hanu sypú na ňu ústa. Šára zastavuje ženičky, aby ju ohovorila; Šalamon striehne na pána
         farára, keď ide s prechádzky, aby ho pristavil a sa mu požaloval. A on, Pódi, sa už ani v
         dome neobstojí.
   </p>
   <p>
    I teraz vyšiel von, aby nepočul kriku a rečí, ktorými dve ženy jedna druhú sekajú.
         Prevládať nechce sa dať ani jedna, a jeho za zástupcu žiadaly obe, i za sudcu. On zastáva
         matku, lebo vidí, že rodičov treba brániť, ale tu žena oddá sa do neho s nádavkami. Úcty mu
         nepreukazuje, nie to lásky. Ešte i do tej čaptavej nohy jeho sa zadrela. Mať pustila sa do
         plaču a ona, už nevediac, čo robiť, v zlosti schytila dieťa, Móricka, ktorý má byť
         ministrom, a začala ho biť. Iba suseda Nemka, ktorú pred rokom poslal štát, aby ju dedina
         chovala, lebo jej muž bol rodom z dediny a ona nemala ako žiť, vytrhla dieťa z rúk
         rozzúrenej ženy.
   </p>
   <p>
    „Načo sa taký žobrák žení, ako si ty?“ kričala naň Ilona. „Načo bola tebe žena, keď máš
         tu mater pri sebe? Načo je tebe dieťa, keď nemôžeš pri ňom pestúnky držať a mne slúžky?
         Pozri, aké sú mi ruky, ako som pri tebe. Ani jedna žena v dedine nemá špatnejšie. Ó!“
         utekala do svetlice plakať a idúc kopla do dverí randavej krčmičky, skríknuc: „Bodaj
         zdochla i s tým, kto býva v nej a je spokojný s ňou!“
   </p>
   <p>
    Pódi vie, že to tiež jemu patrilo. Lebo on nemôže jej dať palác, ako Stern svojej žene…
         Zatiahol randavý klobúk na iskriace jastrabie oči, a chytiac palicu, ide na vyčaptaných
         nohách preč. Horkosť a žiaľ sťahujú mu hrdlo. Plač je mu, chlapovi, na očiach. Zabočil do
         školy k pánu učiteľovi, s ktorým si tykal, a ledvaže sa svítal s ním, zaupel:
   </p>
   <p>
    „Kamarát môj dobrý, nikdy sa neožeň. Len dotiaľ ti je dobre!“
   </p>
   <p>
    A sadnúc si, či vrhnúc sa na podávanú mu stoličku, pokračoval, vzdychajúc:
   </p>
   <p>
    „Čo mám robiť, priateľ môj, čo si počať? Už mi je svet zhnusený. Žena nespokojná s
         ničím. Ani s krčmou, ani s kšeftom, ani s rodičmi… Hej, časy mládenecké, kde ste?“
   </p>
   <p>
    Pán učiteľ rád sa ukáže ako človek vážny. Neodpovie, rozmýšľa a priberá sa slovo povedať
         čo najmúdrejšie…
   </p>
   <p>
    „Kamarát, najväčšmi ma bolí to, že s rodičmi zle zachodí… zavadzajú jej. A kdeže majú
         byť? Vyhnať ich nemôžem. Brat Mikša by ich nedržal, on je planý, ale sa neobstoja ani tu,
         už vidím… Brat môj, srdce sa mi puká nad nimi i samým sebou. Či ich odoslať, či so ženou sa
         rozísť? Hej, a aký som ja bol kedysi! Páru mi nebolo, čo sa smelosti týka. Už je po mojej
         sláve!“
   </p>
   <p>
    Učiteľ pozrie na neho, na skrivenú jeho postavu a vyčaptané nohy a nezdrží sa neusmiať.
   </p>
   <p>
    „Zle si sa modlil, Poldík!“ rečie potom žartom.
   </p>
   <p>
    Pódi sa usmial trpko. Má pravdu kamarát, lebo sa on už málo modlieva.
   </p>
   <p>
    „V terajšom osvietenom storočí kto sa modlí veľa? Ktorý chlap? Ani ty!… Málo sa modlím,
         to je pravda. Dosť mi je, keď, líhajúc večer, vzdychnem. To je moja modlitba…“
   </p>
   <p>
    „Dosť? Hm. Toľko spraví i vôl…“ mieni učiteľ.
   </p>
   <p>
    Pódi sa usmial a zahanbil. Berie obdratý klobúk a ide i od kamaráta. Ani on ho nepoteší…
   </p>
   <p>
    Príduc domov, skryl sa do stajne a sadol si tam na jasle, pri ktorých kedysi Mérgeš a
         Irma žrávaly. Podoprel hlavu a sedel tam dlho nepohnute.
   </p>
   <p>
    Za ním po hodnej chvíli do stajne prišla jeho mať. Sadla si k nemu a hneď, plačúc,
         začala žalobu na nevestu.
   </p>
   <p>
    „My sa tu neobstojíme, už je darmo, i teraz ma urazila. Už čo kde, ale musíme odísť
         ztadeto…“ vraví s chvatom. „Ale mi je ľúto, že my, starí, tebe sme prepustili krčmu, a
         teraz ty nás vyženieš z nej.“
   </p>
   <p>
    „Ja vás nevyháňam, mamika, ani nepustím od seba. Veď ani nemáte kde ísť. No, kde by ste
         sa podeli na starosť, kde?“ povie Pódi.
   </p>
   <p>
    „Nuž a tak tieto škandále majú byť vždy? Plná je dedina jej zlosti i celý vidiek.
         Nedávno pán notár len pokrúcal hlavou, keď sa ani pred ním nehanbila šprihať na mňa. Veru
         sme sa dožili!“
   </p>
   <p>
    Šára je odetá v starej šedivej sukni, na hlave šedivý ručník skrýva nečesané vlasy. Ani
         sa neoblieka poriadne pre ten rozbroj v dome, ani neumyje.
   </p>
   <p>
    „Už inak nebude, syn môj, musíme sa obzrieť za nejakým obchodom,“ plače Šára.
   </p>
   <p>
    „Za akým a kde takí starí?“ povie Pódi a po lícach začnú sa mu kotúľať slzy. „Vám by sa
         už zišiel pokoj, mamika, dosť ste sa nasúžili. Ani ja to nemôžem prijať, aby ste vystúpili
         vy a šli svetom — pôjdem radšej ja.“
   </p>
   <p>
    „Radšej ty?“ vraví Šára a jej tiež kotúľajú sa slzy dolu starými lícami. „Kdeže ty
         pôjdeš? Či si sám? Traja ste. S malým dieťaťom sa nemôžeš pustiť svetom. Ty nemáš
         slobodných rúk. My dvaja, čo sme i starí, ešte predsa skôr sa medzi ľudom pretlčieme…“
   </p>
   <p>
    Tu zrazu zadupotaly kopytá ohnivých koní na dvore. Pódi sa schytil a pozrel okienkom
         stajne von. Na dvore zastaly dve paripy, na nich krásni oficieri v uniformách so šabľami
         pri bokoch. Rezko poskákajú s chrbtov koní a ostrohy zacvendžia im na pätách ani zvončeky.
   </p>
   <p>
    Pódi i stará Šára vyleteli zo stajne vítať hostí.
   </p>
   <p>
    „Morgen!“ hodia s pleca pozdrav pyšní oficieri, šľahnúc pohľadom zboku na rozrandaveného
         Pódiho, tušiac v ňom krčmára, ktorý sa im hlboko klaňal.
   </p>
   <p>
    „Pivo jesto?“
   </p>
   <p>
    Pódi posunul klobúk s čela a poškrabal sa na hlave.
   </p>
   <p>
    „Páni moji, mal som, ale sa mi už minulo.“
   </p>
   <p>
    „Teda víno?“
   </p>
   <p>
    Pódi posunie klobúk na druhý bok.
   </p>
   <p>
    „Ani víno… i to sa minulo, prosím, páni moji. Pivnice nemám, v komore sa zoctavie hneď,
         nuž veľa naraz nakúpiť nemôžem… Bože, či sú to krásne kone, ani môj Mérgeš a Irma krajšie
         neboly!“
   </p>
   <p>
    „Do čerta, a kde teda dostaneme nejaký nápoj? Aká je to randavá dedina!“
   </p>
   <p>
    „Vína tu nikto nemá, len pán farár. Bude sa páčiť ta ísť?“
   </p>
   <p>
    „Nuž a to farár predáva, či čo?“
   </p>
   <p>
    „To nie, ale ich ponúkne…“
   </p>
   <p>
    Pyšné ústa oficierov vyseknú kliatbu. Ale ich hrdlá sú vyschnuté, len ich tak v
         pažerákoch driape. Ak nedostanú vína do nich, umrú v tú hodinu. Zlostia i smejú sa na
         odpovedi Židovej, no neváhajú veľa. Rozkážu Pódimu, aby zaopatril piva a iných nápojov,
         lebo o dva dni bude tu cvičenie vojska, vyšvihnú sa na kone a odcválajú na faru.
   </p>
   <p>
    Šára vyšla pred krčmičku, aby sa podívala za nimi, a Pódi utekal na čaptavých nohách k
         žene do svetlice.
   </p>
   <p>
    „Ilonka, napozajtre príde celá kompánia vojska sem,“ rečie celý udychčaný žene, ktorá
         ležala na diváne s poviazanou hlavou. Vychytila ju bolesť od vady a hnevu.
   </p>
   <p>
    „A čo mňa do toho? To sa iba teba týka,“ odvrkla hneď.
   </p>
   <p>
    „Chleba treba napiecť, koláčov, pečiva. Vojsko príde, budeme mať dobrý kšeft z toho.
         Ilonka, vstaň, napeč, aby nebolo ako dnes, že som nemal dvom oficierom čo dať. Ja idem do
         mesta po pivo a iný trúnok.“
   </p>
   <p>
    „Nemal si čo dať?… Tak je toto krčma? Či je tebe do ruky súci kšeft?“
   </p>
   <p>
    Použila i túto príležitosť, aby sa osopila naň.
   </p>
   <p>
    „Ilonka, vstaň, napeč! Spravíme dobrý obchod. Tebe krásne šaty kúpim. Šperky, ako má
         Sternka!“ prosí Pódi, sľubujúc, a oči mu iskria, vidiac už v duchu krásnu ženu skvieť sa
         zlatom, čo je i jeho horúca túžba.
   </p>
   <p>
    Ilona zdvihla hlavu a tmavé oči jej zaiskrily na moment. No hneď pohasol jej lesk a ústa
         skrivily sa jej v posmešný úsmešok.
   </p>
   <p>
    „Ty by si mohol svoju ženu do takého postaviť? Ty bedár, ty trhan! I moje veno si
         premárnil, nie že by si mi čo len jeden diamant kúpil! Kde je mojich tristo zlatých?“
   </p>
   <p>
    „Ilonka, mein Leben!“ zaupí Pódi ponížene. „Urob to, prosím ťa, žiadam to, poslúchni
         ma!“
   </p>
   <p>
    Ale Ilonka len mykne hlavou, zavierajúc oči, a rečie s opovržením:
   </p>
   <p>
    „Takých somárov, ako si ty, nebudem poslúchať. Rob si sám!…“
   </p>
   <p>
    „Nebol by pohútal,“ krúti hlavou Mógus, bývalý sluha Pódiho, ktorý na dvore drevo rúbal
         a počul z krčmy ozývajúci sa krik, „že sa i Židia vedia tak hrýzť ako my ľudia. Ej, ej,
         ej…“
   </p>
   <p>
    *
   </p>
   <p>
    Poberá sa Pódi, odbitý od ženy, pokrivujúc na čaptavých pätách, do dediny. Ide furmana
         hľadať, aby mohol ísť do mesta zajtra po trúnok; nech aspoň ten bude, keď iné nie. Klobúk
         mu je na samých očiach stiahnutý, hlavu drží do zeme sklonenú. Nedvíha ju pyšne hore, ako
         kedysi ju dvíhal, lebo už je po jeho hrdosti a sláve. Pri žene o ňu prišiel. Žena ho
         zlomila, zničila. Keby nemal syna, Pódi by to ani nevydržal, azda by sa zabil. Lebo čo
         stojí taký život? Ani vôle nemá do ničoho, ani o kšeft nestojí, ako by mal — nieto v krčme
         nič. Hľa, aká bola hanba, že nemal čo dať oficierom, že museli ísť na faru vína sa napiť.
         Ale či div, že sa spúšťa všetkého, keď je v pekle?… Nehodno sa starať o nič, ani žiť a
         nehodno mu ani ísť zajtra do mesta a hľadať furmana. Ani nepôjde… Radšej sa ide obesiť. V
         konici, kde bývala Irma a Mérgeš, jesto na to miesta dobrého dosť…
   </p>
   <p>
    A Pódi, rozžialený na smrť, vracia sa nazpät.
   </p>
   <p>
    „A si už našiel furmana?“ spýtala sa ho mať Šára pred krčmičkou, kde sedela na lavičke.
         „Jano Ripáň, viem, že pôjde, s poľa už posvážal, statok mu hlivie…“
   </p>
   <p>
    Šára je odetá v zafúľanej šedivej sukni a na hlave má červený ručník, zpod ktorého na
         všetky strany trčia jej nečesané vlasy. Pri nej na skale podstenia sedí suseda Nemka —
         prezvaná Nemkou v dedine zato, že vedela nemecky i že fajčila — ktorú štát poslal na chovu
         občanom. To bola dôvernica ich famílie, ktorej sa zdôverovali so všetkými ťažkosťami
         všetci.
   </p>
   <p>
    „Nebol si u Ripáňov? Len ta si mal ísť, i tak sme im už dlžni za štyri furmanky…“
   </p>
   <p>
    Šára mece rukami a jazyk tiež sa jej mece v rýchlej mluve.
   </p>
   <p>
    Pódi neodpovedal, iba hodil rukou. Sadá si i on na podstení (na zmárnenie má ešte času
         do večera) a rozpovie matke, ako ho žena odpravila. Obe ženy, ktorým dosiaľ išly jazyky ako
         trepačky, zamĺkly na Pódiho zvesť. Nemka ticho fajčila, Šára, založiac ruky, hľadí do zeme.
   </p>
   <p>
    „Ja sa už azda iba zmárniť musím,“ dokončil Pódi svoju žalobu.
   </p>
   <p>
    „Už je nie inak, môj syn, my musíme preč,“ povie po dlhšom mlčaní Šára. „Teba ona zničí
         a mňa s otcom do hrobu donesie takýto život. Odpíšem Mikšovi, nech nám hľadá tam nejaké
         miesto. Už je nie inak. Lebo my sme jej na závade, zato je taká!“ doloží s plačom.
   </p>
   <p>
    Pódi neodpovie hneď. Nemôže pre žiaľ, ktorý mu srdce sviera.
   </p>
   <p>
    „Mamika, vidí zem i nebo, že ja to nežiadam!“
   </p>
   <p>
    „Mali by si žene rozkázať!“ zastarie sa ostro Nemka, napchávajúc tabak do fajky už po
         piaty raz popoludní. „Veď som bola svedkom očitým, ako i včera skríkla na starú paniu. No,
         to ani sedliačka nerobí so svokrou, čo tá.“
   </p>
   <p>
    Pódi sťahuje klobúk na jastrabie oči. Slzy mu padajú ako dážď; nemôže ich zadržať. Nevie
         ani, čo odpovedať. Ani sa nemôže hnevať na Nemku, keďže má pravdu.
   </p>
   <p>
    „Ktože jej rozkáže?“ odpovie stará za neho. „Taký človek sa ešte nenarodil. Každé slovo,
         čo povie, povie ho tak, aby nás urazila i pred cudzími. Na nič nehľadí, keď sa hnevá.“
   </p>
   <p>
    „A hnevá sa naveky,“ dotvrdí stará Nemka s hnevom. „Majú zápalky, pán Lemhert?“
   </p>
   <p>
    Pódi pokutá ľavou rukou (bol kršiak) vo vrecku kabáta a vytiahne pár stebiel zápaliek i
         podá ich Nemke.
   </p>
   <p>
    „A hnevá sa naveky!“ opätuje Nemka, pripaľujúc fajku.
   </p>
   <p>
    „Nech sa každý radšej obesí, ako by sa oženil!“ povie Pódi rozžialený.
   </p>
   <p>
    Obesiť sa, pravda, hocikedy môže každý, i keď sa ožení, na to je slobodná cesta i
         Pódimu, a on i mal ten úmysel pred chvíľou, i teraz šľahol okom na stajňu, ale akože sa
         zbaví človek toho, čo mu je najvzácnejšie: života? K tomu v tú chvíľu išiel popred krčmu
         pyšný gazda Ripkovie, ktorý každú svoju reč začínal hrdo slovami: „Nech ma čert vezme,“ a
         zastavil sa pri nich.
   </p>
   <p>
    Stará Židovka rýchlo osušila slzy päsťami a už ho oslovuje sviežim hlasom:
   </p>
   <p>
    „Kdeže, kde, susedko? Zabočte k nám… Máme fajnovú čerešňovičku… Ty, Pódi, máš furmana
         zajtra do mesta?“ a nečakajúc synovu odvetu, rečie gazdovi: „Gazdíčko, nešli by ste zajtra
         tuto so synom, pánom Lemhertom, na trúnok, na pivo, víno?… Jemu sme ešte nie dlžni, azda
         pôjde,“ doloží nemecky.
   </p>
   <p>
    Ilona leží v izbe krčmičky, nízko stavanej, na posteli pohodlne rozvalená. Dieťa,
         Móricko, spí jej pri boku spokojne, odfukujúc a držiac palec v ústach.
   </p>
   <p>
    Krčma je plná pijúcich chlapov, krik, vrava a smiech ozýva sa. Idú vidiečania na jarmok
         do blízkeho mesta i zastavujú sa tu občerstviť nápojom a pooddýchnuť si akomak.
   </p>
   <p>
    No Ilonu to nemýli. Prižmúrenými očami hľadí do začadenej povaly, ani sa nepohnúc.
         Nespí, ale sníva. Sníva o bohatstve, o nádhere. O kŕdli slúžok, o hodvábe, o zamate, o
         zlate, o hrdom koči, na akom sa vozí boháčka Sternka. Ale kedy to ona občiahne pri
         čaptavom, žobráckom Pódim, ktorý ešte i jej veno strovil?
   </p>
   <p>
    „Nech už dajú tej pálenky!“ zavolá jeden vidiečan-jarmočník netrpezlive, keď už hodnú
         chvíľu sedel len tak nadarmo.
   </p>
   <p>
    „Súrno vám je, čo?“
   </p>
   <p>
    „Ej, nuž a? Mám ešte dlhú cestu.“
   </p>
   <p>
    „Apuška, nech dajú, ja musím týchto obslúžiť.“
   </p>
   <p>
    „Mein Shon, a ja zas týchto tu. Nemôžem sa roztrhať.“
   </p>
   <p>
    Pódi prejde jastrabím zrakom po izbe. Na posteli zočí driemajúcu ženu.
   </p>
   <p>
    „Ilonka, életem,“ povie povaľujúcej sa žene, „vstaň a obslúž prišlých.“
   </p>
   <p>
    Ilona zdvihla hlavu, vyrušená z príjemného snenia. Čo, vysluhovať sedliakov? Či sa ona
         zato vydala, aby sedliakov vysluhovala, čo rástla v kaštieli?
   </p>
   <p>
    „Vyslúž si sám, a keď ti je veľa, zavolaj si matku. Celé dni vysedúva pred domom. Nerobí
         nič. Tak sa shŕňajú tisíce?“ zakričí na muža, nedbajúc o cudzích ľudí. Čierne oči horia jej
         ako dva uhle.
   </p>
   <p>
    „Aspoň potichšie vrav. Mamika pečú koláče…“
   </p>
   <p>
    „No, a ako sa shŕňajú tisíce?“ zastarie sa bradatý Šalamon. „Keď budeme ležať celé dni v
         posteli?“
   </p>
   <p>
    „Preboha, apuška, nevravte, nedrážďte ju, ona nehľadí ani na hanbu pred týmto ľudom.“
   </p>
   <p>
    A naozaj zle spravil starý Žid, že sa ohlásil. Ilona spustila taký krik, že sa otriasaly
         rozhegané okenice randavej krčmičky a všetci cudzinci i necudzinci zatíchli, ako by chladná
         sprcha padala na nich, hoci v cudzej reči sa vadila. Kričala zlostne:
   </p>
   <p>
    „Nech je prekliaty muž, ktorý ženu neuctí a chce ju ako hovädo do jarma zapriahnuť, aby
         jej prácou zbohatol!“
   </p>
   <p>
    Pódimu tvár zahorí zahanbením, no nepovie nič. Kývne na jedného z dediny, Paľa Repku,
         aby mu šiel držať lievik do komory.
   </p>
   <p>
    „Poďte, kamarát, pomôžte vy…“
   </p>
   <p>
    „Ej, pán Lemhert,“ myká sa Paľo Repka v komore za vlasy, „ja by to od mojej ženy
         nestrpel… pred tým ľudom! Fe, fe, či ich šanujem!“
   </p>
   <p>
    „Ona bola fajne vychovaná, zato nechce nič robiť — chce fajnou byť i tu,“ zastane predsa
         ženu Pódi.
   </p>
   <p>
    Repka pokrúca hlavou ďalej, ako že je tá fajnou paňou, čo sa neostýcha pred cudzími
         chlapmi kričať na muža a vyvaľovať sa v posteli. Ale už nič nevraví, len sa poobzerá po
         komore.
   </p>
   <p>
    „Ej, či majú veľa krpcov, pán Lemhert!“ povie a myslí, či by nebolo dobre prísť si z
         nich vybrať na noc. Lebo rád mal také veci, čo prídu zadarmo…
   </p>
   <p>
    Do krčmy vstúpila stará Židovka. Odetá je v šedivej sukni, na hlave má červený ručník na
         spôsob neviest uviazaný. Postava jej je vycivená, ohybná, ruky od cesta zatrepané.
   </p>
   <p>
    „A nie vás je tu dosť, že by ešte i ja mala obsluhovať?“ začala hneď odo dverí v cudzej
         reči vykrikovať.
   </p>
   <p>
    Pečie v predsienke koláče v peci, i počula, prečo robili vadu v krčme.
   </p>
   <p>
    „Ja mám prácu pri peci. A k tomu keď ja nemám rozkazovať v dome, tak ani robiť nebudem
         všetko. Budem sedieť na podstene… Tu ti je žena!“
   </p>
   <p>
    Ilona bola by vyskočila, ale Móricko priďaleko si zastrčil prsty do úst i začal sa
         drhnúť, musela toho ochrániť. Šára, použijúc príležitosť mlčania nevesty, popustila uzdu
         šikovnému jazyku a zlosti.
   </p>
   <p>
    „To sa len hádže, mece, napína, a robiť nič. Ruky vysúkať, ač má byť z nás niečo.
         Najskôr byť skromný, utiahnutý i ponížený, tak dôjdeme, po čom túžime. Ale ona ešte nevzala
         sklenicu do rúk, ako je tu. Hnusí sa jej. Nepozrela a neprihovorila sa tomuto ľudu ani raz.
         Nevie, že sú oni nástroj nášmu zbohatnutiu.“
   </p>
   <p>
    „Mutter, nekričte pred ľudom, kroťte sa! Nerobte mi hanbu aspoň vy!“ prosí Pódi, z
         komory sa náhliac.
   </p>
   <p>
    „Ja všetky biedy a trampoty viem každého človeka v dedine. Ale som aj obľúbená,“ nedá sa
         zastaviť stará. „Ako matku ma majú, ako kňazovku… Vydala som tri dcéry s päťsto zlatovými
         venami z tejto biednej krčmičky… Ako je ona tu, nenashŕňali sme nič. I jej veno praslo jej
         vinou!“
   </p>
   <p>
    „Mojou vinou?“ skočila mladá Židovka, keď bola ochránila Móricka od zadrhnutia.
   </p>
   <p>
    Podoprela si boky, chystajúc sa brániť smelo, no vtom vletel do krčmy bývalý sluha Mógus
         s krikom:
   </p>
   <p>
    „Vojsko ide, vojsko ide…“
   </p>
   <p>
    V krčme nastal šum a zmätok. Každý zabudol o vade a všetci bežia von na dvor privítať
         vojakov. Naozaj ako lavína valí sa tlupa vojska hore dedinou po ceste. Pred nimi na
         krásnych koňoch poskakujú hrdí oficieri a tí, zazrúc krčmičku, zakerovali rovno k nej.
   </p>
   <p>
    Pódi hodí horiacu fajku do randavého vrecka a uteká nazpät do domu. Či sú čisté poháre?
         Treba ich prichystať, oficieri sú ľudia prieberčiví, nechcú špatné nič…
   </p>
   <p>
    „Mamika, nech idú poháre poutierať!“ zavolá rozčúlene, utekajúc na čaptavých nohách.
   </p>
   <p>
    Oficierom treba hľadieť ísť po vôli, majú dobré gágory, budú piť — i peňazí.
   </p>
   <p>
    Šára, pudom hnaná za dobrým kšeftom, tiež uteká za synom do krčmy, no nezdrží sa
         jednako, aby neriekla:
   </p>
   <p>
    „Keď treba robiť, dobrá je mať — ale žena pasie oči. Veľkomožnú rušiť netreba!…“
   </p>
   <p>
    Schytí povaľujúcu sa na posteli čistú plienku a utiera poháre horlive.
   </p>
   <p>
    Ilona stojí pred domom so susedou Nemkou a hľadí iskriacimi očami na krásnych oficierov,
         ale počula, i čo povedal muž materi o pohároch. K nej sa ani neobrát už s ničím. Ona je nie
         ani žena, ani pani, ani nič v dome.
   </p>
   <p>
    „Vidíte, že ja som tu nič,“ povie Nemke nemeckou rečou. „Mamu si zavolal, a ešte i vy mi
         výčitky robíte, že ich neuctím… Prekliato!“ vykríkla, schytiac Móricka, ktorý bežal, že ide
         naproti vojakom. „Chceš, aby ťa zadlávili!“
   </p>
   <p>
    Medzitým dobehli oficieri na koňoch do dvora rašmavej krčmičky. Berú pyšne čiapky s
         dopotených hláv, utierajúc si ich voňavými ručníčkami. Hodiac potupný pohľad na starého
         Šalamona a Ilonu, spýtajú sa:
   </p>
   <p>
    „Jesto pivo?“
   </p>
   <p>
    „Oh, áno, prosím ponížene, koľko sa len bude páčiť. Nech ráčia sostúpiť s koní a vojsť
         do môjho skromného príbytku. Máme i panskú izbu…“
   </p>
   <p>
    Oficieri pozrú so zničujúcou opovržlivosťou na rašmavú krčmičku a z úst ich odzneje
         rozkaz:
   </p>
   <p>
    „Sem pivo doniesť,“ i sedia pyšno na koňoch ďalej.
   </p>
   <p>
    „Ej, Bože, čiže sa držia krásne na tých koňoch!“ zavzdychá Ďurko Gažovie, mládenec,
         ktorý nebol vojakom pre chybu, čo mal na nohe, ale túžil byť ním, i otvára i ústa i oči od
         divu nad oficiermi.
   </p>
   <p>
    Starý Šalamon zmizol… Oficierom oči zaletely bokom z výšky na Ilonu. Z ich očí šľahá
         usmrcujúca nevšímavosť. Iba jeden, došlý pozdejšie, čo sa jej trochu uklonil. Oficieri
         shovárajú sa nemeckou rečou a maďarskou, vše padne i české slovo.
   </p>
   <p>
    O chvíľu vybehol na vyčaptaných pätách, kadejako krívajúc, Pódi s peniacim pivom.
         Pricapká k oficierom a podáva im radom úslužne poháre.
   </p>
   <p>
    „Krásne kone! Nepotrebujú obroku?“ chváli Pódi, tľapkajúc spotené hrdlá koní. Núka ovos,
         hoci nemá ani zrna v komore. „Alebo napojiť… Mám tu vo dvore studňu, dal som ju vykopať v
         minulú jeseň, dvadsať zlatých ma stála. Ale i nieto takej vody v celej krajine!“
   </p>
   <p>
    Oficieri nepočúvajú, pyšno berú poháre a spúšťajú vlažný mok smädnými hrdlami.
   </p>
   <p>
    „Ani z nej voda nikdy nechybí, čo je aká suchota… A studená… Ešte i na faru si vše pošlú
         na ňu… voda ani… ani…“ i nevie, čo veľkého by mal povedať Pódi.
   </p>
   <p>
    „Br! Tak ste mi z tej mali dať, nie toto pivo!“ povedal jeden z oficierov s opovržlivým
         posunkom, oddajúc prázdny pohár Pódimu.
   </p>
   <p>
    Druhí tiež s posmechom vyslovujú sa o pive, ale zato rozkázali i druhý raz po pohári, i
         tretí raz, a ešte boli smädní.
   </p>
   <p>
    Pódi s otcom a matkou zvŕta sa, skáče, šmiara sa na vyčaptaných nohách a škrabe i hlavu,
         že viac súdkov nekúpil. Ak i vojsko bude také smädné, ako sú oficieri, tak čím ich napojí?
         Akurát že mu ešte i vodu zo studne vytrúsia.
   </p>
   <p>
    Oficieri odcválali za peším vojskom, smädným tiež, ktorému však nebolo slobodno vystúpiť
         z radu. Kde-tu napojily ich ženičky mliekom a vodou.
   </p>
   <p>
    Pódi oddal utŕžené od oficierov peniaze matke a vyťahuje fajku z vačku obdratého kabáta,
         že si napchá dohánu do nej. Tvár prezradzuje mu spokojnosť, bradu pyšno dvíha ani za
         mládenectva. Zabudol o planej žene, je celkom zaujatý vojskom, ktoré mašíruje hore po ceste
         von z dediny na lúku pod horou. Za pechotou idú delostrelci a dedinčanom dobre oči nevylezú
         od dychtivého hľadenia.
   </p>
   <p>
    „Tam bude paľba!“ povie Pódi okolo neho shromaždivším sa chlapom, znalecky mihnúc očami
         k vzdialenej hore, kde sa vojsko poberalo.
   </p>
   <p>
    „Bože, tie delá a tie gule!“ zaupí mládenec Gažovie, ktorý darmo túžil byť vojakom.
         „Takých som ešte nevidel.“
   </p>
   <p>
    „Čo by si ty videl!“ osopí sa Jano Sitár, bubeník, s bubnom, zaveseným na pleci. Už po
         tretie bubnoval, aby na pole ani človek, ani statok dnes neopovážil sa vyjsť, žeby
         neobanoval, keď ho guľa začiahne. „Ale ja, ja som bol v Talianskej na vojne!“
   </p>
   <p>
    „Brat môj, čože vy staré časy spomínate?“ povie, žujúc fajku, Pódi. „Teraz je inak!… Čo
         chceš, lelkem Ilonka?“ obrátil sa, keď ho žena potrhla za rukáv odboku.
   </p>
   <p>
    „Daj mi z utŕžených peňazí dve tretiny,“ povie mu nemeckou rečou, tónom rozkazujúcim.
   </p>
   <p>
    Tvár jej horí, oči ako sršňovi bodajú. Veď ju ani jeden z tých oficierov nepozdravil,
         ani nespozoroval. Mizerná krčmička mizernej dediny… Komu by imponovala i jej krčmárka!
   </p>
   <p>
    Pódi sa zľakol, temer mu fajka vypadla z úst, temer mu slina zabehla. Omakal rýchlo
         všetky vrecká na sebe, čo mal.
   </p>
   <p>
    „Nemám. U mamiky sú, dal som ich jej, choď k nej!“ a ako pred búrkou kročí rýchlo vpred
         i vzďaľuje sa s chlapmi, že za vojskom sa dívať.
   </p>
   <p>
    „Tak?“ zahoria oči mladej Židovky. „Len mamika ti je všetko, a ja nič?… A ty čo to
         piješ?“ skríkne na Móricka, ktorý pil vodu zo šafľa, čo nechaly kone pyšných oficierov.
         „Veď ztade kone pily, ty somár!“
   </p>
   <p>
    Schytí chlapca, odhodiac ho od šafľa.
   </p>
   <p>
    „Kde kone pily, tam môže i somár,“ povie niekto za ňou.
   </p>
   <p>
    To stará Šára stojí tam vo vykasanej šedivej sukni. Pribehla sa podívať aspoň na chvíľku
         i ona na dedinu, oči popásť, uspokojiť. Líca sú jej červené od usilovnej práce, vlasy
         spotené na sluchách. Jednu ruku má poviazanú — krváca jej. Vo veľkej náhlosti zabila pohár
         i poranila si ju, keď ho plienkou utierala.
   </p>
   <p>
    „Tak je to, keď človek nemá nijakej pomoci v dome.“
   </p>
   <p>
    „A ktože by bol na dieťa pozor dal, aby ho kone nepošliapaly?“ osopí sa na ňu Ilona,
         hneď hotová do vojny. „Či mi držíte pestúnku? A keď ste vy tu pani, a nie ja, tak si robte!
         Či ste nevzali všetok zisk k sebe? My sme tu len na milosti… Či je nie na vás krčma,
         licencia zapísaná?“
   </p>
   <p>
    „No?… a na kohože má byť? Vari na teba? Nie sme takí blázni, aby sme všetko od seba
         dali!“
   </p>
   <p>
    „Ale moje veno je v obchode, teda je i moja. Aj ja som tu pani…“
   </p>
   <p>
    „Ty si pani čertovi… Tu ja som pani, a ja si nedám rozkazovať nikomu a hockomu.“
   </p>
   <p>
    „A ja zas počúvať hockoho nebudem! Dáku bosorku starú… Keď ste si syna ženili, mali ste
         mu vziať takú rašmač, ako ste vy, nie ženu, vychovanú v kaštieli…“
   </p>
   <p>
    „Keď si bola vychovaná v kaštieli, tak si nemala isť za môjho syna… Ty striga jedna!…“
   </p>
   <p>
    A dve ženy boly by sa azda i do vlasov chytily, keby to nebol zamedzil príchod vojaka a
         jeho krik:
   </p>
   <p>
    „Pivo, krčmárky!“
   </p>
   <p>
    Šára sa rezko zvrtla a ide do krčmy vyslúžiť prišlého.
   </p>
   <p>
    „Ej, ej, mal Pódi viac kúpiť toho nápoja,“ povedala, keď vyslúžila hosťa, Nemke, tam vo
         dvore sediacej. „Ako sa míňa!“
   </p>
   <p>
    „Mal nie jeden, ale dvadsať súdkov kúpiť, kôň! Teraz, keby mohol veľa zarobiť, nepoužije
         to,“ vysmeje sa zlostne Ilona, s hurtom-treskom idúc do domu.
   </p>
   <p>
    „A ešte je len ráno, čože dajú, keď bude po cvičbe?“ odsudzuje, fajčiac z fajky, i
         Nemka.
   </p>
   <p>
    „Vravím, že je kôň!“ povie zas Ilona zlostne a zacapí za sebou dvere do domu.
   </p>
   <p>
    „No, počujete, ako mu brýzga?“ vraví Šára a pera sa jej potriasa od premáhajúceho plaču.
   </p>
   <p>
    Ale nemá času na horekovanie, do krčmy chodia chlapi vždy a je len sama. Muž a syn šli
         sa dívať na cvičenie. Všetko je vyhrnuté z dediny, z fary tiež šli sa podívať, i pán učiteľ
         s obrúčkou na prste — žení sa práve.
   </p>
   <p>
    Pod horou, na dva kilometre diaľky od dediny, postavený je z papiera zámok, okolo neho
         šiance. Do toho strieľajú vojaci z pušiek. Jedni ostali niže dediny s kanónmi, tí ztade
         púšťajú ťažké gule do susedného chotára, zkade tiež musel sa pratať každý živý tvor, ak
         nechcel o život prísť.
   </p>
   <p>
    Popoludní vrátili sa vysilení, vyhriati a dopotení vojaci do dediny. Obsadli ju ako roj
         včiel a začali si obed variť i na troch miestach. Dvor krčmičky hmýril sa vojakmi, teraz už
         i oni mohli ísť ovlažiť si hrdlá pivom. Oficieri v blýskavých rovnošatách rozložili sa na
         skosenej lúke za kostolom. Vyvaľujú sa po pažiti, besedujú, alebo noviny čítajú, kým sa
         dovarí obed.
   </p>
   <p>
    Pódi vrátil sa tiež domov. Veselo obsluhuje vojakov, roznáša pivo, vymeriava, hasí smäd,
         až konečne nemá čo merať. Oškrabuje teda hlavu, mysliac a uvažujúc, koľko by bol zarobil,
         keby bol viac aspoň o päť súdkov kúpil — a vojaci, zlorečiac, keď nieto už piva, pijú vodu
         zo studne.
   </p>
   <p>
    „Ej, Bože! Veď som mal aspoň raz toľko doniesť, ako som doniesol,“ vraví Pódi, nemôžuc
         sa uspokojiť. „Pravdaže, i takto maly sa pretrhnúť kone Tehlárove — Repkovie gazda nechcel
         ísť so mnou — a kto by bol myslel, že sa ho toľko minie?“
   </p>
   <p>
    „A to mohli vedieť — vojsko i more vyľôcha,“ povie mu Nemka, vždy tam sediaca a
         kritizujúca všetkých, „a čo len Tehlárove mačky, tie sa ľahko pretrhnú…“
   </p>
   <p>
    „Dosť ma to mrzí. Koľko by bol zarobil! Ľa, maminkin vačok ako visí od utŕžených peňazí,
         ani čo by cent mali v ňom!“
   </p>
   <p>
    „Veď im mladá pani aj nadali do somárov, že nekúpili viac…“
   </p>
   <p>
    „Ilonka? A kdeže je ona?“ obzrie sa Pódi.
   </p>
   <p>
    Pred večerom zaznela trúba, až sa otriasalo povetrie nad dedinou. Obživení vojaci idú
         preč. Krásna hudba ich sprevádza. Všetky deti i dospelí ich vyprevádzajú z dediny, niektorí
         i na chotár. Pódi šiel na kraj dediny, otec šiel ďalej. Podíval sa ta za nimi jastrabím
         zrakom a o chvíľku vracia sa rýchlo na vyčaptaných pätách zpät. Zvedavý je, koľko môže byť
         v odvisnutom vačku mamikinom. Vie matka tak merať, že je z piatich litrov piva šesť… V dome
         nenašiel nikoho, len Nemka sedela na prahu a fajčila ako vždy.
   </p>
   <p>
    „Kde sú mamika?“
   </p>
   <p>
    „Šli za dieťaťom.“
   </p>
   <p>
    „A kde je dieťa?“
   </p>
   <p>
    „Ktože ho vie, či s matkou, či kde?“
   </p>
   <p>
    „A kde sú mladá pani?“
   </p>
   <p>
    „Hm, ušli! Ešte kým sa oni nevrátili, povedali mne, že viac tu nebudú — radšej ujdú
         svetom.“
   </p>
   <p>
    Pódi temer roztrhol rúcho svoje podľa dávneho zvyku biblických predkov svojich, počujúc
         tú zvesť. Hodil horiacu fajku do vrecka kabáta, len čo vrchnák pritisol na ňu, a onemel.
         Sadá na podstenu na skalu, hlavu složiac do dlaní. Oči zúfale oprie do zeme. I zdá sa mu,
         že sa celý svet bude rúcať okolo neho.
   </p>
   <p>
    „Nech sa nezarmucujú — ako odišli, tak i prídu nazpät,“ teší ho Nemka ľahostajným
         hlasom,
   </p>
   <p>
    „a ak neprídu, jesto žien ešte i okrem nich na svete… Nech mi dajú radšej trochu dohánu…
         Čert by žialil za takou ženou!“
   </p>
   <p>
    Pódi hodil jej svoj mešec s dohánom bez slova. Hlboký vzdych vydral sa mu z pŕs, tvár
         skrýva do dlaní. Svet sa stroskotal…
   </p>
   <p>
    Do dvora vstupovala rezkým krokom Šára.
   </p>
   <p>
    „Či by verili, ako banujú za ňou!“ upozorňuje ju Nemka hneď na Pódiho.
   </p>
   <p>
    Stará Šára zastala, rozčúlene dívajúc sa na syna. Nemyslela, že by ho to tak zronilo;
         nazdala sa, že bude ešte rád.
   </p>
   <p>
    „Nie je tu?“ spýtala sa Nemky.
   </p>
   <p>
    „Nie. Ženy, čo ju videly, vravely, že aj Móricko aj ona niesli po batôžku.“
   </p>
   <p>
    „Aj dieťa vzala, mamika?“ spytuje sa s úzkosťou Pódi.
   </p>
   <p>
    „Hm, aj dieťa… Vie ona, čo by ťa najväčšmi udrelo… Vie, že pre dieťa pôjdeš i na kraj
         sveta, čo by si pre ňu i nešiel.“
   </p>
   <p>
    „Aj dieťa!“ vzdychne Pódi.
   </p>
   <p>
    „Aj-vaj, i dieťa!“ zalomí rukami i starý, prišlý práve do dvora.
   </p>
   <p>
    Keby ona i bola odišla, čo po nej, ale potomok, budúci minister!
   </p>
   <p>
    Všetci cele upadli na mysli. Stará zabudla i na obťažný vaček. Posadajú onemelí v
         krčmičke spolu s fajčiacou Nemkou. Noc skláňa sa, tma je i v izbici, ale svetla nezapália.
         Smútia ako nad skazou Jeruzalema. Každý má svoj žiaľ osobitný. Šára vidí, že oni musia
         preč, nie aby bol Pódi od ženy odlúčený. Starý žiali za vnukom. Tuho fajčiac i v tme, Nemka
         nadáva Pódimu v duchu do bláznov… A tu v tej tichosti za dverami v pitvore zazneje hlas
         budúceho ministra Móricka:
   </p>
   <p>
    „Mama, ale ja ešte budem jesť, a len potom pôjdem spať!“
   </p>
   <p>
    Ako by anjelský hlas bol zaznel, všetci poskákali s miest.
   </p>
   <p>
    „Tu sú!“ skríkli naraz a rýchlo idú robiť svetlo, zapaľovať lampu, štrajchajú s chvatom
         zápalkami.
   </p>
   <p>
    Do izby prišla Ilona, v ruke s kufríkom, druhou viedla Móricka, ktorý mal batôžtek na
         chrbte. Pozrela horiacim okom po všetkých a vraví s vyhrážkou:
   </p>
   <p>
    „Nebola by sa vrátila, ale toto šteňa robilo rev za posteľou. Ale keby som bola dostala
         koč, nikdy by mňa viac nik nebol videl tu. Toto šteňa…“
   </p>
   <p>
    I strčí Móricka proti Pódimu, kufrík hodiac na zem.
   </p>
   <p>
    Pódi schytil dieťa do náručia.
   </p>
   <p>
    „Ilonka, nehnevaj sa už toľko,“ vraví on a ťahá i ju k sebe. „Dobre, že si sa vrátila…
         ja nemôžem žiť bez vás… Mamika, mamika, kde sú utŕžené peniaze? Prečítame ich a dáme
         Ilonke,“ obracia sa k matke rozčúlený a rozradostený.
   </p>
   <p>
    Stará vstane a vytrasie bez slova na stôl obsah vačku, pre ktorý si ona lámala i ruky i
         nohy celý deň.
   </p>
   <p>
    „My musíme preč,“ vravela potom mužovi, keď mladí, smierení, šli do panskej svetlice na
         odpočinok. „Vidíš, ako ju miluje? Jeho láska k nej je väčšia ako k nám!“ plakala Šára a
         ešte v ten večer písala druhému synovi, aby im tam pohľadal nejaké miestečko, čo by aspoň
         vyžili.
   </p>
   <p>
    A z druhej izby zaznieval hlas Ilonky, ako si syna ukladala:
   </p>
   <p>
    „Búvaj, életem, spi, apám… Čo už nezdochýnaš, veď si sa dosť prešiel, ty somár! Spi,
         spi, lebo ťa zavriem do konice!“
   </p>
   <p>
    „Vše életem, vše somár!“ šomre Nemka nahnevano, berúc fajku so sebou, že ide domov spať.
         „Dobrú noc!“
   </p>
   <p>
    *
   </p>
   <p>
    Šára sedí na podstene na lavičke stúlená a pozerá, čo sa robí po dedine. Hoci má i
         trpkosti svojej dosť, zaujíma sa predsa o každé najmenšie, čo sa deje medzi ľudom. Shovára
         sa s každým, čo prejde popri nej, alebo ide do krčmičky. O každého veciach vie a má ich na
         starosti. Radí, teší, poúča. Ale ju i ctia a milujú ako kňazovku… Pritom i sama sa požaluje
         a vypovie svoje žiale — veď rozmýšľa o nich vždy. Ako dala mešec peňazí za utŕžené pivo
         Ilone, nerobí a neobzrie sa už o nič. Nebude sa ona lámať, aby pani veľkomožná z kaštieľa
         shrabala osoh. Už teraz má len jednu žiadosť: odísť preč. Písala na všetkých známych, na
         všetky strany, či by sa kde nenašiel čo aký maličký „kšeftík“ a miestečko, kde by sa
         utiahli — ale nič. Vari musia sa dať na skupovanie handier, čím začali svoju životnú dráhu.
         Na posmech má ona za handrami chodiť, ona, ktorú pán okresný doktor, pán Balay, keď príde,
         vždy osloví: „Mamám, dajte mi to a to“; ktorá vydala tri dcéry s päťstozlatovým venom,
         ktorá má dvoch synov árendátorov krčiem, ktorej vnukovia budú „tremárs… tremárs poslanci“,
         ktorú ctia v dedine ako kňazovku. Ale nie je na strpenie Ilona. Teraz, keď musí robiť, keď
         je všetko na jej hlave, je ešte horšia. Už boly i dievky i syn Mikša vyrovnávať spor —
         neosoží nič. A teraz vidí sa jej, ako by i Pódi bol ochladol a sa k žene prichyľuje…
   </p>
   <p>
    Šára utrie si slzavé oči, ani nezbadajúc, že na podstenu vyšiel práve on, Pódi, na
         vyčaptaných nohách sa kyvkajúc, pre ktorého v tú chvíľu zalialy ju slzy.
   </p>
   <p>
    „Mamika, nech idú večerať.“
   </p>
   <p>
    „Nechcem, mein Sohn. Nejde mi do hrdla, čo ona navarí a ošomre,“ odvetí ona hneď tak.
   </p>
   <p>
    „Mamika, dnes nejedli!“
   </p>
   <p>
    „Ani nebudem, a čo umriem hladom,“ odpovie Šára.
   </p>
   <p>
    Na tvár vysadne jej vzdor. Okrúhle, bystré, ale vpadnuté oči hádže netrpezlive na cestu,
         či nejde starý Šalamon, ktorý už týždeň je preč. Keď neprišla nijaká zvesť, sobral sa sám
         hľadať nejaký útulok…
   </p>
   <p>
    „Mamika, Mutterleben, nech sa udobria, nech sa nepomstia — bez jedenia len nemôžu byť!“
   </p>
   <p>
    „Kým som ja viedla dom, bolo zle; teraz vedie ona, zas je zle. Už vidím, že kým my tu
         budeme, jej zle bude sa vidieť naveky…“ vraví Šára a rýchlo utrie oči, naliate bohate
         slzami. „Keby len prišiel otec!“ povie potom s prudkou túžbou, hoci, ako jej deti narástly,
         o muža sa málo starala.
   </p>
   <p>
    No teraz zas obracia sa k nemu, vidiac, že jej je on najlepšou oporou predsa. Deti majú
         bližších: mužov, ženy, deti…
   </p>
   <p>
    Pódi sadá k nej na lavičku. Do očú i jemu sa tisnú slzy, srdcom mu žiaľ prechodí. Bojí
         sa i pomsty božej, ak rodičov vypovie, ale Ilonky bojí sa ešte väčšmi.
   </p>
   <p>
    „Mamika, nech sa nehnevajú, nech ustúpia, nech sa nestarajú ani slovom do ničoho a vše
         nech i pomôžu v niečom — tak azda bude dobre!“
   </p>
   <p>
    „Nestarieť sa, ani slova nemať? Či som vám nie matka? Ja mám byť teda posluhou, slúžkou,
         či čo? Pódi, syn môj, radšej zdochnem ako pes, ale mne jedna nevesta nebude rozkazovať —
         nebude! Čo ju neskrotíš ty?“
   </p>
   <p>
    Pódi iba svesil hlavu. Krotiť ju? Či je to možné? Ani ľvica v najhustejšej hore je nie
         taká divá ako Ilona, keď sa nahnevá. Ako to môže od neho žiadať matka, keď vie, že keď len
         jedno slovo povie im na obranu, už ho zahriakne nádavkami, ešte i do tej jeho čaptavej nohy
         sa mu oddajúc… Vezme fajku z úst Pódi — nechutí ani tá. Zavzdychajúc, vstane a ide preč od
         matere.
   </p>
   <p>
    Z krčmičky ozývajú sa hlasy podnapitých ľudí; ide k nim.
   </p>
   <p>
    Šára obkrúca sa do starého ručníka. Večer sa skláňa, povetrie sa ochladilo, temnie
         dedina. Tma hustne, nevidno dobre už ani na cestu. Okienca na domoch po jednom sa zapaľujú,
         kde-tu hviezdička zablyští.
   </p>
   <p>
    Šára, osamote sediac, upiera do tmy oči. Čaká túžobne muža Šalamona, ako azda ani za
         mladi nie. Dlho sedela osamelá tam, až konečne zahrkotal na ceste koč a Šára počula,
         napínajúc sluch i zrak, že zakeroval s cesty ku krčmičke. Potom ozval sa hlas Šalamona i
         syna Mikšu. Šára skočila s lavičky, rýchle bežiac oproti nim:
   </p>
   <p>
    „Aj ty si prišiel, Mikša?“ skríkla, ako koč zastal vo dvore.
   </p>
   <p>
    „Idem po vás… Zato som prišiel…“
   </p>
   <p>
    „Mutterleben, už máme miesto!“ povie radostne Šalamon hlasom, trasúcim sa od pohnutia,
         objímajúc ženu.
   </p>
   <p>
    „Kde, kde?“ a Šára temer sa zájde od šťastia.
   </p>
   <p>
    „V soľnom sklade našiel som pre otca miesto!“ kričí Mikša i Pódimu, ktorý vyšiel na
         dvor, počujúc hrkot koča. „Bude tam dozerať, bude tam mať úrad, hivatal.“
   </p>
   <p>
    „Máme hivatal!“ raduje sa Šára, oživená celkom, z očú lejú sa jej slzy. „Úrad sme
         dostali,“ oznamuje i Nemke, ktorá prichodila do dvora na dohán, „v šóhivatale budeme mať
         miesto, v tom meste, kde je i Mikša…“
   </p>
   <p>
    To povedala i bachterovi, čo šiel na večer zvoniť, i každému, čo popred krčmu prešiel, a
         šla i do krčmy chlapom oznámiť tú radostnú zprávu. Ba keby nebola noc, šla by i na faru i
         do školy so svojou radostnou novinou.
   </p>
   <p>
    „Ej, tak nás nechajú?“ pokrúcajú hlavami opití chlapi v krčme. „Ako od nich odvykneme?“
   </p>
   <p>
    „Škoda… ale pán Pódi tu ostanú?“ spýtal sa Paľo Kocka dôverne, vo vysokých čižmách
         stojac.
   </p>
   <p>
    A Ilona, ktorá počúvala to s blčiacimi očami, pozerá po izbe ako po svojom kráľovstve,
         majúc hlavu vypätú. Konečne je teda pani neobmedzená vo svojom dome!…
   </p>
   <p>
    Ale Pódi vyšiel za dom, ľahol si do trávy a plakal.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e1021">
       </a>
       3. Pódi pri cieli
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Chodí Pódi so sklonenou hlavou po dvore novovymurovanej krčmičky. Tvár mu je schudnutá,
         klobúk zatiahnutý do čela. Oko mu nehorí ohňom ako za mládenectva, tvár je osmahlá a ešte
         vždy mrak na nej.
   </p>
   <p>
    Žena, žena mu hryzie srdce. Lelkem Ilona, Ilona életem mučí ho vždy ešte. Hoc všetko sa
         jej splnilo, ako chcela, ešte je predsa zle. Rodičov jeho vypudila z domu — krčmu vystavila
         dedina novú — na streche skveje sa pyšno jeho meno: Reinherd Leopold. Majú dve izby s
         veľkými oblokmi, krčmu osobite, komoru, pivnicu a všetko, čo je potrebné k domácnosti.
         Kšeft tiež nejde najhoršie. Sedliaci pijú jeho slabé pálené pilne. Minulé leto bola zas
         cvičba vojska. Prišli smädní oficieri s vyschnutými hrdlami a vojaci s takými tiež ako ich
         predstavení. Utŕžil vtedy Pódi pekný groš, ale čože je to pre Ilonu? Ona chce bohatstvo,
         nádheru. Krásny koč a krásne kone, kočiša v livreji, ako má v susednej veľkej dedine slávna
         Židovka Sternka. A keď tú vidí v hrdom koči rozvalenú sedieť, ani okom nemihnúc na ich
         krčmu, s náušnicami s veľkými briliantmi, lesknúcimi sa ako hviezdy, do nej ako by celé
         peklo vstúpilo, taká zlostná ostane. Ústa jej sypú nádavky, až mráz ide chrbtom. Kričí naň,
         že mal ísť žobrať, nie sa ženiť, i tak je krivý…
   </p>
   <p>
    A Pódi už by si zúfal a už by azda i vykonal u Židov ten nezvyčajný skutok — zabil by
         sa, aj tak sa už neraz priberal k tomu, keby nebolo detí. No Pódi má už dvoch potomkov, už
         dvaja budúci ministri rastú v jeho dome.
   </p>
   <p>
    Už by zúfal Pódi, ak by okrem detí ešte jednu nádeju nemal, ktorá, ak sa vyplní, zmení
         jeho život v okamihu na raj, ako čarovným prútikom dotknutý. Totiž kúpil Pódi žreb pred pol
         rokom od brata Mikšu. Ten nakúpil ich viac a nevládal potom cenu zaplatiť. Na ten myslí a
         tomu sa úfa Pódi. Za ten sa modlí každý deň, obtočiac sa i remencami, hoc je moderným
         Židom. Päťdesiattisíc ak vyhrá, tak vyplní všetky túžby ženine — hoc ho skoro vyhnala z
         domu, a azda potom už bude dobre… Minulý týždeň bolo prvé žrebovanie a Pódi nemá odvtedy
         miesta, strpenia. Vždy je tu von vo dvore, vyčkáva poštu, že donesie list o vyhratom žrebe.
         Každý deň ho čaká, a každý deň nadarmo. Ale dnes musí prísť zvesť tá dobrá, je presvedčený
         Pódi. Snívalo sa mu v noci, že sa v jeho záhrade pásly tučné kravy. Sen o tučných kravách
         doniesol šťastie i voľakedajšiemu Jozefovi v Egypte, iste donesie aj jemu… A preto chodí
         dnes po dvore Pódi od rána. Vyťahuje hodinky čochvíľa z vačku a zrak jastrabích očú upiera
         sa na cestu odhora, zkade má pošta prísť.
   </p>
   <p>
    Na podstene sedí Nemka, fajčiac z fajky. Žije ešte vždy, hoci dedina, ktorá ju chová, by
         ju už i ta uložila do hrobu na pokoj. Chodí o palici, krivkajúc, od staroby zohnutá. No do
         krčmičky príde každý deň, hoc nie jej je už taká milá, ako kým Šára a Šalamon boli v nej.
   </p>
   <p>
    Pri nohách sa jej v piesku hrá sedemročný Móricko a dvaročný Árpádko. Traja chlapi na
         dvore sedia na brvnách a pijú tu von, kým ešte trochu rozumu majú — deň je teplý, príjemný
         — potom stiahnu sa dnu, ako do brloha, aby ich ľudia nevideli.
   </p>
   <p>
    Povetrím počuť zahučanie koča. Pódi ponáhľa sa zo dvora von a zastane si na novom moste,
         čo postavili pri novej krčme občania, aby zdobil dedinu, i že bol potrebný nad potokom.
   </p>
   <p>
    Hukot sa blíži, ide pošta na dvoch kolesách, ale skôr, kým by došla k Pódimu, predbehne
         ju hrdý koč bohatého Sterna. Krásne kone ligocú sa, ozdobené drahým postrojom, hlavami
         pyšne mecú, hrivy im vejú vo vetre — letia ako vtáky ku mostu. Kočiš v lesknúcej sa
         livreji, v klobúku, z ktorého dva konce čiernej stužky poletujú povetrím, drží opraty po
         pansky oboma rukami, biča sa ani nedotknúc.
   </p>
   <p>
    V koči sedí pyšná Židovka Sternka v hodvábe a v zlate. V ušiach jasajú sa jej brilianty,
         veľké ako hviezdy. Hlavu má zdvihnutú, nehľadí ani napravo, ani naľavo, pozdravov ľudí
         nezbadajúc…
   </p>
   <p>
    Pódi strhol čiapku, ako koč preletel popri ňom, ale hneď aj hodil okom nabok, či nehľadí
         oknom Ilona, a vidiac ju i vediac, čo bude nasledovať, ponáhľa sa na vyčaptaných pätách
         preč.
   </p>
   <p>
    Z izby na dvor vyšla Ilona. Oči jej horia, i líca. Zazrela bohatstvo Sternkino a už je
         peklo v nej so všetkými diablami. Pozrela blčiacim zrakom dookola, hľadajúc muža, na Nemku
         a dve deti, hrajúce sa jej pri nohách. Z otvorených dverí krčmy zaznievaly hlasy ta
         utiahnuvších sa chlapov.
   </p>
   <p>
    „Kde ti je šlabikár?“ skríkla Ilona na Móricka, ktorý je miláčik Pódiho.
   </p>
   <p>
    Je leto, školy sú zavreté, ale ona len hľadá zádrapku, aby ho mala začo dobiť.
   </p>
   <p>
    Móricko neodpovie, pohrúžený s bratom do hry.
   </p>
   <p>
    „A kde ti je otec?“ spytuje sa Ilona vztekle.
   </p>
   <p>
    Móricko zas neodpovie, pohrúžený. Miesto neho vrkne Nemka:
   </p>
   <p>
    „Šli do dediny.“
   </p>
   <p>
    „Do dediny… a kde?“
   </p>
   <p>
    „Možno do školy, ku kamarátom.“
   </p>
   <p>
    „Do školy!“ v Ilone všetci čerti sa vzbúrili. Vie, že Pódi chodí do školy odhovárať
         učiteľa, ktorý sa žení, aby to nerobil. Počula, že i v nedeľu buchol Pódi päsťou do stola u
         neho, so zlorečou, aby každú ženu, kde len jesto jedno steblo z nej, vzal čert, a že učiteľ
         odpovedal: „No len pomalšie, Pódi, tvoju môže, ale…“ a za to je učiteľ v neláske u nej.
   </p>
   <p>
    Pribehla k dieťaťu, dajúc mu pohlavok, a kričí:
   </p>
   <p>
    „Iď si pre apu, šteňa!“
   </p>
   <p>
    „Ale čože to robia?“ osopí sa Nemka, ako sa chlapec prevrátil s výkrikom, i zdvihne
         palicu, ktorou sa podopierala, pohroziac sa jej. „Zaslúžili by, žeby im touto palicou
         prišil… čo bantujú to dieťa?“
   </p>
   <p>
    Ilona neodpovie. Hoci vedela sa s druhými sekať na smrť, od Nemky, kto zná prečo,
         prijala káranie. K tomu zazrela Pódiho, ktorý šiel z pivnice s fľašou piva, že obdarí
         poštára, ak mu dobrú zvesť donesie. Pódi, vidiac plakať Móricka a tušiac príčinu toho,
         povie žene vyčítavo:
   </p>
   <p>
    „Ilonka életem, čo robíš, čo sa vŕšiš na nevinnom dieťati, čo ti spravilo?“
   </p>
   <p>
    „Na tom sa vŕšim, koho dopadnem… Videl si tú ekvipáž Sternovu?“ a jej zlosť, vidiac ho
         čaptavého, špinavého, rozrandaveného, vzkypela ešte väčšmi.
   </p>
   <p>
    „Nuž… a čo mňa do toho?“ povie on, ako by nerozumel ženu, i capká na všakovak
         vykrivených pätách ku krčme.
   </p>
   <p>
    „Kedy ja budem mať takú?“ kričí ona vztekle.
   </p>
   <p>
    „Aspoň sa mierni pred ľudom,“ na to on, vidiac, že chlapi z krčmy vystrkujú hlavy a
         počúvajú.
   </p>
   <p>
    „Čo mňa do toho, či mňa počujú tvoji ožrani!“ i dupne nohou. „Kedy sa ja budem voziť na
         takom koči, kedy budem mať toľko zlata, také diamanty?“
   </p>
   <p>
    „Nekrič! Z ožranov budú diamanty!“ vraví Pódi v nemeckej reči, vždy sa mierniac, hoci vo
         vnútri i jemu zlosť lomcovala, najviac pre krivdu Móricka. Ale Ilona najradšej by si vlasy
         trhala, čím viac ju on tíši. A najradšej by sa zaborila do hustých vlasov jeho oboma rukami
         a miksovala jeho hlavou zboka nabok, kým by sa mu nerozsypala. Aspoň kričí:
   </p>
   <p>
    „Ty sedliak, nikdy si ma nebol hoden. Horší si ako tí tam, čo slopú. Ty žobrák, ty
         trhan…“ a nádavkam nebolo konca.
   </p>
   <p>
    A tu stalo sa, čo nik nečakal, nad čím i Nemka vyvalila oči a temer skamenela od divu.
         Pódi totiž priskočil na čaptavých nohách k Ilone, odhodiac fľašu piva, a postrčil ju silou
         do dverí bytu, že sa rozletely, a schytiac ju so zeme, ako spadla, šmaril ju do izby,
         zavrúc za ňou dvere. Udýchaný potom vracia sa nazpät na dvor a sadá na podstenu, neďaleko
         Nemky, dajúc hlavu do dlaní.
   </p>
   <p>
    „Ale oni majú silu!“ povie Nemka, keď sa spamätala od divu. „Ako ju zdvihli a šmarili…
         No ale nie div, že raz už aj v nich vzkypí zlosť,“ pokyvuje hlavou s uspokojením. „Veď už
         ľudia zastávali na ceste na ten krik… Nechže mi dajú trochu dohánu… Budú azda lepšia, azda
         skrotnú, keď vidia, že aj v nich jesto sila… Počujú, aký plač robia v tej izbe — ľúto im
         je!… Deti, nebojte sa,“ riekla deťom, keď tie naľakané k nej sa pritúlily. „Choďte si k
         otcovi.“
   </p>
   <p>
    Deti nešly k otcovi a Pódi tiež sa o ne neobzrel. Rozličné city v ňom lomcujú. I hnev i
         bôľ, i ľútosť i hanba. Nepočuje, že ho volajú jeho hostia — ožrani, z ktorých budú diamanty
         — o nový liter páleného, a nevidí ani, že do dvora prišiel poštár a otŕča proti nemu list.
   </p>
   <p>
    „Čože im je? Nechcú písmo?“ diví sa Paľo poštár širokého chrbta. „Čo sa tu robí?“
         obracia sa, začujúc plač zaznievať z domu.
   </p>
   <p>
    „Čo by bolo? Nič. Mladej panej je žiaľ,“ hodí plecom Nemka. No ide do izby k plačúcej,
         krivkajúc a podopierajúc sa na palicu, tešiť a tíšiť ju.
   </p>
   <p>
    Pódi konečne zbadá, čo sa deje okolo neho a berie list. Po písme vidí, že je od brata.
         Azda mu oznamuje, že vyhral? Ale čo by on vyhral? Jeho všade sprevádza len nezdar. Aj sa
         bojí otvoriť list, že ho zas úder zastihne… radšej ho ani neotvorí. Položí list vedľa seba
         na podstenu a podoprie si hlavu zas, ani nezaďakujúc na pozdrav odchodiaceho poštára, len
         sa spýta vracajúcej sa z domu Nemky:
   </p>
   <p>
    „Čo robí pani?“
   </p>
   <p>
    „Pakujú si veci, že odídu,“ rečie tá s opovržením.
   </p>
   <p>
    Pódi hodí rukou — už nedbá ani o to. Pôjde si po rodičov, i tak len živoria v soľnom
         sklade na malom kšeftíku. Dovedie ich, a ona nech ide… nech ide!
   </p>
   <p>
    Naložil Nemke, dajúc jej celý svoj mešec dohánu, aby vzala deti a odišla s nimi niekam,
         aby ich žena nemohla pobrať so sebou. Nemka odkrivkala s Mórickom a Arpádkom, pilno
         fajčiac, rada dohánu, a on čiahol za listom. Keď ho žena zanechá, ten úder, ak nevyhral
         jeho žreb, ľahšie znesie.
   </p>
   <p>
    S úplnou odovzdanosťou otvára a číta list. Ale čím ďalej číta, tým väčšmi sa mu mení
         tvár. Líca mu sčervenajú, oči zahoria, ruky trasú sa od rozčúlenia. Skočí zmätený a uteká
         do domu.
   </p>
   <p>
    „Ilonkám, Ilonkám!“ kričí a chce rýchlo otvoriť dvere na izbe, kde hodil pred chvíľou
         ženu. „Počuješ, počuješ?“ No dvere sú zamknuté. V tej chvíli, ako jeho kroky zaznely v
         pitvore, zaškripela zámka.
   </p>
   <p>
    „Ilonkám, életem, otvor!“ volá Pódi. „Radostnú zvesť ti nesiem!“ Ale v izbe tichosť, ako
         by tam živého tvora nebolo.
   </p>
   <p>
    „Vytiahli náš žreb, vyhrali sme… prvú výhru sme vyhrali. Ilonkám, lelkem,
         päťdesiattisíc.“
   </p>
   <p>
    Len tichosť. Pódiho od strachu zaleje pot. Azda umrela tam Ilonka, zničila sa v
         rozhorčenosti a žiali, ako on sa chcel už neraz pre ňu? Zdvihol päste, že zabúcha celou
         silou, ale vtom sa dvere otvorily. Pred ním stála Ilona, odetá na cestu. V izbe kufry,
         škatule, uviazaný batoh s perinami.
   </p>
   <p>
    „Ilonkám, prvá výhra je naša. Tu je list… milá, drahá…“ plače Pódi od radosti i prosbou.
   </p>
   <p>
    „Ukáž!“ povie ona panovito, a prečítajúc list skladá kepeň i klobúk so seba…
   </p>
   <p>
    *
   </p>
   <p>
    „Bože, ale je len za pána ten náš Pódi!“ krúti hlavou v jeden predvečer Paľo Kocka, na
         vysokých čižmách stojac pred svojím domom, ako prebehol hrdý koč popred neho po ceste s
         Pódim a Ilonou.
   </p>
   <p>
    „Nech ma čert vezme, ani Stern je už nie taký,“ povie sused pyšnej reči, vyšly na huk
         koča pred svoje vráta tiež. „A tie kone ako hrdo hlavu nesú.“
   </p>
   <p>
    „A tie štverne ako sa na nich ligocú,“ povie sluha pyšného, mládenec Ondrík. „Bačik
         Paľo, kúpte aj vy našim koňom také!“
   </p>
   <p>
    „Ako mecú hlavami… hm… to sú panské kone, braček, nie ako naše,“ povie Kocka.
   </p>
   <p>
    „A to všetko z nás! Nech ma čert vezme, len z nás!“ zas Ripeľ pyšnej reči.
   </p>
   <p>
    „Nuž a z koho?!“ ozve sa druhý sused, Ondro Šramka, čo rád mlieče sbieral, idúc hore
         cestou na salaš. „Len z nás!“
   </p>
   <p>
    „Ale nevravte, nevravte, veď vyhral na žreb!“ zastarie sa ten, čo vždy hlavou metal, aby
         si dlhé vlasy s očú odšmaril, pristúpiac k chlapom odkiaľsi. „V našej dedine ešte žiaden
         Žid nezbohatol.“
   </p>
   <p>
    „To, u nás ani Cigán neobstojí, nie žeby Žid zbohatol,“ vravia chlapi už inej mienky.
         „Ani rechtor pri nás nevydrží zaveľa, ani Pódi nebude tu… uvidíte!“
   </p>
   <p>
    „Keď nadral z nás, tak môže ísť,“ protiví sa ešte predsa Ondro Šramka.
   </p>
   <p>
    A koč letí ďalej s Pódim, elegantne oblečeným. Fajný klobúk mu je na očiach stiahnutý,
         zpod neho iskria mu pyšno jastrabie oči, pri boku žena, lelkem Ilona. Pri vyšnurovanom
         kočišovi, od hlavy ktorého vejú dva konce čiernej stuhy, sedí pestúnka s mašľami na hlave,
         deti, oblečené v zamate, sedia naproti v koči. A Ilona lelkem, odetá v hodvábe, na hlave v
         nádhernom klobúku, v ušiach s briliantmi ako bôby veľkými, sedí hrdo, hlavu zdvihnutú
         majúc, a nedíva sa ani napravo, ani naľavo, ľuďom na pozdrav nezaďakuje.
   </p>
  </div>
 </body>
</html>
