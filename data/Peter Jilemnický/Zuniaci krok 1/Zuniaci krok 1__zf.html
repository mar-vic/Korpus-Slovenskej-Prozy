<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e139">
       </a>
       Úvod
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Tam, kde more s južnej strany bije vždy na poplach, stojí vysoký, holý Špičiak. Prenikol
         mračná a štrbavým hrebeňom rozčesáva bielu vlnu hmiel, ktorá postupuje v odpoludňajších
         hodinách od mora ku pevnine ako plynový útok.
   </p>
   <p>
    V kotline jagajú sa okná Pavlovky, potokom dolu sa rozbehla Varvarovka, bokom k nej sa
         pritúlila maličká osada na výspe, Odrezok, a za vrchami, tam, kde dubové háje a tabakové
         polia bránia sa závanu slaných morských vetrov, v slnku a bázni božej nažíva arménska
         dedina Sukko. Ztadiaľ, zo zelených, hlbokých vĺn vychádza slnce, a s večerom sošmykne sa v
         tú stranu, kde vo vinohradoch Su-Psechu spia omámení psi a ukonaní Gréci. A keď sa dotkne
         miest, ktoré dávajú tušiť hranice mora a oblohy na obzore, vystieľa zlatú cestu po vode
         priamo k Anape, kde na bazare arménski šustri zatvárajú svoje búdky so sandálami, v
         kúpeľných záhradách zaznievajú prvé zvuky hudby a úradníci v sovietskych budovách zamykajú
         svoje zaprášené regále.
   </p>
   <p>
    A tento chotár piatich dedín, od Su-Psecha k Sukko, je spravovaný su-psech-varvarovským
         sovietom. Sedia v ňom: Rusi, Ukrajinci, Slováci a Česi, Gréci a Arménci. Bradatí,
         zarastení, bodrí, čierni od slnca a mastného potu. Sedliacky soviet bez dlhých rečí, s
         ťažkými rukami, ktoré v tomto úseku založily sochor a vyvracajú starý, vykotlaný strom.
   </p>
   <p>
    Valia sa vlny času.
   </p>
   <p>
    Valia sa vlny historie.
   </p>
   <p>
    Dávno už odznely výstrely ruských vojsk, ktoré v minulom storočí v mene cára pohnojily
         tieto zeme krvou Čerkesov, Čečencov a Kurdov, aby želiari a bíreši zo švarcen bergských,
         lichtenšteinských a pálffyovských majerov mohli tu zapiť svoj biely chlieb červeným vínom.
   </p>
   <p>
    Valia sa vlny času.
   </p>
   <p>
    Valia sa vlny historie.
   </p>
   <p>
    A tam, kde Špičiak vysokým brehom o zlomkrky vrhá sa do zelenkavých vĺn mora, dnes hrdza
         žerie rozbitý čln, na ktorom rudí partyzáni darmo chceli uniknúť v tom veľkom roku tohto
         storočia zpod paľby bielych.
   </p>
   <p>
    Je dobojovaný boj. Je hotovou historiou.
   </p>
   <p>
    Dnes z buchotu kladív a škripotu radlíc sa stvára nový prúd času, ten zuní prácou, vonia
         chlebom a napuchá silou.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e171">
       </a>
       I
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Poštu do Anapy privážajú s jednej strany parníky, s druhej zas autobusy z Tonnelnej.
         Vezú ju nekonečnými, nebezpečnými serpentinami cez niekoľko kozáckych staníc, prekonávajúc
         tridsaťpäť kilometrovú vzdialenosť.
   </p>
   <p>
    Archip Fjodorovič Procenko bol kandidátom strany a preto mu sverili poštársku kabelu, v
         ktorej roznášal listy a noviny a kolportoval knižky po všetkých piatich dedinách
         su-psech-varvarovského sovietu. Zatiaľ, kým Fjodorovič prijímal v anapskom úrade poštu,
         jeho žena na bazare predávala sviežu cibuľovú vňať a kyslý šťavel. Nazad išli spoločne,
         avšak hneď pri prvom su-psechskom dome, do ktorého mal Procenko zaniesť poštu, sa vždy
         rozlúčili. Od tej chvíle až do večera preplietal sa medzi vinohradmi, vysedával pred
         blankytnými domčekmi sadovníkov, roznášal poštu, svlažoval vínom vyschnuté hrdlo a zajedal
         chlebom, paradajkami a sviežimi uhorkami. Domov prichádzal až večer, a na druhý deň
         doručoval poštu do ostatných dedín.
   </p>
   <p>
    Jedného júnového dňa pred obedom vybral sa Archip Fjodorovič k Pavlovke. Zastavil sa na
         hradskej a vyčkával. Po ceste vracali sa z Anapy čierni, nosatí Arménci, s úbohými
         koníčkami, potkýňajúcimi sa na každom kameni, a lenivo snímali kučeravé baranice na
         pozdrav. Potom ešte išiel voz naplnený tovarom; to gazda Stuchlík viezol varvarovskému
         konzumu solené ryby, plátno a soľ. Archip Fjodorovič rozdelil poštu: Arméncom pre Sukko,
         Stuchlíkovi dal poštu pre Varvarovcov — a teraz mal na starosti už len Pavlovku, lebo
         Odrezok je odrezaný od sveta a zabudol naň i Pánboh sám.
   </p>
   <p>
    Pavlovka bola zaliata horúcim slnkom, zdalo sa, ani čoby práve preto boly jej strechy
         takej jasnej, čerešňovej farby, slnce stekalo so striech na podstení a s obidvoch svahov k
         potoku, ktorý strmo pretínal dedinu a zastal v behu až hen pri ošarpanej pastúške, aby sa
         pod vrbinami rozlial v smradľavý močiar.
   </p>
   <p>
    Pri prvom dome oproti cmitera šialene zrevala ceckatá suka. Archip Fjodorovič sa na ňu
         zahnal kameňom, čo iba zvýšilo jej útočnosť a ešte viac podlomilo jej hlas. Zagágaly husi,
         zakričaly deti a pod vŕbami na zelenej pažiti vyvalilo sa žriebä žlté ani med. A Archip
         Fjodorovič sa zastavil, rukávom sotrel s čela pot a myslí si:
   </p>
   <p>
    — Ej, ale by som sa aj ja…!
   </p>
   <p>
    Zrazu uskočil na bok. Za ním zacvakotaly kopytá koňa a ktosi volal:
   </p>
   <p>
    — Vítajte do dediny, Fjodorovič! A mne žiadna frajerka nenapísala?
   </p>
   <p>
    Bol to Repka Matúš, bez čiapky a bosý, horel priamo ohňom, a sivý kôň potriasal plecami
         a chvostom marne roztínal vzduch.
   </p>
   <p>
    — Čoho by ste ešte nechceli — hundre s úsmevom Fjodorovič. — A vaša žena potom čo? Veď
         by mi kožuch vyprášila!
   </p>
   <p>
    Zem pod nohami i všetka dookola je teplá ako medový koláč. Muchy poletujú, kôň nohami na
         mieste preberá a Matúš hovorí:
   </p>
   <p>
    — Z Varvarovky idem — od kováča. O daňových komisiach treba hovoriť, bo zbožia
         dozrievajú. A chlapi u kováča len sa zasmiali, keď som im spomínal. Nesmejte sa, hovorím
         im, a to sa vám do komisií kulaci nahrnú. Sami sebe poľahobu zaondia, a my budeme pod
         daňami stonať.
   </p>
   <p>
    — Tak. Treba už rozmýšľať o tom, koho do komisií vyvoliť, — hovorí poštár. — Takým
         Trembošovcom, Zlatníkom, Petráňovcom pri voľbách treba päty vyraziť. Zajdite do sovietu,
         tam vám už poradia.
   </p>
   <p>
    Slnce vždy viac pieklo do bielej cesty. Obaja sa pohli do dediny. Pred biednou,
         ošarpanou školou, s ktorou súsedil Matúš Repka, mrvily sa deti v chudobnej tieni agátov.
         Tam sa zastavili.
   </p>
   <p>
    — A kdeže vy máte zamierené? — pýta sa Matúš.
   </p>
   <p>
    — Len tuto do školy, novinky rozdám deťom, a brošúry, čo majú predplatené, a potom už
         len hen ku starému Trembošovi, šľak by ho trafil. Akýsi list mu došiel, z Charkova sa mi
         vidí…
   </p>
   <p>
    — Z Charkova… No, majte sa dobre, do videnia! — a Matúš sa vynáša s koňom na breh
         povedľa školy, kde sa svietia nalíčené múry jeho dosiaľ nedostavaného domu.
   </p>
   <p>
    Poštárovo „do videnia“, ktoré opätoval, zaniklo už v radostnom kriku školákov, ktorí ho
         obkolesili v tesnom kruhu.
   </p>
   <p>
    — Zdravstvujte, Archip Fjodorovič! — volajú, a poštár odpovedá otcovsky:
   </p>
   <p>
    — Zdravstvujte, deti. Novinky prišly, a tie knižočky vám nesiem tiež. Ktože z vás si po
         dvoch kopeječkách priniesol?
   </p>
   <p>
    Dievčatká i chlapci skladajú svoje kopejky a Archip Fjodorovič si sadá na podstení tam,
         kde agát hodil tieň, otvára koženú kapsu, novinky vyberá, detské knižočky na čítanie
         rozdáva a pýta sa:
   </p>
   <p>
    — A Michajl Petrovič kde je?
   </p>
   <p>
    — V záhrade ešte s chlapcami pracuje. Zavolať ho?
   </p>
   <p>
    — Nie, netreba… Hovorí to poštár iba tak, akoby v snách, nevie skutočne, či by bolo
         treba s učiteľom prehovoriť. Zatiaľ však jedno z dievčat pobehlo za školu, ruky priložilo k
         ústam a rozťalo žeravý vzduch:
   </p>
   <p>
    — Haló… Michajl Petrovič… nech sa páči k nám!
   </p>
   <p>
    — Nie, netreba volať! — vyskočil Archip Fjodorovič — netreba! Potom však máchnul rukou,
         akosi bezmocne, bez záujmu, a posadil sa znovu tam, kde prv. Aj deti posadaly popri ňom,
         niektoré z knižiek čítajú, iné z novín šlabikujú, hlávkami potriasajú a napomáhajú si.
   </p>
   <p>
    — Dobre je to veru — myslí si poštár. — Deti neruské, rozumy sa im ešte len otvárajú a
         už v dvoch rečiach sa vyprávajú, čítajú i píšu. Molodci, títo Česi a Slováci, veru!
   </p>
   <p>
    Zo záhrady pribehol Michajl Petrovič, košeľa až na zarastené prsia rozopätá, plátené
         nohavice a bosé nohy, na čele jagá sa pot. Poštárovi ruku potriasa, po pleci radostne
         potľapkáva a hovorí:
   </p>
   <p>
    — Zajdite dnu, Fjodorovič, troška sa osviežite. Veď ale už dnes pripeká naozaj
         nemilosrdne!
   </p>
   <p>
    — Nie, nie, prepáčte, Michajl Petrovič, dnes nezajdem. Domov mi treba ísť, vo vinohrade
         budem vinič podväzovať.
   </p>
   <p>
    — Ľa-ľa, Michajl Petrovič, knižky sme dostali. Také pekné!
   </p>
   <p>
    Deti poskakujú okolo učiteľa. Rady ho majú. Michajl Petrovič Sládek je Čech, zo starých
         kolonistov. Narodil sa na Volyni, doma pracoval pri gazdovstve a až len po revolúcii sa
         stal učiteľom. Tu medzi kavkazskými rodákmi žije druhý rok.
   </p>
   <p>
    — Veru pekné… prisviedča deťom. Potom sa obracia ku poštárovi a pýta sa:
   </p>
   <p>
    — S Repkom ste hovorili?
   </p>
   <p>
    — Hovoril.
   </p>
   <p>
    — Voľačo mi spomínal… akúsi knižku by chcel… zabudol som.
   </p>
   <p>
    — Hej, predvčerom mi hovoril. O daňovom zákone si chce prečítať. Potrebná knižka. Ale mi
         sedliaci všetky odkúpili. Nabudúce mu donesiem.
   </p>
   <p>
    Podali si ruky a rozišli sa.
   </p>
   <p>
    So zvonice, čo stála neďaleko bielej kaplnky bez veže, rozbehol sa po dedine zvon.
         Udychčaný chudáčik nemal sily, aby zastavil prácu a pozval ľudí k modlitbe. Lebo život
         prežehnal dedinu za posledné roky už niekoľkokrát inakším krížom, a tento zvuk zvona sa
         opakoval každodenne tak, ako sa v zatuchlých dobách opakujú staré historie bez toho, že by
         sa im prisudzoval zvláštny význam.
   </p>
   <p>
    Zo všetkých dvorových vrát vybehly statné kone k napájadlu. Zem odletovala pod ich
         kopytami, žrebci erdžali na celú dedinu, až sa hen slnce otriasalo, jeho lúče sa zvlnily v
         horúcom vzduchu a vlnilo, točilo sa a jasalo všetko, zvon zanikal a všetko navrelo teplým,
         bujným životom z práce a lásky.
   </p>
   <p>
    Mladí chlapci, veselo pokrikujúc, kráčali s vedrami ku studni.
   </p>
   <p>
    *
   </p>
   <p>
    Udrelo do starého Tremboša ani hrom z čista-jasna. List ležal na stole ani zdrap
         špinavého snehu, ruky bezmocne ovisly a on celý, tak ako bol, sosunul sa ťažko na lavicu.
   </p>
   <p>
    — Martin sa vracia domov… splynulo s jeho modrých, starých pier bezhlasno, tak ako zvuk
         lanských víchric a dávno usmierenej búrky.
   </p>
   <p>
    — Čo hovoríš… o Martinovi? — precedila cez riedke zuby stará Trembošová. Lebo takéto
         slová treba najmenej dva razy opakovať, aby vnikly do vedomia.
   </p>
   <p>
    — Domov sa vracia…! — zreval hnevivo. Tu… prečítaj si, čo píše.
   </p>
   <p>
    Aj by si prečítala, aj by si okuliare na nos posadila, no nemôže. Tak sa jej akosi srdce
         sovrelo, zachvieva sa bojazlivo, bo tu ide o jej jediného synka a ona sa ničomu nerozumie.
         Všetky rozumy sa v tých posledných rokoch kdesi potratily, ľudia sa celkom zmenili, len tí
         starí zostali takými ako kedysi. A preto stará Trembošová upiera svoje zraky na Martinov
         list, pozerá, ale nič nevidí.
   </p>
   <p>
    — Peniaze, prosím vás, pošlite, — hovorí strmo Tremboš, — do charkovskej väznice.
         Zadržali mladého pána, bo prešiel hranice bez dokumentov. A teraz nemá na cestu. A čo —
         rozkríkol sa divo — čo ty na to povieš?
   </p>
   <p>
    Trembošová zažmurkala neistými očami, zasmrkala, zaplakala kratúčko ako dieťa v kolíske
         a hovorí:
   </p>
   <p>
    — Nerozumiem sa tomu, na môj’ dušu, nerozumiem. Poslať však treba Martinovi na cestu
         výkupné… ači… No veď je to náš Martin!
   </p>
   <p>
    Ťažký mrak doľahol na Trembošov bohatý dom, leží ako obrovská ťarcha a neodchádza.
   </p>
   <p>
    Ďaleko je dvadsiaty rok. Dohrmely delá po bielych cestách, posadal zlatý prach na
         vyprahlých vŕškoch Rajevskej, vstala zdlávená tráva na lúkach Vladimírovky, vzkriesily sa
         vinohrady Chlebovky a Abrau-Ďurso a vtáci i psi dávno ohrýzli zdochliny koní bielej armády,
         ktorá sa navalila v šialenom úteku na Novorossijsk. Doznely sirény parníkov, na ktorých sa
         chúlili rozbití denikinci, a ani pamiatky neostalo na obzore po poslednom parníku, na ktorý
         sa nevdojak vlúdil Trembošov Martin. Hlava sa mu vtedy zapálila trmou-vrmou
         nepochopiteľných dní, osemnásťročná hlava a dobrodružné sny vydaly sa na pospas krútňave, v
         hukote ktorej sa rodila historia.
   </p>
   <p>
    Martin Tremboš, osemnásťročný chalan, skrývajúci sa v sukkovských horách pred
         denikinskými asentírkami a vyhýbajúci sa súčasne rudým partyzánom v zelených kádroch,
         ztratil hlavu vtedy, keď stará Kozlicha pod Špičiakom na hradskej prvého rudého kavaleristu
         vítala s chlebom a vínom. Nemal inej cesty ako tam, k moru, do novorossijského prístavu,
         kde v dokách denikinci nakladali posledný parník, zatiaľ čo robotníci čistili ulice pre
         prichádzajúcu rudú armádu.
   </p>
   <p>
    Martin Tremboš, osemnásťročný chalan a syn najbohatšieho gazdu z Pavlovky, dostal sa do
         sveta, aby ho zkúsil a niesol na slabých nohách. A hoci jeho mať bola z Turca a otec od
         Trenčína, nikdy Martinovi ani v snách na um neprišlo, ako by mohol hľadať Trenčín a Turiec
         a ani si nevedel predstaviť, ako sa hovorí v starej vlasti, keďže slovenské rodiny v
         Pavlovke splynuly rečove s pavlovskými Čechmi — a títo zas tonuli v mori kavkazských
         kozákov a Rusov. A predsa sa Martin dostal do vlasti svojich otcov, zmietaný životom a
         hladom, každý deň zbičoval ho ako morský príboj, a svojou horkou vodou smýval s očú opar a
         hmlu.
   </p>
   <p>
    S času na čas prichádzaly do Pavlovky zprávy od novorossijských Čechov: ten a ten zostal
         pri vojsku v Československu veľkým pánom, ten zas si zariadil obchod a iný dokonca odišiel
         až do Paríža. Zprávy boly z tých obrovských diaľav nadúvané nepravdivým vetrom a za zimných
         večerov, keď je dedina zaliata blatom a hustou omáčkou morskej hmly, dozrievaly v legendy.
   </p>
   <p>
    A jedna z tých legiend vyprávala o Martinovi…
   </p>
   <p>
    Ťažký mrak doľahol na Trembošov bohatý dom, leží ako obrovská ťarcha a neodchádza.
         Vlhkým jazykom olizuje sladkú legendu o Martinovi, legenda sa rozplýva, rozpadáva, mizne a
         premieňa sa na špinavý kus papieru, na ktorom Martin píše:
   </p>
   <p>
    — Peniaze, prosím vás, pošlite do charkovskej väznice…
   </p>
   <p>
    Búri sa krv v srdci starého Tremboša. Búri sa tak ako vtedy v dvadsiatom roku, keď ho
         jediný syn zanechal na tvrdej zemi so zodretými rukami. A keď už pohádka o neobyčajnom
         šťastí, ktoré stretne vo svete Martina, začala sa v Trembošovi prijímať ani biblické zrnko
         horčičné, a začala zmäkčovať prvý hnev, parom odkiaľsi doniesol tento list. Bolestne umiera
         sebecký sen starého srdca, a teraz azda už len ľudia budú škodoradostne na Tremboša
         zaliečať, aby sa spýtali: — A Martin čo? — —
   </p>
   <p>
    — Poslať však treba — veď je to náš Martin…
   </p>
   <p>
    Tak hovorí Trembošová a v duchu sa bojí i raduje súčasne.
   </p>
   <p>
    A ešte tu bol jeden ťažký kameň…
   </p>
   <p>
    Čo bolo platné, že dávno v marci 1920. roku dohrmely delá, doznelo húkanie parníkov,
         ktoré odviezly Martina do sveta, keďže on sa zas po rokoch navracia domov? Snáď už ani on
         nespomenie si na tú noc, v ktorej sa zvrátila v jeho náruči Anna nazad, zmámená čiernym
         tichom a bielymi hviezdami, kedy on prenikol ju horúcim dychom i celým žiadostivým telom,
         aby počala.
   </p>
   <p>
    Láska s parníkom do diaľav odplávala, bolesť zostala, no i tá prebolela, reči sa zabudly
         a Anna vychovala malú Jelenku, dievčatko roztomilé, ktoré ešte v šiestich svojich rokoch
         malo svoj malý svet a veľké biele margaréty, zatiaľ čo mať jej žila bojazlivé noci a šedivé
         dni.
   </p>
   <p>
    Len u starých Trembošov nemohli Anne odpustiť, že ona, dvadsaťpäťročná dievka, nevedela
         napraviť hlavu ich osemnásťročnému Martinovi, že sa s ním zabudla a stala sa tak večným
         nebezpečím pre ich dom bez poškvrny.
   </p>
   <p>
    — Chlapčisko sprosté, tento Martin, — vykrikoval Tremboš na celý dom každodenne, — z
         dobrého miesta odchádza a tu vopchá krky do chomúta. Ej, veru, peknú nevestu nám do domu
         donesie! Keby sa aspoň vedelo, s kým to ona… Šľak by ho trafil — sprostý, sprostý!
   </p>
   <p>
    Stará Trembošová sa len tichúčko prežehnávala krížom, keď starý spúšťal svoje bezbožné
         hromobitia.
   </p>
   <p>
    — A veď nevyprávaj… ešte nevedno, či si ju vezme a či nie. Akiste ju ani chcieť nebude,
         ba ani Anna — — —
   </p>
   <p>
    Avšak Anna nemohla nikdy zabudnúť tej noci nie snáď pre tú prchavú chvíľku zmámenia, no
         pre tých šesť rokov, ktoré ju na rukách a na srdci sputnaly a do cesty postavily hať.
   </p>
   <p>
    A Anna si myslí: nemôžem Martina milovať, mám naň však právo. Prehryzla som sa k nemu
         hŕbou bolesti a odriekania dlhých šiestich rokov.
   </p>
   <p>
    — Martin…
   </p>
   <p>
    — Trembošov Martin príde…
   </p>
   <p>
    — Vracia sa domov…
   </p>
   <p>
    Chalupy šuškaly jedna s druhou, celá dedina prijala túto zvesť a slaný morský vietor ju
         roznášal po pučiacich sadoch a zelených úvaloch, po vonných chlievoch a bielych izbách,
         všade, kde boli ľudia a starý, mrtvý čas.
   </p>
   <p>
    — A čo ty teraz, Anna? — pýtajú sa ženské, keď prichádzajú s viníc do dediny cez Repkov
         dvor.
   </p>
   <p>
    — Ej, dobre ti teraz bude, veru… prepichujú ju očami.
   </p>
   <p>
    — Nachystaj vína, — hovoria chlapi, opierajúc sa o čakany, — budeme piť na tvoje
         šťastie!
   </p>
   <p>
    Poškrabkávajú sa v zátylku a odpľúvajú vo veľkých oblúkoch na zem.
   </p>
   <p>
    Anna sedí na podstení, slnce sa snáša poza vrch, vinice sú zlaté i vzduch je zlatý, ku
         chlievu so stráne prichádza malé teliatko a bolestne múka za svojou matkou, ktorej zvonec
         cengá ešte v čriede za dedinou.
   </p>
   <p>
    — Nachystám, nachystám — núti sa Anna do smiechu, — len sa najprv musím s Martinom
         dohodnúť, že koľko vám dáme!
   </p>
   <p>
    — Nevyprávaj do vetra, — hnevá sa Matúš, Annin brat, — a to si posmechu narobíš po celej
         dedine. Aspoň teraz maj rozum, keď si ho nemala vtedy. A či nevidíš, že sa ti smejú?…
   </p>
   <p>
    Slnce sa celkom spustilo za vrch. Anna hladká Jelenku po ľanových vláskoch a srdce ani
         keby do zeme pochovávali…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e351">
       </a>
       II
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pavlovský chotár prilepil sa na juhovýchode k chotáru varvarovskému. A Varvarovci dobre
         nažívali s pavlovskými, tak ako sa na súsedov patrí. Jestliže pavlovský pastier zahnal
         statok na varvarovské pastviská, spásali varvarovskí na súsednom. Len muziky odbavovali s
         najväčšou žiarlivosťou a z Varvarovky do Pavlovky na muziky prichádzali len dvaja-traja
         najodvážlivejší bitkári. A hoci sa pavlovskí mládenci nikdy nikoho nebáli, predsa medzi
         nimi bitkárov nebolo.
   </p>
   <p>
    Zamotané to bolo so sviatkami. I v Pavlovke i vo Varvarovke boli katolíci, preto bolo
         nepochopiteľné, prečo si Varvarovka odbavovala sviatky riadne a pavlovskí vždy až o týždeň
         neskoršie. Bolo to veľmi veselé, lebo za týždeň po pavlovských slávili vždy pravoslávne
         sviatky Rusi, tak že víno tieklo a muzika hrala vždy za tri týždne bez prestania, aby ľudia
         pochopili milosť a dobrotu božiu a vystreli raz za čas svoje ustaté údy.
   </p>
   <p>
    Slnce vždy pripekalo, obloha bola vždy jasná, i pri tej práci bolo dosť veselo žiť. A
         tak ťahaly sa dni ani med, sladké cez poludnia a ešte sladšie za večerov, a tieto dedinky,
         vklínené medzi hory a vrchy, žily a oddychovaly a málo dbaly toho, aké vetry dujú zpoza
         morí a po širokých diaľkach zeleného sveta.
   </p>
   <p>
    Maly svoj soviet, do ktorého si volily svojich zástupcov. Sedávali chlapi v obrovských
         baraniciach v su-psechskej škole a rokovali. S času na čas zablikaly okná škôl v ostatných
         dedinkách, sišli sa chlapi i baby i mládež na schôdzu, vyvolili komisiu, akú bolo práve
         treba voliť, pokričali si, popľuvali zem a pohrýzli slnečnicových semien, a rozišli sa
         domov.
   </p>
   <p>
    Niekedy boly schôdze divoké. Vyvolení členovia sovietu obracali sa ani mlynské koleso v
         prúde rečí a výkrikov, dym plával miestnosťou v šedivých mračnách a z tých ani keby boh
         hovoril ohňom a sírou:
   </p>
   <p>
    — Súdruhovia, dajteže mi slovo…!
   </p>
   <p>
    — Dosť rečí!…
   </p>
   <p>
    — Ja vám vysvetlím… — kamaráti, súsedia…!
   </p>
   <p>
    — Nechceme!…
   </p>
   <p>
    Boly časy, keď i predsedovia KKOV-ov, čiže roľníckych výborov obecnej svojpomoci, až k
         zemi sa hŕbili pod ťažkým obvinením celej dediny a odnášali si zo schôdzí zlé splátky
         svojich falošných účtov. A v takých prípadoch dlho sa hovorilo po dedinách, rozdúchávaly sa
         iskierky súručenstva, pospolitosti a vykúvaly sa pomaly reťaze, spájajúce zdravé jadro
         dediny v pevný záujmový celok.
   </p>
   <p>
    Dych jednotlivcov sa vyrovnával.
   </p>
   <p>
    Zo široka oddychovaly — dediny.
   </p>
   <p>
    Vo Varvarovke už dávno pohundrávali na kováča Polykarpiča. Do paroma vraj s takým
         KKOV-om, keďže doň len platiť treba. A hoci by to bolo len niekoľko kopejek do roka, za
         takéhoto predsedu i to škoda.
   </p>
   <p>
    Polykarpičovi dlho vrela pod nohami zem.
   </p>
   <p>
    Až len nedávno — z takej sprostej príčiny vzbĺkol požiar.
   </p>
   <p>
    Anton Selecký, jeden z najchudobnejších Varvarovcov, pracoval na vinohrade v tých dňoch,
         keď slnko do žerava roztápalo vzduch i zem. S večerom vrátil sa domov, navečeral, ľahol si
         a nariekal. Hlava bola ani v ohni. Jeho žena, Marfa Safronovna, mohla si vymýšľať
         najnemožnejšie lieky — nič nepomáhalo. A tak sa vybrala napokon ku kováčovi Polykarpičovi.
   </p>
   <p>
    Polykarpič sedel s niekoľkými chlapmi v kuzni a pil.
   </p>
   <p>
    — Ty si predsedom KKOV-ov, tak napíš môjmu ceduľôčku na bezplatné liečenie. Hlava sa mu
         ide rozskočiť — tak sa mi vidí, že sa ho úpaľ chytil, — hovorí Safronovna a plačlivo smrká
         do dlane.
   </p>
   <p>
    Polykarpič sa zvŕtol na nákove a zlostne blysnul očami:
   </p>
   <p>
    — Teraz si spomenieš na Polykarpiča? A o polnoci si už prísť nemohla? Teraz už ani
         mŕtvych do neba nepúšťajú. Ráno si príď. Ráno ti ceduľku napíšem.
   </p>
   <p>
    — A teraz…?
   </p>
   <p>
    — Nenapíšem…!
   </p>
   <p>
    Zatočil sa celý svet v očiach Safronovny — a potom tma.
   </p>
   <p>
    Vybehla z kuzne na cestu, na sviežom vzduchu jej v hrdle odľahlo a kričala:
   </p>
   <p>
    — No veď dočkaj, dočkajže ty… ty korhelisko, ja ti osladím tvoje predsedníctvo!… Človek
         by mu mohol pod nohami zdochýňať — a jeho od pohárka neodvedieš!
   </p>
   <p>
    Beží, beží za cestou, psi ju sprevádzajú brechotom a na oblohe — čudná vec — hviezdy sa
         trasú v teplej májovej noci.
   </p>
   <p>
    — Ja ti už len ukážem, čo je povinnosť a aké právo má chudoba. Ja — ja som ženská
         sovietska — a vyznám sa!
   </p>
   <p>
    V družstevnej predajni, okolo ktorej Marfa bežala, zavolal ktosi z otvoreného obloka:
   </p>
   <p>
    — A čože je vám, Safronovna, či vám strechu nad hlavou zapálili?
   </p>
   <p>
    V predajni sedel predavač a ešte Dmitrij Vasiljevič Zjazulin, sekretár komunistickej
         buňky pri soviete.
   </p>
   <p>
    — Nezapálili, — hovorí Safronovna, — Polykarpičovi však treba strechu zapáliť!
   </p>
   <p>
    — No…!? — čudujú sa za oblokom hlasy.
   </p>
   <p>
    — Môj leží v horúčke, slnečný úpaľ sa ho chytil, a Polykarpič ceduľku k lekárovi
         nenapíše. Naslopaný je až no. A že vraj ráno je času dosť.
   </p>
   <p>
    Marfa nestačí členiť reč. Leje sa z nej ten prúd zpenených hlasov do modrej noci, noc
         leží sladká a vášnive vyzýva podmaľovanými očami hviezd.
   </p>
   <p>
    — Ja som ženská sovietska… so mnou nech si nezahráva…!!
   </p>
   <p>
    Obaja chlapi vyšli do noci pred dom. A sekretár hovorí:
   </p>
   <p>
    — Upokojte sa, Safronovna. S Polykarpičom budeme v týchto dňoch robiť poriadky. Pošleme
         naň revíziu… práve sme o tom hovorili. Pôjdete aj vy na Polykarpiča s revíziou. Veď my vás
         známe, vieme, že… no, že ste ženská sovietska. A teraz len choďte k felčiarovi a povedzte
         mu, že vás ja posielam. On k vám už zajde a poradí.
   </p>
   <p>
    Marfa sa strhla a letí tunelom noci.
   </p>
   <p>
    Zašiel k nim felčiar, Antona obzrel a poradil:
   </p>
   <p>
    — Nemocnica!
   </p>
   <p>
    A v brieždení, keď ďaleké ešte slnce vypilo už hviezdnu rosu noci, drkotal voz cez úvaly
         a vrchy k Anape. Na ňom ležal Anton Selecký, zrelý pre nemocnicu.
   </p>
   <p>
    Hneď v nasledujúcich dňoch prišla k Polykarpičovi revízia. Dvaja sedliaci a Marfa
         Safronovna.
   </p>
   <p>
    — Tu je všetko, — hovorí potmehúdsky Polykarpič, — papiere, účty, knihy. Vŕtajte v nich,
         ak viete!
   </p>
   <p>
    Vŕtali dlho, až sa dovŕtali. Prekrásny poriadok zaviedol Polykarpič v svojpomocnom
         spolku! Stroje nepožičiaval potrebným, zato bohatým gazdom hocikedy. Dotazník sovietu,
         koľko zrna na sejbu bude treba spolku, zostal bez odpovedi, hoci bolo známe, že mnohí
         gazdovia pýtali si pôžičku zrna. O tom, komu boly vydané poukázky na bezplatné liečenie,
         nebolo vôbec žiadnych záznamov.
   </p>
   <p>
    Z týchto troch revizorov bola Safronovna najgramotnejšia.
   </p>
   <p>
    — Spisuj protokol, Marfa, — hovorili tí dvaja.
   </p>
   <p>
    — Ej, ste vy len chlapi, — uškiera sa zlostne kováč, — fúzy len zpoza sukne vytŕčate.
   </p>
   <p>
    — Ty teraz čuš, — zahriakli ho zrazu všetci revizori. A Polykarpič videl, že zabŕdol do
         tejto historie po uši, zlosť ho naplnila horkým prúdom a musel dobre stískať pevnú hať
         zubov, aby sa prúd nevylial a nevzkypel prv ako treba.
   </p>
   <p>
    A práve vtedy, keď Marfa pichla za posledné slovo protokolu obrovský bod, vovalil sa do
         izby sekretár KKOV-u.
   </p>
   <p>
    — Vítaj, Lavrentevič, — ide mu kováč v ústrety, no nestačil urobiť tri kroky a Marfa
         volá:
   </p>
   <p>
    — Tu je protokol… podpíš sa! Obaja sa podpíšte. Tak i treba.
   </p>
   <p>
    Kováč zastal stred izby, zakymácal sa ani strom vo víchrici a zaťal päste. Čiernym
         haluzím vlasov, ktoré mu do očú spadúvaly, šľahaly žeravé blesky pohľadov a krv zaliala mu
         špinavé hrdlo. Konečne vybuchol:
   </p>
   <p>
    — Ty mi tu… baba sprostá… v mojom dome nehuč a nerozkazuj! Ešte slovo a z domu ťa
         vykopem, až sa… Vtedy ti bude tvoj protokol dobrý!
   </p>
   <p>
    — Zle robíš, Polykarpič, — hovoria chlapi a chcú ho upokojiť. — Podpíš protokol a basta.
   </p>
   <p>
    — Nepodpíšem!
   </p>
   <p>
    A od tohoto slova už kováč neodstúpil.
   </p>
   <p>
    Odišli.
   </p>
   <p>
    Schyľovalo sa k nedeli, na ktorú bola oznámená schôdza. V soviete sa rozhodli dať do
         programu i zprávu o činnosti KKOV-u. Upovedomili Polykarpiča, aby sa mohol pripraviť. Ten
         však len zamával rukami, zasmial sa a odpľul si vysokým oblúkom — vraj — na celú tú
         komédiu.
   </p>
   <p>
    Safronovna obišla si po dedine baby.
   </p>
   <p>
    — Takého predsedu treba poslať do horúcich pekiel, — rozpráva všade a rozhadzuje rukami,
         — z takého ide len zkaza na nás na všetkých. Pomyslite si len… — a teraz vypočítava všetky
         hriechy kováčove. Počúvajú vo všetkých chalupách, na dvore i na záhumní, ženy sa rozpaľujú
         a kričia, podupávajúc hlucho bosými nohami. Všetky pohľady sa slievajú a spájajú v jeden
         zlostný, ktorý sa nepriateľsky navalil na kováčov dom.
   </p>
   <p>
    — A v nedeľu že by ste prišli všetci na schôdzu!
   </p>
   <p>
    — Už sa len neboj, Safronovna, prídeme!
   </p>
   <p>
    V nedeľu v škole hučali ani na bazáre. Všetky lavice boly plné. Všetci chlapi si z
         machorky skrútili cigaretľu. Všetky baby rozprestrely pred seba vreckovky a hrýzly
         slnečnicové semienka. Mládež sa šťuchala pod oblokmi a v kútoch a starci si odpľúvali a
         odkašľávali.
   </p>
   <p>
    Mračná dymu a suchý zvuk luštených semien roztrhol hlas predsedov od povale až na zem.
         Predseda schôdze otvoril shromaždenie.
   </p>
   <p>
    — Na programe je zpráva o činnosti tunajšieho KKOV-u za posledný rok. Zprávu podá jeho
         predseda. Súdruh Bugajov, — obracia sa na Polykarpiča, — udeľujem vám slovo!
   </p>
   <p>
    Kováč šibol po predsedovi schôdze posmešným okom, vstal a začal:
   </p>
   <p>
    — Súdruhovia, občania… vy mi už prepáčte. Ja len tak kladivom po nákove… Rečniť však
         neviem. — Tu sú papiere, knihy, pohrabte sa v nich…!
   </p>
   <p>
    Smiechom sa otriasla celá škola. Starčekovia sa až zadŕhali a ženy vykrikovaly:
   </p>
   <p>
    — Netreba rečniť!…
   </p>
   <p>
    — Povedz… tak prosto, čo… si robil!…
   </p>
   <p>
    — Prečo si mne, vdove, pluh nepožičal…?
   </p>
   <p>
    — A ceduľky,… ceduľky k felčiarovi…!
   </p>
   <p>
    To volala Safronovna.
   </p>
   <p>
    Rozhliadol sa kováč dookola, zaškrípal zubami a zahnal sa na kohosi do prázdna: — ty
         kuš!
   </p>
   <p>
    Predseda schôdze napokon predsa sa vymotal z húšťavy kričiacich hlasov a sám teraz
         volal:
   </p>
   <p>
    — Občan Bugajov, tak to nejde. Pripomínam vám vašu povinnosť! Podajte zprávu!
   </p>
   <p>
    — Áno, — volajú hlasy, — začni už raz!
   </p>
   <p>
    — Nehuč! — osopil sa znovu Polykarpič na kohosi neznámeho. — A vinu toho, že náš KKOV
         neprejavoval činnosti… svaľujem na… soviet a buňku strany…! Nestaraly sa…
   </p>
   <p>
    — To je lož, — vyskočila Safronovna, — sám sa nestaral!
   </p>
   <p>
    A znovu celá škola zahučala.
   </p>
   <p>
    — Občan Bugajov, pokračujte! — kričí predseda.
   </p>
   <p>
    — Ja som dokončil! — odfŕkol kováč a utiahol sa do úzadia.
   </p>
   <p>
    Všetci priamo ani čoby zmeraveli. Až jedna zo žien vykríkla:
   </p>
   <p>
    — Nech Safronovna povie!
   </p>
   <p>
    — Pravda, — pripojujú sa všetci, — ona vie najlepšie!
   </p>
   <p>
    Predseda žmurkol na Safronovnu. Tá však už sama vybehla pred lavice, v ruke protokol, a
         začala:
   </p>
   <p>
    — Ľudia boží, verte… ani svine všetko dorýpali. A všetko proti zákonu. Veď pravda, zákon
         stojí za chudobu… a oni… proti nám. Tu, tu v protokole — všetko sme zapísali… Počúvajte!
   </p>
   <p>
    A začala čítať protokol. Oheň a síra padaly na hlavu kováčovu. Ženy jajčaly, chlapi sa
         uškierali škodoradostne a Safronovna je ani živá božia kázeň nad zástupom. Zástup sa
         zvlnil, zakolísal.
   </p>
   <p>
    — Tri razy som k Polykarpičovi zašiel za zrnom… vypožičať… tri razy sľúbil a nedal, —
         hovorí jeden gazda.
   </p>
   <p>
    — A ja som zas vlani vejalku potrebovala, — spomína vdova, — mne nepožičal, kulakovi
         však hej… veď on vie, ktorému…!
   </p>
   <p>
    — Čuješ? — volá Safronovna kováčovi do očú, — a ešte si protokol nepodpísal. Že vraj je
         nesprávny, nepravdivý… Teraz ti pravdu do očú hovoria — bodaj ti oči vyklala!
   </p>
   <p>
    Vzduch bol dusný a otvorenými oknami padala do miestnosti horúčka dňa. Pod oknami sa
         spokojne hraly deti — a tu odbavovala dedina ťažkú povinnosť. Tu riešili otázku, ktorá v
         každom prípade znamená chlieb alebo groš. Preto bolo treba riešiť ju čím lepšie. Preto
         padla výzva: nové voľby predsedníctva KKOV-u.
   </p>
   <p>
    Dlho ešte hovorila dnes Marfa Safronovna.
   </p>
   <p>
    — Ja, — hovorí, — som ženská sovietska… a tak i tak…
   </p>
   <p>
    — Pravdu má Marfa…! — kričaly ženské, plné sebavedomia. A chlapi sa k nim pripojili.
   </p>
   <p>
    — Pravdu má, — potvrdil i predseda schôdze. — Nazdávam sa, že mne netreba o tej veci
         viac vyprávať. Pristúpime hneď k voľbám. — Podávajte návrhy!
   </p>
   <p>
    A ani nik nezbadal, ako sa Polykarpič shŕbil a tíško-tichúčko vytratil sa zo školy. V
         ňom ani v kotle vrel hnev a pohana na celú dedinu.
   </p>
   <p>
    *
   </p>
   <p>
    Zpráva o Safronovne a jej víťaznom spore letela všetkými dedinami práve v tých dňoch,
         keď v každom gazdovstve miešali skalicu s haseným vápnom, pripravovali striekačky a
         vychádzali do viníc striekať vinič. Začiatok júna v horúčavách upíjal dúškom čierne noci,
         dni stály v priestore i čase ani kalená oceľ a práca ľudských rúk zunela na všetkých
         stranách ako verše evanjelia. Kŕdle špakov, dogazdovavších na posledných čerešniach a
         višniach, odletúvaly na iné strany, a v sadoch sa začaly zardievať marhule a zamatové
         broskyne. Obrovský, blankytný boh šťastlive sa usmieval zlatým okom slnka a to všetko, čo
         bolo na kyprej zemi, zachvievalo sa v nekonečnej slasti dozrievania a rodenia. So všetkých
         vrchov, od Špičiaku počínajúc, rozlievala sa medová vôňa júna po všetkom vidieku,
         nevyhýbajúc sa najmä Pavlovke.
   </p>
   <p>
    Matúš Repka, nakúpivši v Anape vápna a skalice, rozhodol sa tiež striekať svoj vinič.
   </p>
   <p>
    S Matúšom Repkom bolo však zle. Hoci sám nikdy neskúmal, na ktorej planete sa zrodil,
         predsa si bol istý tým, že v kolese šťastia nikdy mu nepadne prajné číslo. On, strojný
         zámočník, vytrhnutý svetovou vojnou z rušnej práce, šmýkaný bol po frontoch Ukrajiny a
         Perzie, a keď ho koniec vojny zaviedol k otcovmu hrobu na pavlovskom cmiteri, bolo mu
         jasné, že je treba ujať sa rozvráteného gazdovstva. Jeho kladivá a kliešte sa vojnou
         roztratily, a bolo treba do rúk chytiť rohy pluhu.
   </p>
   <p>
    Ťažko bolo počas revolúcie zveľaďovať gazdovstvo. Vojenský komunizmus, rekvirácie a
         neúroda doľahly na dediny, kozáci s chútorov kántrili dubové hory, biele i rudé vojská,
         partyzáni i banditi prežehnávali neželaným krížom celú krajinu. Čo bola platná práca pluhu,
         keď vychádzajúce žitá znovu zadlávily v zem kopytá koní?
   </p>
   <p>
    Širokými vetrami naplnilo sa vo vojne Matúšovo srdce, a tu teraz ležala pred ním
         zanedbaná zem — zohni nad ňou chrbát a pripútaj sa.
   </p>
   <p>
    Hodil Matúš rukou a opustil znovu otcovskú zem, po ktorej chodily denikinské rekvirácie
         — a zutekal do hôr k rudým partyzánom.
   </p>
   <p>
    A vtedy, keď posledný denikinský parník odvážal do sveta Martina Tremboša, vtedy, keď
         severný Kavkaz po prvý raz oddýchnul si zo široka a zhlboka, vrátil sa Matúš znovu domov.
   </p>
   <p>
    Dedina sedela v potoku ani striehnúca mačka. Odnaučila sa veriť a nepriateľsky pozerala
         na všetky nové oznamy, výzvy a proklamácie. Ďaleko za horami, až hen v novorossijskom
         prístave bol — proletariát. Tu, v Pavlovke a všade dookola sedliaci. Ďaleko, zdalo sa, je
         od jedných k druhým…
   </p>
   <p>
    O tom však Repka, rudý partyzán, nemal času rozmýšľať. Zem mal pod nohami zdlávenú dlhým
         radom rokov. V gazdovstve nebolo ani riadneho pluhu a ničoho, čo dávalo záruku chleba. —
   </p>
   <p>
    Rozmyslel si teraz Matúš, že treba striekať vinič. Nemal však striekačky, a preto zašiel
         k súsedovi Stráňavovi, ktorý bol nielen členom sovietu, no bol i predsedom svojpomocného
         spolku.
   </p>
   <p>
    — Počúvaj, Jozef, treba mi postriekať vinič. Požičaj mi na jeden deň KKOV-skú
         striekačku, veď na mojej štvrť desatine mi ani dlhšie netreba.
   </p>
   <p>
    Zažmurkal Stráňava neisto očami, poobšmietal sa nerozhodne po izbe a potom vravel:
   </p>
   <p>
    — Dočkajže, Matúš, za dva-tri dni, bo som ju požičal Rakovi. Veď vieš, — i on potrebuje…
   </p>
   <p>
    — A na akého paroma má mať Rak striekačku tri dni? Veď má práve tak ako ja iba štvrť
         desatiny vinohradu…?
   </p>
   <p>
    — Keď ho vráti skorej, dostaneš aj ty skorej, — odvetil strmo Stráňava. A ďalej sa k
         reči nemal.
   </p>
   <p>
    Vyšiel si Matúš za dom, do vinohradov. Ťahaly sa po celom návrší hneď povedľa dediny,
         rozdelené kamennými priehradami a zelenými medzami. Matúšov vinohrad súsedil s Rakovým a za
         tým potom mal celú desatinu bohatý Petráň.
   </p>
   <p>
    V úvale dole, na zelenom trávniku pásly sa husi. Niektoré zašly až tam, kde Matúš mal
         záhon slnečníc. Vzal hrudu a zahnal sa za nimi. Husi zjašene zagágaly a — ťažko mávajúc
         krýdlami — zastavily sa až pri plote školskej záhrady.
   </p>
   <p>
    Repka došiel až k viniciam. Kráčal pomaly po návrší, prešiel svoj diel a zamieril k
         dielu Rakovmu, aby sa s ním porozprával ohľadom striekačky. Raka však vo vinici nebolo. Až
         tam v tôni bohatej Petráňovej vinice, počul hlasy. Petráň pracoval na jednom konci a Rak na
         druhom. A Matúš zastal pred Rakom:
   </p>
   <p>
    — Počúvaj, Štefan, tá striekačka patrí spolku, však?
   </p>
   <p>
    — Hej! — brýzgol mu Rak priamo do tváre opilým smiechom. Bol známym korheľom a o jeho
         vystrájaní rozprávalo sa všade po vidieku.
   </p>
   <p>
    — A čo ty… bohatých napomáhaš? Sám tamto hľa, — a ukázal Rakovi na jeho vinohrad, — sám
         vyjdeš na psí tridsiatok a iných tiež do škody donášaš! Že by si ešte dnes striekačku
         odovzdal…!
   </p>
   <p>
    Rak sa zas opilo zaškľabil, pokročil tam, kde mal pod viničom kabát a veľkú čutoru,
         otvoril ju a podáva Matúšovi:
   </p>
   <p>
    Nehundri, Matúš… veď načo je ti ten hnev? Napi sa, však my už dáko svoje bohatstvo
         postriekame.
   </p>
   <p>
    Matúš sa zalial krvou až po korienky vlasov.
   </p>
   <p>
    — A čo si ty myslíš… že sa dám kupovať?
   </p>
   <p>
    — Maj rozum, bratku… — zajakáva sa Rak, — a pi! Dva-tri dni nám už nezaškodia, a… Petráň
         vyvalí z pivnice vedro vína.
   </p>
   <p>
    — Netáraj hlúposti, reku… zahriakol ho znovu Matúš, — a dnes večer žeby bola striekačka
         u Stráňavu. Si mi ty pekný… ej veru, takým ľuďom nech potom KKOV poľahobu poskytuje! Za
         čutoru vína predáš seba i nás všetkých!
   </p>
   <p>
    Rozhneval sa a odišiel na cestu, ktorá sa návrším zvlnila ako chrbtová kosť. Nepočúval
         už Raka, ktorý za ním ešte volal:
   </p>
   <p>
    — Odovzdám, Matúško… odovzdám!… Len — pekne ťa prosím — nikomu… nič…
   </p>
   <p>
    Keď došiel na vozovú širokú cestu, cez ktorú kde-tu kráčaly namáhavo k jarkom
         korytnačky, zastavil sa, odlomil lieskový prút a zlostne ním roztínal zlatý vzduch. Jeho
         zrak sniesol sa s vrchov dolu, všade zeleňaly sa šťavnaté vinohrady a sady, pokrývaly i
         nížinu, kde ťažko sa potili su-psechskí Gréci, a zastavily sa až pred veternými mlynmi,
         ktoré už pol storočia ako obrovskí vtáci máchaly ťažkými krýdlami a predsa od Anapy ani len
         na piaď neodletely. Anapa podobala sa kŕdľu bielych husí, odpočívajúcich na brehu
         blankytného mora. A potom už len voda, belasá rovina mora, s ktorou splynul pohľad
         Matúšových očí.
   </p>
   <p>
    Po ceste od Varvarovky zadupotaly kopytá koňa.
   </p>
   <p>
    — Zdorovo! — volá veselo sekretár buňky Zjazulin, — pozeráte, ako mlyny melú?
   </p>
   <p>
    Matúš priložil dva prsty pravej ruky ku štítku čiapky a napolovic prehltol pozdrav.
   </p>
   <p>
    — Eh, — strhol sa zlobne, — oštara taká… u nás v dedine. S KKOV-om si kulaci zahrávajú…!
   </p>
   <p>
    — Aj u vás v Pavlovke? — začudoval sa Zjazulin. — Čože sa to porobilo…?
   </p>
   <p>
    A Repka výprava mu o striekačke. Pekne rad-radom, ako to bolo, ako kulaci využívajú
         Rakovho korheľstva, a že je to akiste všetko dohovorené. Stráňava ako člen sovietu, dobre
         vie, ako to navliecť. Rak je biedny, nemá náčinia a ničoho a preto prvý má nárok na
         pôžičky. Rak je však ožralčisko — a za kvapku vína požičia KKOV-ské náradie kulakovi. Tomu
         najprv, a za druhých ho hlava nebolí.
   </p>
   <p>
    Zjazulin krútil hlavou. To bola nová, celkom nová vec v Pavlovke — toho nebývalo.
   </p>
   <p>
    — Jestli večer nebude striekačka u Stráňavu, — hovorí, — oznámte mi to. Spravíme
         poriadky. O Varvarovke ste už počuli, však?
   </p>
   <p>
    — Hej.
   </p>
   <p>
    — A ten Stráňava… spomína Zjazulin; viac však nehovorí.
   </p>
   <p>
    — Najprv treba spraviť poriadky so Stráňavom. To on… všetko. Taká múdra hlava. Ide im po
         ruke — a predsa zákona neprestúpi.
   </p>
   <p>
    Matúš šľahol do vzduchu, až hvízdlo. Kôň pod Zjazulinom poskočil — tak sa zľakol.
   </p>
   <p>
    — Nuž, do videnia, — podáva ruku Zjazulin, — a zajdite, Repka, častejšie do sovietu.
   </p>
   <p>
    Keď sa vrátil Matúš do dediny, stretol sa pri studni opäť so Stráňavom. Ten sa už
         zďaleka zeleno uškieral a hlasom falošne sladkým volal:
   </p>
   <p>
    — Tak už si môžeš prísť pre striekačku… práve ju Rak doniesol!
   </p>
   <p>
    — A nebol to Petráň? — zaťal sa do Stráňavu Matúš. Potom však sa obrátil na bosej päte a
         prudko kráčal k domovu.
   </p>
   <p>
    Vinohrady potemnely. Blízko za dedinou ozvaly sa zvonce kráv. Pastierov korbáč neškodne
         strieľal do vzduchu bezvadné salvy. Nad dedinou sa tkal jemný závoj.
   </p>
   <p>
    Za Anapou ležala spokojná voda. Zapadajúce slnce, zrudlý korheľ, naklonilo si k večne
         smädným ústam pohár mora, ani čoby ho chcelo vypiť jedným dúškom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e665">
       </a>
       III
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pavlovské hory boly v časoch rozvratu a všeobecného zbojstva vystínané okolitými
         kozákmi, a teraz zostaly len strmé stráne, pokryté nepreniknuteľnými kroviskami, húšťavou,
         s ktorou sa rok od roka ľudia borili, do ktorej vnikali sekerou, pílou, čakanom a rýľom,
         aby získali zeme pod mladé vinohrady. Ľudia odchádzali ráno do tých strání, kde slnko pralo
         do sohnutých chrbtov; ani more, ktoré v blízkosti hučalo a omývalo večité útesy a bralá,
         neprinášalo osvieženia, a vracali sa večer domov, ukonaní k smrti, s krvavými mozoľmi na
         rukách, so zrakom od potu rozmočeným a s ťažkými slovami ťažko vybojovanej viery: bude viac
         zbožia — a za štyri roky vinohrad urodí…
   </p>
   <p>
    Teraz sedliaci striekali mladý vinič, a stráne ožily. Rozveselily sa i zvoncami kráv, bo
         pastier zaháňal práve v tie miesta, a boly tu i deti a starci, ktorí pásli malé teľce.
   </p>
   <p>
    A slnko roztápalo vzduch i zem, všetko sa slievalo v tejto obrovskej peci júnového dňa,
         nad húšťavami poletovala rozjarená vtač a v kroviskách, v suchom dubovom listí šušťaly
         kde-tu mladé korytnačky. Pod strmými vrchami, tam, kde sa do mora žiadostive vystrela dlhá
         ruka sukkovského polostrova, rybári s bielymi vetrilami prežehnávali more, zaťahujúc siete
         na blysknavé barabulky a ozrutné kambaly. Na polostrov prichádzali sedliaci a vymeňovali
         víno za ryby.
   </p>
   <p>
    Všetko dookola, obloha, more, zem i vzduch — bolo zlaté…
   </p>
   <p>
    Pod mladou drienkou v tráve sedeli dvaja starci: dedko Kubešov a pastier Jefim. Tento
         ešte len prvý rok bol v Pavlovke vyvolený za pastiera a staral sa veľmi o svoju dobrú
         povesť.
   </p>
   <p>
    Dedko Kubešov bol už starý. Lysá lebka malátne hojdala sa na suchej, žilnatej šiji, v
         bezzubých ústach ťažko sa plietol nemohúcny jazyk a oči sa ztratily v tom dlhom rade rokov,
         ktoré splietly jeho ľudskú historiu.
   </p>
   <p>
    — Bolo mi dvanásť rokov, — vypráva dedko Jefimovi, — keď sme prišli sem. Bolo nás veľa…
         z Čiech i zo Slovenska… a rozdelili nás. Mohli sme si vybrať rovinu, tam, kde je nemecká
         kolonia, Džiginka, a my že len do vrchov. Tak sme sa usadili na týchto vrchoch, čert by ich
         bral.
   </p>
   <p>
    — Na holej zemi?… — pýta sa Jefim.
   </p>
   <p>
    Dedko Kubešov mávne rukou do vzduchu, napľuje na dohárajúci opalok cigaretle, zahodí do
         trávy a usmeje sa sklamane:
   </p>
   <p>
    — Keby len na holej! Veď tu nebolo miesta pre jednu nohu! Húšťava taká… a dubiská… ojoj!
         A tak sme sa zakopali do zeme, do dier a dva-tri roky sme v nich žili. Ani vlci. Začali sme
         kolčiť zem. Pomaly jej pribúdalo. A jesť sa chcelo. Vtedy ani Anapy, mesta nebolo. Len tá
         stará turecká brána a so dva domy tam stály. Raz, dva razy do roka pristáli tam tureckí
         alebo grécki rybári. Až len vtedy, keď sme prišli, začali tam Rusi mesto a cestu stavať…
   </p>
   <p>
    — A vy… ako? — A Jefim rozširuje svoje zvedavé zrenice. Videlo sa mu to také
         nepochopiteľné. Veď — bože môj — zem je široká a prajná, kde sa len mykneš, všade ťa uživí…
         Sú hory a sú zas stepy… vietor po nich beží a človeka-vtáka do diaľky poháňa. A duša
         dobrého človeka spieva chválu Bohu a priamo do oblakov sa, čistá, rozletí… A tu tí — ani
         mravce sa na jednom kúsku zeme vyše pol storočia mrvili a mreli…
   </p>
   <p>
    — Nuž, — my sme tiež tú cestu stavali, — pokračuje starý Kubeš, — keď chleba do huby
         nebolo. Od svitu do mraku sme drhli. Za dvadsať kopejek. Však — už som z tých všetkých
         zostal iba ja sám.
   </p>
   <p>
    Pokyvuje vážne, pomaly svojou suchou hlávkou, ani čoby čohosi ľutoval, a z ovislej pery
         splynula mu na košeľu dlhá slina.
   </p>
   <p>
    Jefim vstal, v starých kostiach mu zaprašťalo, rozohnal sa korbáčom nad hlavou, vo
         vzduchu zvučne treslo, zreval na kravu, ktorá od čriedy odbočila, svoje večne jednaké:
         hajs! ohó! a zas si sadol. A hoci on sám mal už svoj vek, predsa len v tomto júnovom dni,
         do ktorého veselé deti vpaľujú svoj zdravý krik, zdal sa mu dedko ako práchnivý peň, do
         ktorého by len kopnúť… a rozsype sa. Jeho prostá duša nevedela pochopiť, ako bolo možné od
         detstva drhnúť, v diere v zemi bývať, koľčiť, rvať sa so zemou, orať, siať a svážať, aby
         napokon mohol starík sedieť na sparnej stráni, vzdychať a slintať na košeľu.
   </p>
   <p>
    On, Jefim, tiež od samého detstva robil. Za čriedami kráv prešiel kusy sveta. Jemu však
         bolo vždy voľno, svobodno u srdca, so svojou kabelou a palicou bol už celý, hotový pohnúť
         sa pod božou oblohou v široký svet. Jemu bol vietor kamarátom, slnce mu plnými priehršťami
         sypalo zlato do očú a do srdca zapadla vtáčia pieseň. Široká bola duša sťa step a more, a z
         rozosmiatych diaľav hovoril s Jefimom Pánboh sám…
   </p>
   <p>
    Dedko Kubešov sa vzoprel na rukách a ťažko, namáhavo vstal. Očami zažmurkal, jeho pohľad
         sa roztopil vo zvlnenej hladine mora; potom dlho svíňal vo svojich zvráskavelých prstoch
         žltý tabak, aby si zapálil na cigaretľu, ponúkol tabakom Jefima a vravel:
   </p>
   <p>
    — Treba ísť…
   </p>
   <p>
    Jefim vzal trochu tabaku, potočil hlavu za slnkom, ktoré na nebeskom oblúku navrelo sťa
         zlatý pupeň, a odvetil:
   </p>
   <p>
    — Bude práve poludnie…
   </p>
   <p>
    Tak sa rozišli.
   </p>
   <p>
    Po ceste začaly prebehávať dievčatá a ženy s motykami, a všetky sa s hrebeňa snášaly
         dolu k dedine. Dediny nevidno, len kde-tu zabelel sa oslnivý múr v záplave sadov a viníc a
         zahrád, nabrznutých živnou miazgou a bujnejúcich v teplom opare dní. Uvidiac pastiera, ako
         si spokojne pofajčieva, volaly naň veselo:
   </p>
   <p>
    — Pasieš, Jefim?
   </p>
   <p>
    A Jefim len tak na pol slova ženám odpovedal:
   </p>
   <p>
    — Pasiem!
   </p>
   <p>
    Často, rudé od slnka a svietiac zdravými zubami, sa mu smialy:
   </p>
   <p>
    — A čuješ, Jefim, ktože ti obed navarí?
   </p>
   <p>
    Ovislé prsia sa im hojdaly pod ľahkým odevom. Jefim sa zamračil, ani čoby odháňal čosi
         nepríjemného, a neodpovedal.
   </p>
   <p>
    Jefim nenávidel ženy od toho času, čo sa prvý raz dožil sklamania. Mal ženu kedysi…
         dávno, keď bol ešte mladý. Zutekala mu. Tak… jednoducho sa rozhodla, a odišla od Jefima,
         nevedno kam. A viac ju nevidel. Žil od toho času sám, pásaval statok na slnkom zlatených a
         dažďom zalievaných stráňach, blízko oblohe a ďaleko od ľudí, so srdcom zatrpklým a
         naprázdno, hlucho vykvitajúcou silou, pohvizdoval si do vzduchu a roztínal ho pastierskym
         korbáčom, zavracal statok a do diaľav vykrikoval svoje jediné: hajs! ohó! Ženy sa naň
         uškieraly, svietily zubami a dráždily, rozklesnutými bokami; predstavoval si ich v duchu na
         bukových posteliach, smyslami vybičované, mäkké a plodné, a sožieral sa vo vnútri akýmsi
         suchým, pálčivým ohňom, ktorý rok od roka plienil jeho živné miazgy tela, aby tým viac dal
         vyniknúť krvnatým žilám, splietajúcim sa v suché, pevné húžvy.
   </p>
   <p>
    Otvoril svoju koženú kabelu, odrezal chleba a slaniny a začal jesť. Ďaleko kdesi, až na
         oproti ležiacom úbočí, pásol Sergej, mladší pastier. Už niekoľko rokov chodia a pasú spolu,
         dávajú sa najímať po dedinách a prácu svoju vykonávajú svedomite. Serjoža je dobrý chlap,
         široká duša, široké plece, statok si chová ani deti a po najlepších miestach ho vodí…
         lepšieho pastiera ani netreba.
   </p>
   <p>
    Rozmýšľa, rozličné myšlienky vkrádajú sa mu popod vysoké čelo, na ktorom, keď Jefim
         zakričí, navre mohutná rozsocha krvnatých žíl, a je mu tak akosi mäkko. Tak tu žijú v slnku
         a vzduchu, starý s mladým, dole pod úbočiami dediny žijú, ľudia sa smejú a množia sa, a na
         mori, na jeho blysknavej, spokojnej hladine vidno, ako delfíni v nádherných oblúkoch
         vyskakujú a vo svojej radostnej hre až ku brehu sa naháňajú…
   </p>
   <p>
    Len oni dvaja… Jefim a Sergej… tak akosi márne…
   </p>
   <p>
    Zakrojil ostrým nožom do chleba, do prsta, na prste vykvitla ohnivá krv a steká pomaly
         na nohavicu.
   </p>
   <p>
    — Porezal si sa, starý, — ozval sa zpoza drieňky ženský hlas. Drieňka je hustá, už dávno
         odkvitlo bohaté hrozno zlatých kvetov, a teraz len husté lístie a zelené bobuľky vystiera
         slnku.
   </p>
   <p>
    Vystúpila z tej zelenej húšťavy, špinavá, čierna, v pálčivých očiach ani fakle horí jej
         osemnásť jarí.
   </p>
   <p>
    Jefim sa strhol vo svojich myšlienkach a mlčky sa zpod nasopenej obrvy pozerá na neznámu
         dievku. Jej čierne vlasy sa zvlnily sťa hadi, rozhalené prsia zožiera slnko a silné nohy
         ani hnedé korene vrástly v zem.
   </p>
   <p>
    — Čože… tu chceš…?
   </p>
   <p>
    Žiadne iné, múdrejšie slová mu na um neprišly.
   </p>
   <p>
    Posadila sa vedľa Jefima, potočila sa vyzývavým telom k nemu a s pier odtrhly sa jej
         akosi strmo slová:
   </p>
   <p>
    — Daj mi jesť!
   </p>
   <p>
    Jefim odkrojil chleba, priložil kúsok slaniny a podávajúc ho dievke, pomaly sa pýtal:
   </p>
   <p>
    — Ako sa voláš?
   </p>
   <p>
    — Nina!
   </p>
   <p>
    Ťažko sa vyvalily tieto dve slabiky z chlebom nadžganých úst.
   </p>
   <p>
    — Hm… Jefim pokosil svoj mihavý zrak. Pozerá sa na hltajúcu dievku a vidí: tulácky
         vietor duje z celého jej tela, je hnedá a mastná sťa údená ryba, aké predávajú kalmyckí
         rybári v Povolží pri Astracháni. Poodhalené mladé prsia sa zachvievaly, výbojne natŕčané do
         žeravého vzduchu, a celá postava voňala medovým kvietim sparných strání.
   </p>
   <p>
    — Chceš ešte? — pýtal sa, keď dojedla.
   </p>
   <p>
    Vyvalila sa do trávy, lícom k slnku, odhalila šnôry blýskavých zubov, zasmiala sa suchým
         smiechom pobehlíc a vystrekla:
   </p>
   <p>
    — Teraz nie…
   </p>
   <p>
    Teraz nie. Jefim sa zamyslel: Teraz nie. A kedy? Bolo mu akosi čudne, žilnatým telom
         zachvievalo akési volanie dávneho života, čosi sa v ňom vzpínalo, rokami spútané, ani
         erdžajúci žrebec, a — zdalo sa — nebolo naraz na svete kantára, ktorý by ho mohol skrotiť…
   </p>
   <p>
    — Odkiaľ si… prišla?
   </p>
   <p>
    Spomenula si náhle na krvavú ruku Jefimovu. Podňala sa, odtrhla zeliny a priložila na
         Jefimov prst, na ktorom pomaly zaschýňala kvapka malinovej krvi.
   </p>
   <p>
    — Máš ešte krvi dosť!… zasmiala sa a pozrela sa vyzývavo na Jefima. A jemu, hoci jeho
         otázka zostala nezodpovedaná, prišlo odrazu teplo a sladko, oči sa zahmlily v zružovelej
         predtuche a hlas, nevedno odkiaľ, nabral mladistvej čistoty a zvuku, keď sebavedome zo seba
         vytasil:
   </p>
   <p>
    — Nuž a?…
   </p>
   <p>
    Potom si ju pozeral znovu, teraz už prižmúrenými očami, ani čoby sa chcel presvedčiť, že
         sa neklame, a srdce sa mu sovrelo v bojazlivom očakávaní, keď sa pýtal:
   </p>
   <p>
    — A… kdeže ideš?
   </p>
   <p>
    Potočila sa k nemu zoči-voči. Jefim na nej uľpieval smädným zrakom. Po jeho hnedej tvári
         a žilnatej šiji prebehávaly krátke tiene, a ruka netrpezlivo pohrávala si korbáčom.
   </p>
   <p>
    — Kde idem? — opakovala otázku. — Tak… kde sa mi zachce… Aj tam, aj tam môžem… — a
         mávala hybkými rukami na všetky strany.
   </p>
   <p>
    — Aj tamto — ľa?… — šľahol Jefim korbáčom smerom k Sukko, kde ani zástava vlnilo sa
         belasé more.
   </p>
   <p>
    — Aj!
   </p>
   <p>
    — Škoda by bolo!
   </p>
   <p>
    — Banoval by si?
   </p>
   <p>
    Zaťala otázkou Jefima ani sekerou do jeseňa. Jefim zmĺkol, všetko bolo tiché, len kde-tu
         v tlejúcom listí dubu mrvil sa a šušťal chrobák. Potom sa jej pozrel priamo do očú a
         pomaly, ako keď padá so stromu suchý list, zaševelil rtami:
   </p>
   <p>
    — A možno, že by som… aj banoval!
   </p>
   <p>
    Mlčali oba. Nina, zahryznúc sa do spodnej pery, nespokojnými rukami šklbala nevdojak
         trávu, a Jefim nevidomými očami pozeral sa na zblúdilú kravu; ani mu na um neprišlo, aby
         zapráskal korbáčom a zvolal: hajs! ohó! Potom — ešte akosi podvedome — oblapil dievku
         svojou tvrdou rukou, pritiahol ju k sebe a ťažko, namáhavo zo seba vyvalil:
   </p>
   <p>
    — A nechcela by si… tu zostať?
   </p>
   <p>
    — Tu?
   </p>
   <p>
    — Pri mne, v pastuške. Je tam zahrádka, trávnik… a voda hneď pri dome.
   </p>
   <p>
    — S tebou žiť?
   </p>
   <p>
    Oči mu zamžikaly bojazlivo a tíško odvetil:
   </p>
   <p>
    — So mnou.
   </p>
   <p>
    Pritisla sa k nemu bližšie, v očiach sa jej usadil taký belasý zdrap šťastia, a
         podopierajúc hlavu o jeho suchú hruď, s novo objaveným úsmevom sa pýtala:
   </p>
   <p>
    — A v zahrádke… máš kvety?
   </p>
   <p>
    — Aj kvety sú, — odpovedá radostne Jefim.
   </p>
   <p>
    — A zemiaky, reťkevku, paradajky, uhorky…?
   </p>
   <p>
    Jefim zakaždým natešene kýva hlavou a opakuje:
   </p>
   <p>
    — Aj… aj… aj to…!
   </p>
   <p>
    — Paradajky ja veľmi ľúbim, — spomína Nina.
   </p>
   <p>
    — Aj sliepky kúpime, ak budeš chcieť… a kohúta jarabého…
   </p>
   <p>
    Nina so všetkým súhlasí. Náhle jej preletí po tvári tieň. Odtiahne sa od Jefima, pozrie
         sa mu spytavo do očú a vraví:
   </p>
   <p>
    — A nebudeš ma… biť?
   </p>
   <p>
    — Nebudem, Ninočka, nebudem! — uisťuje Jefim a znovu ju pritisne a oblapí širokými
         ramenami.
   </p>
   <p>
    Slnko sa pomaly srážalo nadol. Zem, bičovaná bolestnými metlami jeho lúčov, krvácala
         rudými kvapkami jahôd. A zatiaľ, kým Nina pustila svoje oči ani dva holuby do černejúcich
         tôní dolín, potom ponad pozlátené vrchy až hen na roztopené slnko v tichom mori, spojil
         Sergej s Jefimom statok v jednu čriedu a za ňou sa pohli všetci traja: Jefim, Nina i
         Sergej, dolu k Pavlovke.
   </p>
   <p>
    Do dediny krokom tichým ako mačka vkradol sa súmrak.
   </p>
   <p>
    *
   </p>
   <p>
    Dovalili sa sedliaci večer do školy na schôdzu ani ťažké kamene. Košele rozdriapané,
         plátené nohavice, bosí. Ešte aj teraz vialo z nich slnkom a vôňou vinohradov.
   </p>
   <p>
    Usadili sa v laviciach, fajčili zas machorku hustými oblakmi, a ženské hrýzly hlasným,
         suchým zvukom semienka.
   </p>
   <p>
    — Nuž tak, súdruhovia, — ozval sa po krátkom rokovaní predseda sovietu Dolin, — v tomto
         roku bude daň vyzerať takto: výnos z jednej desatiny oziminy sa odhaduje na 30 rubľov,
         výnos z desatiny jariny 32 ruble. To aj zemiaky, slnečník… však viete…!
   </p>
   <p>
    Sedliaci zjasnili tváre ani svieže opekance:
   </p>
   <p>
    — Ľa-ľa, menej ako vlani, — ozval sa ktosi.
   </p>
   <p>
    — Veru, prisvedčili druhí. A bola v tom radosť a nádej.
   </p>
   <p>
    Dolin pokračoval:
   </p>
   <p>
    — Výnos z jednej kravy ročite 18 rubľov, z koňa od štyroch rokov po 20 rubľov dôchodku…
   </p>
   <p>
    — Lanského roku bolo osemnásť, — vykríkla Slancová.
   </p>
   <p>
    — … a zdaňovaly sa kone už od troch rokov, — odvetil hneď nato Dolin.
   </p>
   <p>
    Zhučali prítomní ani hora v zime. Podajedni kričali nespokojne, druhí zas volali: dobre
         je, žiadna krivda! — a v tej trme-vrme Dolin stál s úsmevom človeka, ktorý dobre rozumie a
         pozná rub i líce veci. Veď aj on bol sedliakom, nie bohatým, no predsa ten kus vinohradu a
         oráčiny, ktoré v Su-Psechu mal, práve tak podliehalo dani ako polia Pavlovských.
   </p>
   <p>
    — Práceschopní sa v tomto roku rátajú od 18 do 50 rokov, — zabŕda zas hlbšie Dolin.
   </p>
   <p>
    — A výnos z vinohradov… ako sa oceňuje? — pýta sa bohatý Petráň. Mal vinohradu najviac a
         preto mu veľmi záležalo.
   </p>
   <p>
    Dolin, očakávajúc novú búrku nevôle, najprv si odkašľal a potom pevným hlasom odvetil:
   </p>
   <p>
    — Z jednej desatiny… 320 rubľov!
   </p>
   <p>
    Okrem niekoľkých zhýkla a potom stŕpla celá schôdza. Potom začal krik, ženské jajčaly,
         ruky nad hlavami zalamovaly, a do tej riavy sa vrezávalo zlobne: Tristodvadsať! — Kriste
         pane! — Aby ich čert pobral! A ešte vždy hluk a šum.
   </p>
   <p>
    Petráň vstal, čelo si pretrel lopatovitou rukou a vravel:
   </p>
   <p>
    — Kamaráti, súsedia, veď… tak to nejde. Ožobráčiť sa predsa dať nemôžeme! To… do súdneho
         dňa aby si na dane robil…!
   </p>
   <p>
    Pohla sa sedliacka masa, ťažkými hlavami poniektorí prisvedčili, vyskakovali v uzučkých
         laviciach a kričali: Pravda!
   </p>
   <p>
    A keď už vlny ľudských tiel zmietaly sa v štyroch stenách učebne, podišiel k stolu, ku
         čiernej tabuli Repka Matúš, vzal kúsok kriedy do hrubých prstov, zmĺkol na chvíľu a potom
         ostrým hlasom začal:
   </p>
   <p>
    — Ty, Petráň, tak veľmi nehafkaj! V tomto roku, ako sa mi vidí, dá desatina vinohradu do
         600 vedier vína. A keby si vedro len po rubli predával — a ty predávaš najmenej po tri, veď
         ťa každý pozná! — tak by si mal z desatiny 600 rubľov dôchodku. A tu ti to oceňujú na 320…
         čuš, neumreš!
   </p>
   <p>
    Opadla schôdza sťa more po príboji.
   </p>
   <p>
    — Michalj Petrovič, — obracia sa Matúš k učiteľovi, píšucemu protokol schôdze, — nože
         nám na ukážku vyrátajte, ako to bude s daňami vyzerať! — a podáva mu kriedu.
   </p>
   <p>
    — Tak na príklad vy, Hlaváček, povedzte, koľkože toho všetkého máte!
   </p>
   <p>
    Hlaváček z lavice diktuje, koľko oziminy, koľko jariny a vinohradu, dve kravy a dva
         kone. Michalj Petrovič píše, vyratúva výnos celého gazdovstva, dovedna je všetkého na 360
         rubľov.
   </p>
   <p>
    — A koľko je vás doma?
   </p>
   <p>
    — Ja, moja žena a štyri deti — však viete! — odpovedá.
   </p>
   <p>
    — Nuž hľa, — usmieva sa učiteľ, — na každého jedáka pripadá šesťdesiat rubľov. To nie je
         zlé!
   </p>
   <p>
    A ďalej ráta: z prvých desiatich rubľov… z každého rubľa sa platia štyri kopejky dane, z
         nasledujúcich dvadsiatich rubľov po sedem kopejek z rubľa… a tak pokračuje do
         šesťdesiatich.
   </p>
   <p>
    — Toľkoto dane pripadá na jedného jedáka, — hovorí, keď spravil súčet. — Je vás šesť…
         teda šesťkráť toľko.
   </p>
   <p>
    Dolin sa spokojne usmieva a dodáva:
   </p>
   <p>
    — A to ešte dostanete zákonitú sľavu, bo ste zo šiestich jedákov iba dvaja práceschopní!
   </p>
   <p>
    Hlaváček sa poškrabkal v zátyľku, hodil radostne plecom a skríkol veselo:
   </p>
   <p>
    — Eh, čože — zaplatíme!
   </p>
   <p>
    Sedliaci sa nahrnuli na Michajla Petroviča:
   </p>
   <p>
    — Ešte mne, mne moju daň vyrátajte!
   </p>
   <p>
    A Michajl Petrovič ráta, ráta, sedliaci z lavíc ako deti pozorujú a vlna nespokojnosti,
         ktorá ich vzdula po slovách Petráňových, pomaly opadávala s každým tým výpočtom a konečným
         súčtom. Len Petráň, Tremboš a ešte niekoľkí zažití sedliaci, ktorí sa utiahli do úzadia,
         žmurkali neisto starými očami a na niečom sa dohovárali.
   </p>
   <p>
    — Nuž tak, — začal zas predseda sovietu Dolin, — treba pokročiť ďalej. Musíte si zvoliť
         daňové komisie. Ako je to vždy: najprv tú, ktorá spisuje, čo dani podlieha, potom tú, čo
         správnosť vašich údajov reviduje, a napokon tú, ktorá tesne pred žatvou a oberačkou ide po
         poli a určuje, koľko percentový je výnos. Dávajte návrhy do komisií… Každá je trojčlenná!
   </p>
   <p>
    Navrhli troch do súpisnej komisie… zdvihla sa húšťava rúk. Odhlasovali.
   </p>
   <p>
    — Navrhujte členov revíznej komisie! — volá jasným hlasom Dolin.
   </p>
   <p>
    — Tremboša navrhujem! — volá celý zrudlý Petráň.
   </p>
   <p>
    — Ešte! — kričí Dolin.
   </p>
   <p>
    — Slezák, Míšek, Dušek! — snaží sa prehlušiť všetkých Repka. Navrhli štyroch a preto
         museli hlasovať.
   </p>
   <p>
    Tremboš neprešiel.
   </p>
   <p>
    Zachumelilo sa v úzadí, zahovorili sa potajomky — a stíchli. Na stole žmurkala žltým
         okom lampa a tam, v laviciach, v tme rodil sa akýsi odboj, vzdorná myšlienka, rozdeľujúca
         tú čierň na protivné tábory. Tu neišlo len o chlieb, o kopejky, o dane, tu išlo o dve sily,
         ktoré sa inokedy udržiavajú v rovnováhe a inokedy zas rútia sa jedna proti druhej, aby
         jedna druhú pokorila a sadla jej do šije.
   </p>
   <p>
    — A teraz poslednú komisiu, — ozýva sa Dolinov hlas v zatíchlej miestnosti.
   </p>
   <p>
    Do toho ticha vstal vážne a pomaly starý sedliak, zarytý a tvrdý Zlatník, čo po
         nedeliach v modlitebni odbavoval pobožnosti, bohatý a skúpy dosť, aby mal prečo hriešnu
         dušu zachraňovať, a od pier ani čoby jedno meno za druhým sekerou odtínal:
   </p>
   <p>
    — Navrhujem Petráňa, Tremboša a Stráňavu!
   </p>
   <p>
    Celá miestnosť sa nadula a zhíkla. Potom sa ozval z rozličných miest smiech a kriky:
   </p>
   <p>
    — A seba už, strýko, nenavrhnete?
   </p>
   <p>
    Zlatník sa nepohol, stál a strmo sa pozeral na prítomných. Potom vravel:
   </p>
   <p>
    — A čo chcete? Veď ich poznáte! A Stráňava… tuto súsed… veď ste ho do sovietu zvolili… a
         do komisie sa vám už nepodobá? Keďže tak, môžem zmeniť svoj návrh. Nech bude tak: Petráň,
         Stráňava, Rak.
   </p>
   <p>
    Obzrel sa po prítomných. Tí mlčali. Preto kul železo za horúca:
   </p>
   <p>
    — Stráňava, člen sovietu… a Rak… veď ho poznáte, biedneho, nič nemá…
   </p>
   <p>
    O Petráňovi mlčal.
   </p>
   <p>
    Zo shromaždených ani jeden už neprišiel s novým návrhom.
   </p>
   <p>
    Tu v lavici podňal sa Repka Matúš, obrátil sa zoči-voči čiernej tme, kde ťažko v dyme
         oddychovaly sedliacke telá, a začal pomaly, zvyšujúc ďalej hlas:
   </p>
   <p>
    — Strýko, však ste len múdry… o to nič. Pekne ste tú kandidátku vymysleli… Stráňava,
         člen sovietu… to je pravda. Rak, biedny, nemá nič: aj to je pravda. Len mi je akosi čudné,
         prečo ste z tých svojich do prvej komisie nikoho nepretískali… a prečo už do druhej a najmä
         do tretej, do tej najdôležitejšej? Hm… Stráňava, Rak, to sa nezdá tak zlé. A vy, — obracia
         sa a zrakom objíma všetkých ostatných, — vy sa už nepamätáte, čo oni pred troma rokmi s
         komisiou hen tou porobili? Ako si pozapisovali, že u nich sa neurodilo nič — a u nás na sto
         percentov? A čo teraz, v týchto dňoch, ten Stráňava a Rak porobili, o tom vy, súsedia, nič
         neviete?
   </p>
   <p>
    — Nie, nevieme, — ozývajú sa poniektorí.
   </p>
   <p>
    — Povedz nám, Matúš, — podpichujú ženy zvedave.
   </p>
   <p>
    A Matúš vypráva príhodu so striekačkou, ako Petráň využil Rakovho práva na pôžičku
         spolkového náradia, ako by chceli vtiahnuť svojpomocný spolok do svojich služieb a že im v
         tom ide na ruku aj Stráňava, skrývajúci sa za svoje členstvo v soviete.
   </p>
   <p>
    Medzi prítomnými boli mnohí, ktorí dosiaľ nevedeli o tejto príhode. Oči sa im roztvorily
         do korán, široké ani more, keď s neho z rána biela hmla síde, a hltali Repkove slovy s
         lačnosťou, rozhorčení. Predseda Dolin sa usmieva, ako Matúš hovorí rusky s tvrdým
         prízvukom, zapaľuje si spokojne cigaretľu a nakláňa sa nad stolom k učiteľovi, ukazujúc mu
         čosi v protokole.
   </p>
   <p>
    — A prečo si to už dávno neoznámil? — volá ktosi z lavice.
   </p>
   <p>
    — Len tak do nich! — vykrikuje druhý.
   </p>
   <p>
    — Kamaráti, veď… — snažil sa smierlive prehovoriť tretí; jeho hlas však zanikol v kriku
         žien:
   </p>
   <p>
    — A nás, vdovy, len by tak sdierať…!
   </p>
   <p>
    — Hanbite sa! — vykríkla jedna a vypľula na zem.
   </p>
   <p>
    Tam tí v úzadí utiahli sa celkom do tmy. Zlosť im navrela v srdci, a ono búšilo nie
         menej, ako ťažké ich päste na dubový stôl.
   </p>
   <p>
    A keď videli, že občania dávajú nové návrhy, z ktorých potom bola zvolená komisia a
         Matúš Repka v nej, zdvihli sa jeden za druhým a pomaly, zaliati posmešnými pohľadmi súsedov
         a poznámkami žien, vychádzali von: Zlatník, Tremboš a Petráň.
   </p>
   <p>
    — Tu máte tlačivá pre jednotlivé komisie, — hovorí Dolin Michajlu Petrovičovi, a,
         obracajúc sa napokon ku všetkým členom zvolených komisií, pozýva:
   </p>
   <p>
    — Zajtra večer príďte do sovietu. Dostanete podrobné smernice pre prácu komisií. A na
         pozajtra môžete tu u vás začať. S Pavlovkou ste hneď hotoví… a žatva predo dvermi!
   </p>
   <p>
    Potom sa ztratil v tme. Keď vyšiel na návršie, na mori zabedákala siréna parníka a Anapa
         v elektrickom svetle vyzerala ani briliantový šperk, pripevnený na teplom zamate noci…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e998">
       </a>
       IV
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Dni kráčaly zvoľna, nasýtené slnkom, a keďže večery a noci boly krátke, ani čoby si
         rukami tlieskal, maly tým hustejšiu tmu.
   </p>
   <p>
    V jednom z týchto bezmesačných, čiernych večerov u Trembošov horela lampa neobyčajne
         dlho. Okolo stola sedeli chlapi, svetlo, čo od povale sťa zlatá rosa padalo na zem,
         zachytilo sa na ich zväčša holých temenách, sklonených pod akousi ťarchou nad stolom.
         Tremboš i Zlatník hľadeli tupo pred seba, Petráň bubnoval na stôl ťažkými prstami a potom
         tu bol štvrtý, v sivej rubáške a s čiapkou furiantsky do zátyľku posadenou, ktorý hovoril
         zo všetkých najviac, chytro a nezvykle vyberanými slovami, v ktorých sa zachvievala skrytá
         vášeň a hnev. Bol inakší ako Zlatník, Tremboš a Petráň; nad nosom čelo rozťaté dvoma
         energickými čiarami, čierne, smiešne maličké fúziky zdôraznily úzučké pery, a nespokojnými
         rukami, priezračnými a jemnými, sprevádzal svoju reč.
   </p>
   <p>
    — Vdovu Žemčugovu, — hovoril spomínajúc, — poznáte ju, v Anape, pred týždňom odviedli na
         GPU a vyslúchali.
   </p>
   <p>
    Petráň s Trembošom pocítili na svojich sedliackych telách zimomriavky, no ich ruský
         hosť, usmievajúci sa, pokračoval:
   </p>
   <p>
    — Že vraj sa u nej tajné schôdzky odbavovaly, báťuška že ľudí podpichoval. Nič z toho
         nebolo. Nedokázali nič a prepustili ju.
   </p>
   <p>
    Stará Trembošová sa pri peci modlila a prežehnávala tichými krížikmi. Tremboš naplnil
         pohárik zlatistým vínom, vypil, pretrel si rukou staré ústa, vzal kúsok údeného mäsa z
         taniera, odlomil si chleba a cez nadžgané ústa precedil:
   </p>
   <p>
    — Jedzte, pite!…
   </p>
   <p>
    Ruský hosť nebral mäso svojimi priezračnými rukami. Pred ním ležala vidlička a on si ňou
         vybral najlepší kúsok. Vykonával to akosi obradne, vyberanými pohybami, a ústa si utieral
         vreckovkou.
   </p>
   <p>
    — O našich daňových komisiach vám už Zlatník vyprával? — spýtal sa hosťa Petráň. A
         Tremboš, ani čoby z druhého sveta, strmo vybúšil:
   </p>
   <p>
    — Bodaj ich porantalo!
   </p>
   <p>
    — Hej, počul som… — ozýva sa hosť. — Zle vám to vyšlo. Tak by sme sa nikdy k slovu
         nedostali. Ináč pracovať treba. Od chalupy k chalupe musíte, každého osobitne prehovárať.
         Toho… takého Repku… poriadne pritisnúť. A všetkých, čo za ním idú. Ničoho sa nesmiete báť.
         I zostudiť ich treba, na smiech sveta vystaviť… To veľmi pomôže.
   </p>
   <p>
    Petráň zažmurká očami a potom zo seba zvoľna súka:
   </p>
   <p>
    — Veď… ľahko hovoriť. I to my vieme. A… na čom ich prichytiť… ako zostudiť takého Repku?
   </p>
   <p>
    Tremboš pokyvuje hlavou a potvrdzuje:
   </p>
   <p>
    — Ako?… Nepije, so ženou sa nevadí…
   </p>
   <p>
    — Veď už sa len na niečo príde, — navádza hosť.
   </p>
   <p>
    Žlté svetlo lampy vypĺňa izbu, oknami sa derie von, do čiernej noci. Ťažké myšlienky
         navisly nad starými v izbe, srdca, ktoré čosi nenávratne ztratilo, zmocňoval sa nepokoj,
         zatiaľ kým noc ako smola zaliala dedinu hustou tmou.
   </p>
   <p>
    Dedina oddychovala v tej noci ako človek ukonaný prácou. Bolo treba nabrať síl, osviežiť
         myseľ, bo zajtra je znova deň, ruky budú pracovať a hlava premýšľať, bude rásť čosi nové,
         čo každým rokom vyrastá a každým rokom zmiera, aby život nezastal, a aby silným, mocným,
         vždy mocnejším krokom kráčalo sa vpred.
   </p>
   <p>
    *
   </p>
   <p>
    Na vŕšku, v päte Špičiaka, kde stála chalupa, nepatriaca ani k Su-Psechu, ani k
         Pavlovke, strhli sa divo psi. Ich chrapľavý hlas valil sa ako vlny do dolín a potom zmĺkol.
         Onedlho zabrechala suka pri prvom pavlovskom dome, ale tak akosi z polosna, a na tvrdej
         ceste, ktorá sa ako biela, spenená rieka valila hore dedinou, zaznely osamelé kroky.
         Obrovské oko noci ešte vždy bolo zavreté a v čiernom sne, len na východe — zdalo sa — sa
         jeho víčko málo-maličko pootvorilo a tam sa tma zachvievala v akomsi tlmenom, nebadateľnom
         žiarení.
   </p>
   <p>
    — Onedlho sa začne brieždiť, — pomyslel si.
   </p>
   <p>
    Zastavil sa na ceste pred školou, ktorá sa, kosá, na brehu vzpínala ako malé biele
         kozliatko s čiernym chrbtom. A zas mu v úsmeve preletelo hlavou:
   </p>
   <p>
    — Ešte vždy tá stará…
   </p>
   <p>
    Povedľa školy, za ošarpaným plotom stál dom Matúša Repku. Už nie je to ten starý dom,
         aký tam pred rokami bol, drevený, shrbený. Obnovený, biely, no Matúšovi akiste dych
         nestačil, bo predná časť s veľkou izbou, obrátená do dediny, hľadela do noci čiernymi
         dierami oblokov ako slepec. Čo asi robí Repka Matúš…? Vojnou prešiel, medzi partyzánmi bol,
         dlhý rad rokov zvŕtol sa mu pod nohami v hroznej neistote… ale sa vrátil a už — hľa — dom
         mu stojí. Kus práce vykonal.
   </p>
   <p>
    Za domom, tam, kde sa breh prevažoval na druhú stranu, černela sa zahrada krivými
         slivkami. Tam… tam to bolo vtedy… Za lásku platil striebrom mesiaca a potom dlhým radom
         okyptených rokov…
   </p>
   <p>
    Pohol sa vpred — a tu do očú mu vpadlo svetlo, ktoré sa vklínilo z jednoho okna do
         mäkkého tela noci. Bolo to hore v dedine. Srdce sa mu zadrhlo… vykročil vpred a hlavou mu
         blúdila otázka:
   </p>
   <p>
    — A prečože ešte svietia…?
   </p>
   <p>
    Keď sa blížil k domu, brehom sa snášal opatrným krokom neznámy človek ani tieň. A na
         preddomí počul známe akési hlasy… také známe… Akiste pili víno, pomyslel si.
   </p>
   <p>
    — Choďte s Bohom! — počul ešte, a potom sa dvere zavrely.
   </p>
   <p>
    Zvuk zámky nestačil zatíchnuť v pustej, priestrannej predsieni, a na prahu stál už on,
         bezradný a tichý sťa bitý psík. Počul jasne buchot vzbúrenej krvi na sluchoch, hruď sa mu
         sovrela v neviditeľných kliešťach a ruka, pripravená zachytiť za kľučku, bezvládne ovisla
         povedľa tela. V izbe zaznievaly akési hlasy, nejasné, tlmené dverami a prerývané suchým
         kašľom, hlasy zlostné a plné jedu a vystreknuvšej nenávisti.
   </p>
   <p>
    Zabúšil na dvere, aby, keď nič iné, aspoň tým zvukom, preťal žravú neistotu a
         neznesiteľný stisk, ktorým boly prsá ani kameňom zavalené.
   </p>
   <p>
    — Kto je? — zaznelo z pootvorených dverí izby.
   </p>
   <p>
    — Ja som… otvorte!
   </p>
   <p>
    — Kto je to — ja…? — pýtal sa ďalej nedôverčivý hlas.
   </p>
   <p>
    — No ja… či ma už nepoznávate?
   </p>
   <p>
    Okamih ticho, čierna, neistá tma sa kdesi v kúte rozdrapila a tam, v tom mieste, sa
         zachvievalo čosi ako kus neočakávanej, obavami zahlušenej radosti.
   </p>
   <p>
    Prv, kým mohol odpovedať svojím vlastným menom, v izbe sa striasol všetok ťažký vzduch a
         na jeho vlnách, tak ako pena na mori, vykvitol radostný výkrik:
   </p>
   <p>
    — Martin!
   </p>
   <p>
    Ním stará Trembošová vítala svojho syna.
   </p>
   <p>
    A teraz tu Martin stál, zaliaty žltým svetlom, vo svojej bezradnosti a rozpačitosti,
         hrdlo navrelo tisícom radostných slov, no stisnuté pery ni jediného nevypustily, díva sa na
         mamku a na otca, ako zostareli, a oni zas pozerajú mlčky na neho, ako vyrástol, zmužnel.
         Chcel by ich vyobjímať, polaskať sa s nimi, chcel by porozprávať všetko, čo prešiel a
         zažil, no nemôže viac ako týchto pár slov povedať:
   </p>
   <p>
    — Tak… už som doma! — A zdá sa mu to aj tak zbytočné.
   </p>
   <p>
    — Hladný si… — ľútostivým hlasom ho hladká mať, a z komory prináša kus údeného mäsa.
         Otec nakláňa fľašu, tú veľkú, štvrťvedrovú, v ktorej ešte čosi vína zostalo, a naplňuje
         pohárik až po okraj.
   </p>
   <p>
    — Nuž — na tvoje zdravie!
   </p>
   <p>
    Vypije, znovu naleje a hovorí:
   </p>
   <p>
    — Aj ty, starká!
   </p>
   <p>
    Až potom len postavil plný pohár pred Martina, ktorý sa zatiaľ pustil do jedla,
         odkrajujúc zo šťavnatého mäsa veľké kusy.
   </p>
   <p>
    — Veľa vína ste vlani natlačili? — pýta sa otca.
   </p>
   <p>
    — Chvála Bohu, — hovorí otec, — dosť. Hen to už je z posledného… Však — skoro bude nové.
   </p>
   <p>
    Mať pozerá si Martina s tou známou pečlivosťou, do všetkých podrobností, a vidí sa jej:
         vyrástol, zmužnel. Hľa, na hornej pere černejú sa mu malé fúziky. Pristanú mu. Len škoda,
         že je ostrihaný. Také pekné vlasy mal…
   </p>
   <p>
    Martin sedí a ešte vždy jie. V tmavomodrom, nezvykle, po pánsky pristrihnutom obleku
         videl sa im taký čudný; tak si ho nepredstavovali. Otec berie látku kabáta do hrubých
         prstov, zkúša, či sa nemačká, a potom s povzdychom hovorí:
   </p>
   <p>
    — Dobré súkno… Takého tu nedostaneš.
   </p>
   <p>
    V izbe bolo ticho. Zdalo sa, ani čoby vo vzduchu okrem lampy viselo ešte čosi, čoho sa
         nik nechce dotknúť, aby nenarazil, aby seba alebo druhých neporanil, a aby všetko, čo sa tu
         odohralo, prešlo cez brieždenie ako noc k jasnému dňu.
   </p>
   <p>
    Martin vstal zpoza stola a rozplývajúc sa v akomsi vnútornom šťastí, ktorého neľzä
         prejaviť, vyhodil ruky do vzduchu, vystrel sa a veselo sa pýta:
   </p>
   <p>
    — Nuž akože sa tu mávate… po toľkých rokoch? Vyprávajte predsa!
   </p>
   <p>
    — Ty by si mal vyprávať…, — vyhýba otec, a mať dodáva:
   </p>
   <p>
    — …viac si videl, viac zkúsil…
   </p>
   <p>
    K ničomu však nedošlo. Do okien nazerala riednuca tma. Von sa brieždilo. Stará
         Trembošová pripravila postele a bez zlej výčitky už, skôr s úsmevom vravela:
   </p>
   <p>
    — Ľa-ľa, akí gazdovia: keď druhí vstávajú, my ideme spať!
   </p>
   <p>
    A bolo to skutočne čudné, keď spoločne vraveli: Dobrú noc!
   </p>
   <p>
    Na dvore kohút prísne vykríkol: Kikirikí!
   </p>
   <p>
    Na druhý deň nebol snáď vietor preto, žeby po dedine rozchýril príchod Martina, a tak —
         jednoducho: letel s vlajúcimi, slnkom prežiarenými vlasmi, rodil sa na mori z mliečnej
         rannej hmly a práve tak zo široka, frontom napredoval k pevnine.
   </p>
   <p>
    Martin sa prechádzal po dvore, pri poukladanej hŕbe polien pechorily sa sliepky, kohút
         sebavedome štrngal ostrôžkami a husi, kolíšuc sa v mäsitých bokoch, schádzaly dolu dedinou
         k mláke. Suka, priviazaná k búdke, tá stará suka, ho ešte poznala: hojdala svojím hladkým
         chvostom so strany na stranu a keď sa k nej Martin priblížil, pritisla svoju uplakanú gambu
         k jeho kolenu, pozerajúc sa šťastne oddanými, zrudlými očami.
   </p>
   <p>
    Na záhumní vyhrievaly sa tri teľce, strakaté, smiešne dôverčivé, s ružovým pyskom a
         kučeravou hlávkou. Prichádzaly k Martinovi, olizovaly mu ruku a potom odskakovaly na bok
         celým telom, aby sa znova vracaly, márne hľadajúc šialivý cecík neprítomnej matky. Zpoza
         humna vidno bolo zelené sady, vinohrady, slnečníkové záhony, kukuričné polia a ďateliny,
         rozprestieraly sa po úbočiach, vklínené a ohraničené húšťavami dubín a bučín, ktoré
         vyliezly bokom na Špičiak a zkaderavily jeho zelenú, pyšnú hlavu. Zpoza Špičiaka počuť dnes
         hukot a šum mora…
   </p>
   <p>
    Martin to všetko ohmatával svojimi smyslami, obnovoval si rozpomienky živou
         skutočnosťou, hladkal celý obzor svojimi očami a dával sa na pospas všetkému, čo
         bezprostredne vchádzalo do jeho vedomia. Chcel sa so všetkým sliať, sžiť, srásť tak ako
         kedysi, nohami vrásť do tejto zeme, ktorá berie, aby mohla dať.
   </p>
   <p>
    Pred obedom prišiel Martina privítať dedko Kubešov. Šuchotal drobnými krôčkami, vysoké,
         tenké nohy sa mu v kolenách podlamovaly a žltá hlávka sa mu hojdala pod ťažkým širákom.
   </p>
   <p>
    — Tak si sa vrátil.
   </p>
   <p>
    — Vrátil.
   </p>
   <p>
    — A či ti tam zle bolo?
   </p>
   <p>
    — Všelijako, dedko, všelijako. Aj dobre, aj zle.
   </p>
   <p>
    — Hm…
   </p>
   <p>
    Dedko chvíľu mlčí a potom sa pýta:
   </p>
   <p>
    — A v Prahe… si bol?
   </p>
   <p>
    — Raz.
   </p>
   <p>
    — Aj ja. Keď sme sa sťahovali sem, do Ruska, išli sme cez Prahu. Vtedy mi bolo… dvanásť
         rokov.
   </p>
   <p>
    — To je už dávno!… V ktorom to bolo roku?
   </p>
   <p>
    — Neviem už, chlapče. Nazdávam sa… v sedemašesťdesiatom.
   </p>
   <p>
    Slnko hreje a oni sedia na podstení, každý z nich spomína Prahu, a u každého z nich je
         celkom iná.
   </p>
   <p>
    — Teraz je Praha veľká, — rozpráva Martin. — Je to tam ani v pekle. Ľudí plné ulice, ani
         nevieš, keď ideš, kde nohu položiť… Chceš prejsť ulicou na druhý bok — a hneď máš jeden
         autiak na chrbte a jeden pred očami. Také mesto… to nie je žart! A vlastného slova
         nepočuješ… taký krik a šum.
   </p>
   <p>
    — Policajti vtedy mali také klobúky s kosierkami.
   </p>
   <p>
    Martin sa usmieva. I na policajtov si dedko spomenul! A dodáva:
   </p>
   <p>
    — Teraz už nemajú…
   </p>
   <p>
    Na obed prichádzajú súsedia s polí do dediny. Zastavujú sa s Martinom, vítajú sa s sním,
         potľapkávajú so smiechom po pleci a hovoria:
   </p>
   <p>
    — Nuž povedz… ako?
   </p>
   <p>
    — Mnoho nového — v starej vlasti?
   </p>
   <p>
    — Čo by… — odpovedá Martin, zavalený otázkami a nevediac na ktorú prv odpovedať. — Ako
         sa to vezme. Aj staré je, aj nové.
   </p>
   <p>
    — Všade treba drhnúť, však! — rozrehlí sa jeden a tlieska sa do tvrdých dlaní. A Martin
         prisvedčuje:
   </p>
   <p>
    — Všade.
   </p>
   <p>
    — No ty si tak veľmi nedrhol… po rukách vidno.
   </p>
   <p>
    — Cestou mi zmäkly! — smeje sa Martin za odchádzajúcimi, a potom si myslí: Vždy sú
         jednakí. Bijú sa od detstva tu s tou zemou, stínajú, kolčia, orú, sejú a vinič opatrujú —
         od svitu do mraku. Ani kopec mravcov v spokojnej ruskej stepi. Z mrtvých otcov žije v nich
         len reč, a živení súc tradíciou, rozžúvanou po dlhých zimných večeroch, sú plní
         starodávnych predstáv zeme, z ktorej vyšli a do ktorej sa nikdy nevrátia. Počúvaš ich, ako
         uplatňujú pri poháre vína rozpomienky rodičovské, ktoré sa budú uchovávať s pokolenia na
         pokolenie, a naraz pocítiš, že toto nie je storočie dvadsiate, že tu už sa nevzteká motor a
         nejasá elektrická žiarovka, ale že ťa preniesli do minulého storočia, sedíš pri peci pri
         smolnej fakli a po balvanistej ceste rozvážajú tovar starí furmani.
   </p>
   <p>
    Je dávno po vojne. A mohutné výkyvy ľudského mora rozbily bralá a okovy starých,
         večitých skalísk, za ktorými už ľuďom prístupu nebolo, obrovská búrka zvlnených ľudských
         davov rozmetala staré múry a zmenila tvárnosť sveta.
   </p>
   <p>
    A tu?
   </p>
   <p>
    Martinovi sa vidí, že nič sa nezmenilo, a že iba v Su-Psechu, kde bol dom bohatého
         sadovníka, visí jediný jednoduchý znak zmeny: tabuľa s nápisom „Soviet“.
   </p>
   <p>
    Odpoludnia, keď bola dedina tichá, slnkom ukonaná a bez ľudí, dospel Martin k veľkému
         rozhodnutiu. Vykročil zo dvora a dal sa dole ku škole. Mať za ním na preddomí volala, no on
         sa len obzrel, usmial a išiel ďalej. Zastal až pred Repkovým domom, chvíľku postál na
         bielom, zametenom dvore a potom otvoril dvere tichého domu, v ktorom ani keby mrtvý bol,
         nič sa nerušilo.
   </p>
   <p>
    V predsieni malé, zlatovlasé dievčatko ihralo sa s bábkou. Spočinulo na neznámom
         Martinovi nezábudkovými očami, zatíchlo a utiahlo sa do kúta.
   </p>
   <p>
    Martina ani keby pod hrdlom schytil.
   </p>
   <p>
    — Tak to je ono…, — pomyslel si a pozeral si asi šesťročné nesmelé dieťa v umazaných
         šatočkách, ružové, zlaté a kučeravé. Pristúpil k nemu, pohladkal ho po jasnej hlávke a
         nežne, aby tiché dievčatko nezastrašil, sa opýtal:
   </p>
   <p>
    — A mamička je doma?
   </p>
   <p>
    — Hen! — ukázalo dieťa na vedľajšie dvere a znova sa zapodievalo svojou bábkou, ktorá sa
         naň tak veľmi ponášala.
   </p>
   <p>
    Martin vykročil, otvoril tíško dvere, práve tak tíško za sebou zavrel a zastal hneď pri
         vchode. Ten okamih bol azda najťažší, bo potom už sa osmelil a temer nečujne vravel:
   </p>
   <p>
    — Prišiel som sa pozrieť…
   </p>
   <p>
    — Ježíši Kriste — Martin! — vykríkla v neočakávanom údive Anna. Priskočila k nemu,
         privinula sa a šepká: Vítaj!
   </p>
   <p>
    Martin však stojí nepohnute ani dub, neoblapí ju ramenami a aby tu nebolo žiadneho
         omylu, opakuje:
   </p>
   <p>
    — Prišiel som sa pozrieť… na dieťa.
   </p>
   <p>
    Annu táto odpoveď zabolela. Pozrela na Martina oddanými očami, v ktorých sa zachvievala
         obava a strach, a tichúčko hovorila:
   </p>
   <p>
    — Predsa si ma nezabudol…
   </p>
   <p>
    Martinovi bolo akosi nepríjemne. Tu pred ním stála Anna, o ktorej hovoria, že je matkou
         jeho dieťaťa, Anna, ku ktorej okrem toho dieťaťa nemal žiadneho vzťahu, ktorá bola o veľa
         staršia, vychudnutá starosťami a chorobami a ku ktorej nikdy v živote neprišiel s radostným
         srdcom. A cítil, že je treba raniť, aby sa mohly staré rany zahojiť, aby sa osvobodily ruky
         i myšlienky a oči aby mohly pozerať priamo vpred, ako sa mladým ľuďom v živote patrí.
   </p>
   <p>
    Anna, rozplývajúc sa v akejsi nepoznanej radosti, s úsmevom vyprávala:
   </p>
   <p>
    — Hneď, ako sa rozchýrilo, že prídeš, prichádzali súsedia, že by som víno chystala na
         svadbu. Takí smiešni… Hovorila som im, že sa s tebou najsamprv dohodneme, koľko vína dáme…
   </p>
   <p>
    Martin trpko stiahol pery.
   </p>
   <p>
    — Hlúposti vyprávate… Bože — také reči!
   </p>
   <p>
    A potom, sťaby sám pre seba odvŕkol:
   </p>
   <p>
    — Myslím, že sú to zbytočné starosti.
   </p>
   <p>
    — Prečo…? Anne sa zadrhlo srdce v hrudi.
   </p>
   <p>
    — Myslím, že sú to zbytočné starosti, hovorím, — opakoval Martin, sadajúc na peľasť
         postele. — Akože máme my strojiť svadbu, keď…
   </p>
   <p>
    Slová mu akosi viazly v hrdle. Anna sa pričupila ani chalúpka v mraze, bola taká
         maličká, zostarelá a bojazlivá, najradšej by si uši rukami zakryla, aby nemusela ďalej
         počúvať, keď Martin pokračoval:
   </p>
   <p>
    — Čuješ, Anna… neviem, ako ti to najlepšie povedať. Netreba vystrájať ďalej takúto
         komédiu. Hovoríš, že dieťa je moje — nuž dobre… vezmem si ho a postarám sa. Ženiť sa však…
         nemôžem.
   </p>
   <p>
    Ťažko z neho vyšly tieto slová.
   </p>
   <p>
    Anna sa v kúte rozplakala. Modrou záponkou utierala si oči i nos, celé telo sa
         zachvievalo v kŕčoch a srdce sa dralo bolestne až k ústam, keď slzami rozmočila ťažký
         vzdych:
   </p>
   <p>
    — Ty takto… Martin…!
   </p>
   <p>
    Martin vstal, pristúpil k nej, skmásnutej žiaľom ako žltý list, a presvedčivým hlasom
         vravel:
   </p>
   <p>
    — Maj rozum, Anna! Veď… či možno tak? Nepoznáš mňa a ja nepoznám teba. A vtedy… tá jedna
         noc… či tá nás má na veky spútať? Je pravda, zle sme z nej vyšli obidvaja, ale to predsa
         ešte… nemôže byť všetko? Bolo mi vtedy osemnásť… chlapčisko nerozumné. Nehovorím, že si
         mala mať rozum ty… tak už to prišlo a je. A keď som potom zutekal… priznám sa ti: zutekal
         som do sveta nie len preto, že by som nemusel k vojsku — však s bielymi som utekal — ale aj
         preto, že som sa bál… tohoto tu.
   </p>
   <p>
    Anna plače vždy viac, celé telo sa strháva, ani keby sa bránilo tým slovám, ktorými
         Martin bičuje jej boľavú dušu:
   </p>
   <p>
    — Ťažko sa mi tam žilo, je pravda. Ale som akosi zabúdal. Ruky sa mi rozpútaly. Ten
         kameň so srdca odpadol. A predsa to ešte nebolo všetko. Nemal som… ako to… nemal sam
         žiadnej postati. A tak som si predstavoval: tuto Matúš, tvoj brat, tiež sveta pochodil, ale
         se vrátil a pracuje, tú jeho prácu očami vidno… a mnohí a mnohí iní tu… všetci. Už dávno
         chcel som sa vrátiť, len tejto… našej veci som sa bál. Dnes som sa však vrátil, som tu a
         myslím si… porozumieš. Nie je to možné, Anna, nemuč ma! Veď by som si ťa aj vzal, povedzme…
         no pomysli si… čože to bude za život… bez lásky?!
   </p>
   <p>
    Kút izby sa striasol novým, návalom plaču:
   </p>
   <p>
    — Ach, Martin, Martin… dosť! — nariekala Anna.
   </p>
   <p>
    — A zákony sú tu vraj teraz už také, — pokračuje Martin neúprosne, bo — cítil — raz to
         už musí vypovedať: — aj tak by sme sa skôr alebo neskoršie rozišli. A vtedy by to bolo ešte
         horšie. I tak sme si… život dosť pobabrali.
   </p>
   <p>
    Anna sa napokon utíšila. Utrela oči, vyvýšila sa pred Martinom a hlasom, ktorý znel
         odrazu akosi tvrdo, vravela:
   </p>
   <p>
    — Tak ty si… takto prišiel…?!
   </p>
   <p>
    — Tak.
   </p>
   <p>
    Martin cíti, že vo vzduchu visí čosi ťažkého, kameň, ktorý hrozí zavaliť ich, slovo,
         ktoré chce preklínať, hriech, ktorý sa ešte len rodí.
   </p>
   <p>
    — Pozri sa, Anna: veď som mohol domov prísť a tebe vyhýbať, teba obchádzať… a ja som sa
         naučil priamo. Prišiel som v noci a dnes už ti hovorím: tak nemožno. A… ako som už vravel:
         o dieťa sa postarám. Domov ho vezmem…
   </p>
   <p>
    — Nedám ti dieťa, — vraví strmo Anna. — Ešte by u vás tak obišlo ako mať. A hen to… však
         ty… obanuješ!
   </p>
   <p>
    V plameni jej očú horel Martin ani smoľná fakľa. No okrem tých očú nezostalo z nej nič,
         bola úbohá, do seba zrútená a bezmocná, čosi sa jej v ceste skrížilo, čosi cestu zavalilo,
         dáka víchrica, čo zlostnými rukami sráňala všetky nádeje a sny, a tak tu po odchode
         Martinovom zostala v izbe stáť ani bleskom zasiahnutá rozčesnutá sosna, že ani nepočula,
         keď sa jej Jelenka belasým pohľadom spýtala:
   </p>
   <p>
    — Mamička… a prečo plačeš? — — —
   </p>
   <p>
    Na ceste domov stretol sa Martin s Matúšom Repkom, ktorý sa so ženou skoro vracal domov,
         bo chcel ešte pred večerom s komisiou prezrieť aspoň časť polí, aby zistili úrodu alebo
         škody.
   </p>
   <p>
    Privítali sa — po toľkých rokoch — veľmi priateľsky. Obzerali si jeden druhého dôkladne
         a — zdalo sa — boli spokojní. Ako sa z osemnásťročného chalana zmenil za tie roky, — myslel
         si Matúš, a Martin zas usmieva sa na územčistého, slncom opáleného Repku a vraví:
   </p>
   <p>
    — Do paroma, aké je z teba sedliačisko!
   </p>
   <p>
    A smejú sa zo široka obidvaja.
   </p>
   <p>
    — Kdeže si bol? — pýta sa Repka.
   </p>
   <p>
    Martin najprv nerozhodne mykol plecom, hneď sa však odhodlal a vravel:
   </p>
   <p>
    — U vás som bol… pozrieť dievčatko.
   </p>
   <p>
    — A? — Repka očakával prirodzene ešte niečo viac.
   </p>
   <p>
    — Anne som hovoril, aby… Azda sa nenahneváš: aby na mňa nemyslela. Si rozumný a uznáš. I
         tak sme si život dosť zkazili.
   </p>
   <p>
    Pozrel tázavo na Matúša. Ten zamĺkol, potočil sa bokom a zamžikal očami, neskoršie viac
         pre seba vravel:
   </p>
   <p>
    — I ja som jej hovoril… Robilo by to zlú krv. A to keď sa rozchýrilo, že prídeš domov,
         ženské i chlapi ju nablazneli.
   </p>
   <p>
    — Nemôžem to skrývať… rozumieš? — pokračuje Martin. — Je treba, aby bolo medzi nami
         jasno. Veď i tak človek už vytrpel, mladosť si zkazil. A Boh vie, čo ešte…
   </p>
   <p>
    — Však o tom mi ešte rozpovieš… hovorí Repka. A potom, tvrdo akosi, no priamo a zkrátka,
         lúčiac sa končí:
   </p>
   <p>
    — Tak sa mi páčiš. Priamo ideš… a neobchádzaš. Si chlap, vidno. A povedz oteckovi, že by
         vyšiel „na zadné diele“, ideme s komisiou ešte pred večerom obzerať úrodu. Nezabudni!
   </p>
   <p>
    Rozišli sa.
   </p>
   <p>
    Martin bol prekvapený. Takéhoto privítania veru neočakával. Vedel, že Matúš je rozumný
         chlap, sveta zkúsený, a že sa všetkému vie prizrieť zoči-voči. No že by takto? — Veď predsa
         vyrástol v tejto zatuchlej dedinôčke, vsiakly doň všetky názory, zvyky a predsudky, ktorými
         rodičia živili svoje deti, i on podliehal všetkému, čo sa tu rodilo i udržiavalo, čo sa sem
         prenieslo odkiaľsi, čo nik už nepozná a čo sa už len ako stará tradícia premieľa po
         večeroch. Ktože ho zmenil? Svet? Veď aj on, Martin, bol v svete — a predsa tohoto od Matúša
         neočakával.
   </p>
   <p>
    Martin vypadol odtiaľto ako kameň z obrúčky na dlhý rad rokov. A za ten čas — kto ho
         vie, čo všetko sa zmenilo, akými zostali ľudia, ktorých ako chlapec poznal, a čo všetko, čo
         všetko je nové v tejto starej diere…
   </p>
   <p>
    A keď sa večer otec, strašlive najedovaný, vrátil s poľa domov a hromžil na celý svet,
         poznával pomaly Martin, že veru ani Pavlovka nie je už tá ako bola, keď ju pred siedmimi
         rokami opustil, že sa tu veľa zmenilo. Videlo sa mu, že už boly zabudnuté súsedské pomery,
         pri ktorých bola bieda jedných a dostatok druhých samozrejmé, a kedy sa vyskytnuvšie
         nedorozumenia tak ľahko zabúdaly pri poháriku vína.
   </p>
   <p>
    A skutočne: dnes stála celá dedina v znamení dvoch táborov, v ktorých súsedstvo a
         známosť hraly podradnú úlohu, a tieto dva tábory stály proti sebe, každý mal svoju osobitnú
         silu, ktorej využíval v boji na život a na smrť.
   </p>
   <p>
    Martin v tom neznámom, zmenenom svete mohol len pozorovať.
   </p>
   <p>
    — Ej, už len tak vyfackať treba takého Repku aj s celou komisiou, — reve ani besný starý
         Tremboš v izbe.
   </p>
   <p>
    — A čože sa vám porobilo, otec? — pýta sa Martin, nechápajúc.
   </p>
   <p>
    — Čo sa porobilo…! Krivda! Nech Boh karhá takú komisiu naničhodnú! Jestli to tak ďalej
         pôjde… na môj’ veru… so sveta ma snesú, potvory!
   </p>
   <p>
    Martin ešte vždy nechápe, no pýtať sa nechce. Stará Trembošová však sama položila
         otázku:
   </p>
   <p>
    — A Matúš… čo zas spravil?
   </p>
   <p>
    — Nuž, čo, — strháva sa v hneve starý, — zbožia nám pozerali… „na zadných dieloch“. Je
         pravda, žitá tak mnoho tohto roku neukazujú… a práve preto: všetkým zapísali, že vraj 60,
         70 percentov… len naše, hovoria, urodilo na sto.
   </p>
   <p>
    — Na sto…? — začudovala sa stará.
   </p>
   <p>
    — No a? Ono… to treba priznať… naše žito je zo všetkých najlepšie, pravda, nuž ale… keď
         všetkým spustili, prečo mne nie? — a šermoval vo vzduchu suchými rukami. —
   </p>
   <p>
    Ukázal som im do prostriedka záhona… tam na tom kopčeku je žito slabé v jednom mieste… a
         len sa tak, potvory, zasmiali. To vraj v celom záhone sa ztratí.
   </p>
   <p>
    Prechádzal izbou so zaťatými päsťami a napokon sa složil pri stole na lavicu ani ťažké
         vrece.
   </p>
   <p>
    — Však som Matúšovi hovoril, že sa chce vyvŕšiť na nás… za Annu. Aj som mu vravel, nech
         si nemyslí, že… že si Annu vezmeš!
   </p>
   <p>
    Pozrel sa priamo očami na Martina. Ten však hodil rukou a s opovržením v hlase vravel:
   </p>
   <p>
    — Myslím, že sa zbytočne do rečí privádzate, otecko. Túto historiu som si už sám dnes
         vybavil. I s Matúšom, i s Annou. A… myslím, že… že ste strelili capa.
   </p>
   <p>
    Obrátil sa a vyšiel z izby von, na dvor a za humno. Cítil, že zapadol odrazu do akejsi
         jamy, z ktorej bude ťažko vyjsť, prehrýzť sa tisícom prekážok a prehltnúť tisíce trpkostí.
         A veď on prišiel s ružovými nádejami, s čistými túžbami, s očisteným srdcom i mysľou, chcel
         do zeme nasadiť pluh, aby mohol siať a svážať plody svojej práce, ktorá by bola len
         čiastočkou tej rušnej lopoty, ktorá rodí radostnejší život.
   </p>
   <p>
    Trpko mu bolo, že staroba stvrdla na kosť a nemení sa, trpko, že stavia hať jeho
         nádejam, snom, trpko, že otec sa s ľuďmi žerie a závidí, klebetí a že v mene čohosi, čo
         bolo Martinovi nepochopiteľné a čoho neznal, vystavuje sa otec na posmech sveta…
   </p>
   <p>
    Starí Trembošovci sedeli v izbe až dosiaľ mlčky a s otvorenými ústami, ovalení
         poslednými slovami Martinovými…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1362">
       </a>
       V
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Belasé more zahryzlo sa pravideľným oblúkom do zlatého piesku pobrežia. A okolo toho
         oblúku soskupily sa domy, tiež belasé a jasné, s oknami na more a s nízkymi strechami,
         drevenými bránkami a bielymi dvorčekmi, a celá tá Anapa, veselá v rušnom nedeľňajšom ráne,
         vyzerala ani kŕdeľ kurčiat, ktoré sa sbehly ku kvočke — starej tureckej bráne. Okolo brány
         a za bránou — veselý bazár, a na ňom chumelí sa ľuďmi, rozlieha sa krik, kone erdžajú,
         sliepky zúfale bedákajú a prasce kvičia ani malé deti, len ryby, nedávno z mora vytiahnuté,
         na rybárskych stánkoch zachovávajú dôstojné mlčanie.
   </p>
   <p>
    Prišli Arménci zo Sukko, s úbohými koníčkami, prišli Varvarovci i Pavlovskí, prišli
         Gréci zo Su-Psechu, na rozheganých vozíkoch doviezli sa kozáci z Natuchajevskej, priviezli
         prasce, hydinu, zeleninu a ovocie, priviezli drevo a pníčky z vykolčených strání, predali
         čo mohli a potom obliehali štátne konzumy, aby nakúpili tovaru na rubášky, cukru a soli,
         pohádali sa s anapskými Arméncami, čo na zemi rozložili ľahučké, ozdobné topánočky a
         sandále, a do konopných vriec napchali striebristých rýb, ktoré na rybárskych stánkoch
         zúfale lapaly po vzduchu.
   </p>
   <p>
    Celý bazár hučal tisícom rozličných hlasov a zvukov, pestril sa najjasnejšími farbami,
         zapáchal konským potom a striasal sa bučaním kozáckych býkov, voňal kvetmi a poslednými
         višňami, kyslým šťaveľom a egrešom.
   </p>
   <p>
    V zátoke mora, do ktorej príboj nahnal zbytky hnijúcich chalúh, chlapci s veselým krikom
         kúpali kone.
   </p>
   <p>
    Oproti bazáru, za nezariadeným parkom bez stromov, v ktorom sa len úzke cestičky v slnci
         bolestne svíjajú, stojí veľká a vysoká budova — soviet anapského rayonu. Z tejto budovy
         vychádzajú neviditeľné nitky po celom vidieku, aby bystré oči i uši tejto budovy počuly, čo
         sa robí v Su-Psechu, Pavlovke, Varvarovke, Odrezku i Sukko, čo hovoria kozáci v
         Natuchajevskej a iných svojich staniciach, ako žijú Nemci v Džiginke a ako sa novému životu
         prispôsobujú Čerkesi vo svojich auloch.
   </p>
   <p>
    Tenučké nitky ani telefónna sieť bzučia už celý rad rokov, nehmotné oči i uši vidia i
         počúvajú celý kraj. Na ľahučkých vozíkoch prichádzajú niekoľko razy do týždňa predsedovia
         dedinských i volostných sovietov, prichádzajú mlčanliví, energickí sekretári komunistických
         buniek, aby referovali, prichádzajú sami sedliaci k zverolekárom a poľnohospodárskym
         inženierom pýtať radu, pomoc a smernice. Preto všetky tie dediny, kozácke stanice, kolonie
         a čerkesské auly ležia v anapskom soviete rozložené na stoloch, zaradené do príslušných
         regálov, so všetkými svojimi obavami, bolesťami, potrebami a otázkami, a tá budova je skôr
         veľkou nemocnicou, na jej stoloch ležia dediny ani pacienti, ktorých skúmajú, liečia a
         operujú…
   </p>
   <p>
    Ľudia sa chumelia na bazáre…
   </p>
   <p>
    Kostnatí chlapi pozerajú k oblokom sovietu, a nie je to pohľad jednaký. Podajedni si
         myslia: ďas nám bol dlžný hen ten… soviet — a pod nasopeným obočím rodí sa hnev a vzdor.
         Druhí si myslia: ech, všetko jeden čert! Platil si vtedy, plať aj teraz… a ľahostajne, s
         tým istým pocitom chodia v nedeľu na bazár a v týždni sa skláňajú k tej istej robote ako
         kedysi… pred rokami. Mnohí a mnohí však, stretávajúc sa na bazáre, rozprávali si dnes s
         netajenou radosťou:
   </p>
   <p>
    — Sváko, poznáte Krjumina?
   </p>
   <p>
    — Prečo nie — poznám!
   </p>
   <p>
    — Ej, ale ho pritisli… na soviete!
   </p>
   <p>
    — A čo?
   </p>
   <p>
    — Robotníka nezahlásil… že vraj rodina. A teraz hromží na celý svet, že vraj koľko mu
         treba pokuty platiť…
   </p>
   <p>
    A chichocú sa s oprávnenou škodoradosťou.
   </p>
   <p>
    Na bazáre stretol sa Matúš Repka s Martinom.
   </p>
   <p>
    — Aj ty si tu?
   </p>
   <p>
    — A tak… odpovedá na pol slova Martin.
   </p>
   <p>
    — Musel som do Su-Psecha, prihlásiť sa na soviete. Tak som sa už rozbehol až do Anapy.
   </p>
   <p>
    — Pešo?
   </p>
   <p>
    — Nuž a?
   </p>
   <p>
    — Nazpät ťa odveziem, ak chceš, — hovorí Repka. — Som tu s vozom.
   </p>
   <p>
    Okolo nich prešiel Jefim so svojou náhodnou ženou.
   </p>
   <p>
    — A ktože dnes kravy pasie?… volá na Jefima Matúš veselo.
   </p>
   <p>
    — Pánboh… a Sergej! — odpovedá so šťastlivým úsmevom Jefim, nadúvajúc svoje suché hrdlo
         popri Nine ako pyšný holub.
   </p>
   <p>
    — Kupovali ste?
   </p>
   <p>
    — Hej, tuto… — odpovedá Jefim, ukazujúc na ohnivé dievča, — na nové šaty.
   </p>
   <p>
    Nina blysla čiernymi očami a pôvabne sa potočila na pružných nohách. V jej vyzývavom
         pohľade, ktorým premeriavala Matúša i Martina, bolo skryté čosi, hlboko v každej buňke jej
         mladého tela, čosi, čo volalo a dralo sa von, nasilu zdržiavané.
   </p>
   <p>
    — Kto je to? — pýtal sa Martin, keď odišli.
   </p>
   <p>
    — Náš pastier, Jefim, — odpovedá Matúš. — Dobrý chlap. Až tuto… do cesty mu prišla hen
         tá… taká túlavá dievka. Sám Pánboh vie, odkiaľ sa tu vzala. A u Jefima sa usalašila. Jefim
         s ňou žije ako so ženou.
   </p>
   <p>
    — To je mu žena? — čuduje sa Martin.
   </p>
   <p>
    — Nuž tak… na divoko, bez sobáša, — usmieva sa Matúš na Martinovom udivení. A potom
         dodáva:
   </p>
   <p>
    — To sa teraz môže… Dohovoríš sa s dákou, že spolu budete žiť, a basta. To zákon
         dovoľuje. Bez sobáša, dokonca i bez zápisu. A keď sa to znechutí jednomu alebo druhému,
         rozídu sa! — a Matúš sa usmieva celkom prirodzeným smiechom.
   </p>
   <p>
    — A čo keď sú deti?
   </p>
   <p>
    — Deti… to už zákon chráni. Na deti sa musí platiť.
   </p>
   <p>
    — Už dávno tak ten pastier žije? — pýta sa Martin.
   </p>
   <p>
    — Čo by! Tuto — asi pred týždňom sa starík zblaznel. Sama k nemu na pasienok odkiaľsi
         prišla a tak si ju večer priviedol domov. Je ani pominutý, chudáčisko. Vidíš… všetko jej
         kúpi, čo sa jej zachce. I sliepky kúpil… A ona mu na zimu akiste zutečie… so Sergejom.
   </p>
   <p>
    — S kým?
   </p>
   <p>
    — To je druhý, mladší pastier… Sergej. Veď to dá rozum… tento Jefim, taký krpec zodratý.
         A ona má asi osemnásť rokov. Už sa aj po dedine reči trúsia…
   </p>
   <p>
    Repka odviazal od zadu voza kone, shrnul rozhádzané seno a hodil na voz, zapriahol a
         potom vravel:
   </p>
   <p>
    — Pôjdeme?
   </p>
   <p>
    — Nedbám, — odpovedal Martin, sadajúc na voz.
   </p>
   <p>
    Vyhrkotajúc sa po zaprášenej ceste cez niekoľko kvartálov, octli sa za mestom. Tam už
         stály len staré, drevené veterné mlyny. Vietor, skĺznuvší sa po blýskavých vlnách mora,
         nastupoval na pevninu, opierajúc sa mocne do rozheganých krýdieľ mlynov, ktoré v čapoch
         žalostne nariekaly.
   </p>
   <p>
    Zem za Anapou bola ani stôl. Prešli pomedzi pšenicou a slnečníkmi, a potom už zelenely
         sa vinice, jedna za druhou sa rozlialy ako zelené more a ťahaly sa ďaleko k Su-Psechu,
         zatopily ho celý a potom vyše, do vrchov, k Špičiaku, až na strmé brehy mora, aby sa
         navalily na Pavlovku v tom víťaznom zelenom útoku.
   </p>
   <p>
    Sedeli na voze mlčky. Kone mierne pohadzovaly ožiarenými zadkami a Martin sa obzeral
         dookola, do očú vstupoval mu celý ten známy kraj, páchnuci slaným vetrom a bujnejúci
         viničom, zaliaty slncom, pekným časom a požehnaním. Bolo to všetko ako kedysi, pred rokami,
         len vinohrady potisly sa bližšie k Anape a kde-tu vyrástol uprostred zeleného mora nový
         belasý domec s červenou strechou, veselý, jasný.
   </p>
   <p>
    — To si postavil ten, to zas ten… — ukazoval na domy Repka, a Martin sa čudoval:
   </p>
   <p>
    — Ako… Veď ten vinohrad patrí…
   </p>
   <p>
    — Teraz patrí Baranovu… Čuduješ sa, že nemal nič a teraz má? — A Matúš sa usmieval. — To
         je tak: Baranov slúžil od prvopočiatku s nami, s partyzánmi. Tu… v sukkovských horách. Nuž
         a tak podelili všetkých, komu treba bolo. Odobrali bohatým Grékom a Rusom a im dali. Toto…
         ukázal Matúš dookola… sú samí noví gazdovia, čo nič nemali.
   </p>
   <p>
    Tam, kde prestala rovina, začala sa cesta nerovná, kamenistá. Vinula sa Su-Psechom a to
         všetko — domy porozhadzované vo vinohradoch — vyzeralo ani zelená záponka s jasnými kvetmi.
         Na úpätí stretli sa s Archipom Fjodorovičom, ktorý sa so svojou koženou kapsou potuloval od
         domu k domu s lišiackym úsmevom, skrytým v mohutných fúzoch.
   </p>
   <p>
    — Roznášate? — volá naň Matúš Repka.
   </p>
   <p>
    — Tak trochu, — odpovedá poštár. — K vám dôjdem až zajtra.
   </p>
   <p>
    — Že by ste niečo doniesli!
   </p>
   <p>
    — Ak bude, prečo nie?
   </p>
   <p>
    Prešli a Martin sa pýta:
   </p>
   <p>
    — Nemôžem si spomenúť… Kto je to? Taký známy!
   </p>
   <p>
    — Procenko, Archip Fjodorovič. Ten, čo stromky štepil…
   </p>
   <p>
    — A teraz?
   </p>
   <p>
    — Je poštárom.
   </p>
   <p>
    Martinovi bolo to všetko také nepochopiteľné. Všetko sa akosi zmenilo, neznámi ľudia, za
         ktorými kedysi ani pes nezabrechal, stali si na vidnejšie miesta a chodia po tejto prajnej
         zemi s akýmsi sebavedomím, vážne a tvrdo.
   </p>
   <p>
    — Dobrý chlap. A zaslúži si toho… Veď on… to ty asi sotva budeš vedieť… on sa už dávno
         dral… za túto vec. Ešte za cára tu prvý zakladal organizáciu, proklamácie tajne tlačili a
         rozhadzovali pomedzi ľudí. No a ľudia sú svine… oznámili ich a potom sa Fjodorovič za
         niekoľko rokov trápil v Turkestane, vo vyhnanstve.
   </p>
   <p>
    Toho veru Martin neznal. Vtedy sa ani ľudia o také veci nestarali… a najmä už on nie,
         chlapčisko.
   </p>
   <p>
    — Teraz je členom strany… tento Procenko, — pokračuje Matúš. — Len keby ho pijatyka
         nekazila. Veď nemyslím tak, že by vôbec nesmel, aj ja si vypijem trochu vína… no on niekedy
         priveľa. A to partijný človek nesmie… hanbu robiť a do sveta vyprávať.
   </p>
   <p>
    Martinovi sa zdalo, ani keby Matúš bol prišiel z nového, cudzieho sveta, ani keby pred
         ním poodhrnul záclonu, za ktorou bolo vidno nové usporiadanie ľudí, vecí a ich vzťahov, a
         videlo sa mu, že tento Matúš, ktorý celé dni zápasí so zemou a vynakladá sily, aby uživil
         seba a rodinu, nemá len tento jeden cieľ, no že je ešte akýmsi strážcom toho nového,
         nepochopiteľného a úporného, čo vidno za tou poodhrnutou záclonou. Nevedel si to vysvetliť
         a preto sa potočil k Matúšovi s otázkou:
   </p>
   <p>
    — Povedz, Matúš, ty si… komunista?
   </p>
   <p>
    Bolo v tom čosi strmého a Matúš, ktorému po toľkých rokoch bolo už všetko také
         prirodzené a jasné, tejto otázky neočakával.
   </p>
   <p>
    — Prečo?
   </p>
   <p>
    — Nuž tak…
   </p>
   <p>
    V prvej chvíli išli mlčky ďalej. Voz krok za krokom jednotvárne hrkotal po kamenistej
         ceste. Až neskoršie sa zas Martin ozval:
   </p>
   <p>
    — Predstavoval som si vždy, keď som bol vo svete, že tak ako ty vyprávajú len komunisti.
         Že len oni to všetko tu… robia.
   </p>
   <p>
    — Ako… oni? A ty myslíš, že by to všetko mohli, keby to nebolo dobré? Keby to… ľuďom
         škodilo? Veď ich je len hŕstka, a nás… ojój! — A po chvíli dodal:
   </p>
   <p>
    — Nie som komunista… Robím len, čo treba.
   </p>
   <p>
    — Ja že… na môjho otca akosi zle vyskakuješ.
   </p>
   <p>
    Matúš sa usmial, ukázal hrubým koncom korbáča na veľkú murovanú budovu, okolo ktorej sa
         práve viezli, a vravel:
   </p>
   <p>
    — Poznáš… su-psechskú školu. Tu sa odbavujú schôdze sovietu zo všetkých našich dedín. A
         v týchto dňoch sa tu tiež konal súd nad Barčukom… poznáš ho azda?
   </p>
   <p>
    — Poznám. Ten čo má toľko vinohradu?
   </p>
   <p>
    — Ten. Nuž a prišlo sa na to, že on po celé tri roky šialil daňovú komisiu. Vždy
         zahlásil o poldruhej desatiny vinohradu menej… pomysli si! To aby sa mu ušlo menej daní
         platiť. A tak mu to na súde nasolili. Musí zaplatiť to, o čo za tri roky štát okmínil, a
         ešte tri tisíc rubľov pokuty. Vieš ty, čo je to za pokuta?
   </p>
   <p>
    Martin, hoci ešte nemal dosť dobrej predstavy o tej sume, predsa zpomedzi zubov len tak
         zafíknul.
   </p>
   <p>
    — Pri tom súde sa zúčastnila celá dedina, — pokračoval Matúš. Potom len spozoroval, že
         zostal dlžný odpoveď na otázku Martinovu, a bolo treba, aby mu vysvetlil.
   </p>
   <p>
    — Nevyskakujem na tvojho otca… to sa ti len tak vidí. Azda sa ponosoval doma?
   </p>
   <p>
    — Hej. Vtedy, keď ste úrodu pozerali… „na zadných dieloch“. Veľmi zlý bol na teba.
   </p>
   <p>
    — Nuž, pozri sa, Martin. Strýko je práve taký ako ten Barčuk. Aj on by vždy najradšej
         daňovú komisiu okmínil. Lež u nás, v Pavlovke je to ťažko. Tých tridsať čísiel… jeden
         druhému vidí dobre do hrnca. Preto oni, strýko, Petráň, Zlatník a ešte dvaja-traja chcú sa
         vždy dostať do daňových komisií. Pre svoju poľahobu… a nás, slabších, aby mohli zavaliť.
   </p>
   <p>
    — A tam, „na zadných dieloch“, čo bolo?
   </p>
   <p>
    — Čo bolo! Smiešna vec. Chodíme po záhonoch a myslím, že si už videl. Žitá sú tohto roku
         troška slabé. Tak na šesťdesiat, sedemdesiat percentov u každého urodily. Len vaše žito —
         neviem prečo — stojí husté ani kefa. Strýko prv zasiali a tak sa prichytilo. Zapísali sme
         mu úrodu na sto percentov. Ináč nemožno… k vôli druhým. A on sa tam začal stavať, že nám
         vraj ukáže. Vyhrážal sa, hromžil a napokon ukázal na taký kopček prostred záhona, kde je
         žito troška riedke, a že či to vraj je tých sto percent. Nuž čo tam… ten kúsok v celom
         záhone nepoznať. Tak sme i zapísali: sto.
   </p>
   <p>
    — Otec už je starý, — vravel Martin, ako by ho chcel ospravedlniť.
   </p>
   <p>
    A Matúš prisvedčil:
   </p>
   <p>
    — Je. To tu však nerozhoduje… Svoj rozum za to má ešte vždy. Ej, keby si vedel, čo nám
         koľko razy našarapatili — s ostatnými. To už… nie je tá Pavlovka, ako si ju znal kedysi.
   </p>
   <p>
    Tvrdá cesta, venčená húšťavou mladých dúbkov a tŕpkami, začala sa svažovať k Pavlovke.
         Jej červené strechy jasaly v slnečnej žiare a okná sa jagaly ani zrkadlá.
   </p>
   <p>
    — Tebe sa vidí, že som… komunista, — nedokončil ešte Repka. A ja — ako som už vravel:
         robím len to, čo robiť treba. Dostali sme sa k právu a treba ho brániť… proti všetkým. Ty
         myslíš, že je to tak ľahké… na dedine? Keby som bol zostal pri svojom remesle, bolo by
         ináč. Robotníci… však vieš, to sú inakší ľudia. Tuto súsedia si myslia, že ja sám z toho
         niečo mám. Mám… to je pravda! Niekoľko zarytých nepriateľov. To však už ani ináč nemôže
         byť. Po hlave nás hladkať nebudú, keď sme im… opraty vyrazili z rúk. Ešte že ľudia pomaly
         rozum dostávajú a idú s nami. Ty do toho ešte nevidíš, ale časom poznáš…
   </p>
   <p>
    Kone zahýbaly do Repkovho dvora. Martin soskočil s voza a poberal sa domov. Cesta
         zvonila pod jeho krokom ako dobre vypálená tehla. A ten zvuk… zdá sa mu… ako veľký zvon
         hlaholí ponad stepy i ponad hory a volá:
   </p>
   <p>
    Všetky ruky — k dielu!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1557">
       </a>
       VI
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    V čase, keď Pavlovskí začali skášať „na zadných dieloch“ ťažké zbožia, a keď bolo treba
         v každom dome čím viac rúk, Repková Anna odsťahovala sa s dievčatkom z domu.
   </p>
   <p>
    — Nemôžem žiť pod jednou strechou s Matúšom, keďže sa vedel spojiť s Martinom. Ešte ho
         proti mne podporuje… — hovorila, plačúc do modrej záponky, všetkým ľuďom po dedine, a k
         udiveniu všetkých preniesla sa — do Stráňavovho domu.
   </p>
   <p>
    Matúša najprv ani keby porazilo. Takáto pohana na jeho dom! Hovoril, pravda, Anne vždy:
   </p>
   <p>
    — Martina nemôžeš donútiť k tomu, aby si ťa vzal. Ba ani by som ti to neradil. Aj tak by
         si sa… sklamala.
   </p>
   <p>
    No Matúš smýšľal s Annou dobre a nikdy jej nechcel týmito slovami ublížiť. Anna však
         mala iný rozum, žila v inom myšlienkovom svete a more duševných múk, ktorým za šesť rokov
         potopená šla, hučalo jej vo vedomí: Na Martina máš právo! A keď už Martin prišiel domov a
         okyptil všetky skúpe sny a nádeje, nazdala sa, že aspoň vlastný brat bude jej oporou. Matúš
         však súhlasne s Martinom vravel: Maj rozum, Anna… nevidíš, že sa ti ľudia po dedine smejú?
   </p>
   <p>
    Dedina prežúvala túto udalosť, Martin bol bezradný a jeho rodičia nič nevraveli, len
         Stráňava sa usmieval potmehúdsky a jeho žena, posbieravší kde-aké ponosy od rozlútostnenej
         Anny, roznášala ich po dedine s významným zdôraznením.
   </p>
   <p>
    Raz večer stretol Matúš svoju sestru pri studni.
   </p>
   <p>
    — Že som ťa vraj vyhnal z domu, vyprávajú ľudia… Že ty si hovorila. Prečo takú lož
         roztrubuješ?
   </p>
   <p>
    Anna zmĺkla. Nevedela, čo odpovedať. A Matúš pokračoval:
   </p>
   <p>
    — Ty myslíš, že som ti zle chcel? Veď len pravdu som ti hovoril. Nebolo by to možné… aby
         ste sa vzali. Videla by si… a bolo by už neskoro. A ty takto pohaníš celý dom.
   </p>
   <p>
    — Pohaníš…! — zaškerila sa zlostne Anna. — A či nie je to pravda, že si sa s Martinom
         proti mne spojil?
   </p>
   <p>
    — S Martinom… proti tebe? To preto, že som ti vyhováral tú vec… čo si si v svojom hlúpom
         rozume usmyslela? Či som ti to isté nehovoril už vtedy, keď sa rozchýrilo, že Martin príde
         domov? Len sa rozpamätaj… a potom poznáš, čo si nadrobila.
   </p>
   <p>
    Každý z nich ponechal si svoju pravdu a tak sa rozišli.
   </p>
   <p>
    V tom čase Anapa bola už plná kúpeľných hostí a do Pavlovky — zvláštna vec — prišla tiež
         bývať jedna dáma. Všetkým to bolo veľmi čudné, bo ešte nikdy si Pavlovku nikto nevyvolil za
         letovisko, keďže prístup k moru bol veľmi nesnadný a na sukkovské pobrežie, kde bol
         nádherný piesok, dubové háje a čisté, hlboké more, bolo treba viezť sa na voze za celú
         hodinu.
   </p>
   <p>
    — Tu toho mora mnoho neužijete, — hovorili Pavlovskí panej Zine. To meno sa im akosi
         zapáčilo a ona ho z ich úst prijímala s pôvabným úsmevom. Bola driečna, zaujímavá a veľmi
         pekná žena čiernych očú a vlasov, podobná tým ženám, aké mnohí Pavlovskí vídali počas vojny
         v Zakavkazsku, v Gruzii a pri Kaspickom, s ľahkým driekom, naplneným až do poslednej buňky
         južným ohňom, s lenivými pohybami rúk a tichúčkou chôdzou srnky. Nik nevedel, odkiaľ
         prišla, nik nevedel, kto jej poradil letovať práve v Pavlovke. Pavlovskí neboli na také
         veci zariadení, a hoci v každom dome mali aspoň jednu veľkú izbu, ktorá po celé horúce leto
         bola prázdna a hluchá, obávali sa, že v čase pilnej práce sotva by mohli vo všetkom hosťom
         vyhovieť.
   </p>
   <p>
    Na to sa ich však nikto nepýtal. Nik nehľadal žiadnej súvislosti medzi príchodom panej
         Ziny a medzi návštevou toho človeka s priesvitnými, nervóznymi rukami, ktorý asi pred
         týždňom večer zašiel ku Petráňovcom a jakýmsi rozkazujúcim spôsobom vravel:
   </p>
   <p>
    — Vezmite kúpeľného hosťa na byt!
   </p>
   <p>
    Zostali najprv prekvapení a najmä Petráňová snažila sa nesúhlasiť s návštevou, ktorá v
         čase žatvy a mlatby znamenala by hŕbu nezvyklých povinností.
   </p>
   <p>
    — Nebudete mať žiadnej práce… s tou návštevou. Pani Zina bude mať so sebou dievku, Betku
         Marčekovie… starý Marček, čo je kováčom v Anape, je predsa váš dobrý známy…
   </p>
   <p>
    Petráňovci nemohli nič iné ako súhlasiť, a tak sa stalo, že v Pavlovke po prvý raz
         objavil sa kúpeľný hosť.
   </p>
   <p>
    S paňou Zinou prišla Betka Marčekovie, ružové, mladé dievča so zlatým vlasom; hybká a
         veselá, s bosými nohami behala Pavlovkou skoro ako doma. I tak tu bola trochu známa —
         Pavlovskí často dávali podkúvať kone u jej otca v Anape alebo opraviť voz, keď sa im po
         ceste na bazár pokazil.
   </p>
   <p>
    Pavlovka bola od toho času, čo prišly, akási celá zmenená. Ľudia boli v podvedomí akosi
         hrdí na to, že Pavlovke dostalo sa — boh vie prečo — takejto cti. Šuškalo sa po dvoroch i
         na humnách, viedly sa reči večer doma, a zraky s úľubou pozeraly k Petráňovmu domu, pred
         ktorým často postávala pani Zina, pozerajúc, ako husi s gagotom prechádzajú dedinu.
   </p>
   <p>
    Sám Matúš Repka, idúc s prázdnym vozom na pole po zbožie a stretnúc sa na ceste s
         Martinom, vravel hneď na druhý deň po príchode panej Ziny:
   </p>
   <p>
    — To pozeráš, čo? Taká česť na Pavlovku! — Skrýval svoj úsmešok a dodal: A ešte aká…
         šikovná! — Pri tom si hlasno lusknul prstami. Snáď aby Matúš mohol závidieť, odpovedal
         Martin:
   </p>
   <p>
    — Práve idem pripraviť voz… Poveziem ich na Sukko. Na more.
   </p>
   <p>
    — Ty?
   </p>
   <p>
    — Ja. Po celej dedine nedostať kone. Všetci svážajú zbožie. A tak pôjdem ja… zabavím sa.
   </p>
   <p>
    Obidvaja sa uškierali do zlatého vzduchu radostne.
   </p>
   <p>
    Onedlho zahrkotal voz Pavlovkou a zahnul von z dediny. Pri pastuške v hriadkach mrkvy a
         paradajok stála v plnom slnci prostovlasá Nina, mladá, čierna a jasavá. Pozerala dlho ešte
         za vzdiaľujúcim sa vozom, na ktorom sedela Zina, jasne kvetovaná, Betka ani žiarivý
         slnečník a Martin, práskajúci veselo korbáčom do žeravého vzduchu.
   </p>
   <p>
    — Čože vy, Martin, — volala Zina, — poháňate kone tak divoko. Veď z nás dušu vytrasiete!
   </p>
   <p>
    — Dušu? — obracia sa Martin nazad, povoľujúc opraty. — O dušu by tak nešlo. Len krásu
         aby ste neztratily! A pozrel sa na obidve takým prostým, otvoreným pohľadom. Zina skrížila
         jeho pohľad výmluvnými očami, v ktorých čas od času vzbĺkol požiar jej mladého tela, vášne
         a túžby, a potom sa mierne usmiala. Betka, ružová a zlatá, natriasala sa na voze s
         radostným výrazom v tvári, a načúvala s jednakým potešením všetkým zvukom, ktoré sa súčasne
         so sviežou vlnkou vánku odrazu rozlialy nad bujnejúcim svetom.
   </p>
   <p>
    Cesta do Varvarovky netrvala ani štvrť hodiny. Hneď prvý dom bol Polykarpičov, ktorý
         práve okúval akémusi Arméncovi kobylku. Minuli kostol, v ktorom len raz do roka katolícky
         kňaz z Novorossijska slúžil slabo navštívenú omšu, a na konci dediny pri jednom dome na
         poukladanom kameni sedel mládenec, ktorý neprestajne krútil hlavou i celým telom s boka na
         bok.
   </p>
   <p>
    — Ten ešte vždy žije? — pomyslel si Martin sám pre seba, a obrátiac sa k ženám, vravel:
         Ten už tu vysedáva hŕbu rokov. Ešte za vojny, ako chlapec ho pamätám… Hovoria tomu tanec
         svätého Víta, tej chorobe.
   </p>
   <p>
    Potom, za Varvarovkou, cesta sa zvlnila do vrchu a zúžila. Neskoršie už išla po rovinke,
         priamo po okraji strmého brehu. Pod ním ležalo more, do široka a do ďaleka, človeka
         zavalila mohutnosť toho zelenkavého, inde zas belasého množstva vody, cez ktorú jasne
         presvitaly plástve bieleho vápenca na dne a inde zas černely sa pod vodou husté porasty
         chaluhy. Na hladine odpočívalo slnce, vtáci, rybárske vetrilá a oči ľudí.
   </p>
   <p>
    So strmého brehu sniesla sa cesta do nížiny priamo k moru. Minuli niekoľko rozbúraných
         arménskych chalúp, pred ktorými hraly sa kučeravé deti, sedely špatné, čierne stareny a
         sušily sa prvé listy tabaku. Martin zahnul do dubového hája, ktorý bol neďaleko brehu,
         priviazal kone ku stromu a viedol Betku so Zinou k vode. Piesok bol vždy jemnejší, a tam,
         kde vlnky vo svojej večnej hre naskakovaly už k brehu, bol drobný a hladký ako šošovica.
   </p>
   <p>
    — Obráťte sa, Martin! — volala veselo, šelmovským hlasom Zina. Martin poslúchnul. V
         okamžení boly ženy nahé. A Martin sa obrátil až vtedy, keď počul zvoniť jasný krik dvoch
         ženských hlasov a temné buchnutie dvoch tiel na vodu.
   </p>
   <p>
    Sadol si do piesku a pozeral na kúpajúce sa ženy. Postava Ziny, snedá a čierna, rysovala
         sa ľahkými liniami v hrajúcich vlnách, a bolo jasne vidno, ako jej ňadrá vzdúvajú sa spolu
         s vlnením vody, ukonané krikom a prudkým pohybom. Slnce však práve blyšťalo sa na ľanovej
         hlávke Betky a celú ju ozlátilo, Betka bola kyprá, ružová a biela a Martinovi sa zdalo, ako
         by ktosi ružu do vĺn hodil… Bola ani broskyňa, a kvapôčky vody jagaly sa na jej pružnom
         tele ako rosa.
   </p>
   <p>
    — A ty, Martin, do vody nepôjdeš? — pýtala sa Betka. Hovorila „ty“, bo otcovia sa dobre
         znali a taký bol už zvyk.
   </p>
   <p>
    Okúpal sa chytro, a odchádzal.
   </p>
   <p>
    — Dočkám vás v háji, musím ku koňom, — volal ešte k vode.
   </p>
   <p>
    Krásny čas lial sa priestorom a od dubových hájov a kučeravých strání zavieval tichý
         vánok.
   </p>
   <p>
    More ani zlatokop po celý deň presievalo zlato slnka a hľa, na každej vlnke jagalo sa
         zrnko.
   </p>
   <p>
    Martinovi sa pred očami mihaly predstavy ženských tiel. Jeho okyptená mladosť bola nimi
         zráňaná a on sa im márne bránil. Zina, Zina čierna ani žúžeľ vpaľovala sa mu do vedomia a
         zažíhala sa v ňom svojím vlastným ohňom, horel v nej juh a veľké hviezdy nocí, vábila ho
         neznáma sila a tajomnosť. Zina, nevedno odkiaľ zapadla sem ani povetroň, ktorého stopy
         práve tak ľahko vyhasnú, ako vzbĺknu, zasiala nepokoj v mužských srdciach a i Martin sa
         darmo bránil jej sile.
   </p>
   <p>
    Bola tu však i Betka, milá a biela ako sliepka, vyzerala tak našsky so svojou ľanovou
         hlávkou a ružovým lícom, smiala sa pavlovskou radosťou a hovorila pavlovským duchom, a
         Martinovi sa zdalo, ako by ju už dávno znal, ako by spolu rástli na týchto slnečných
         úbočiach, zvlažovaní morskou hmlou a nasiaknutí božským podnebím tejto zeme.
   </p>
   <p>
    A Martin nevedel, ktorá z nich je mu bližšia.
   </p>
   <p>
    S večerom, keď more v horúčke prehltlo žeravú piluľku slnca, v rýchlom súmraku hnal
         Martin kone k Pavlovke. Hlboko pod brehom potemnela voda, vo vzduchu zhustly zlaté plástve
         prachu a sadaly zvoľna k zemi. Cesta sa za nimi svíjala bolesťou, zráňaná rýchlymi kopytami
         koni, letia Varvarovkou a hľa — tu už je kováč Polykarpič, v jeho zahluchlej kuzni dohára
         žeravé uhlie a kladivo leží na nákove.
   </p>
   <p>
    Ženy, nasiaknuté slncom a slaným vetrom, na voze mlčia a vzdávajú sa samy sebe. Ani
         Martin nenachádza slov, na predku voza skôr stojí ako sedí — a kone, minuvšie nachýlenú
         pastušku, po prudkom ohybe cesty vrezávajú sa do dediny.
   </p>
   <p>
    V Pavlovke zvykli si na pani Zinu a zvykli si i na to, že Martin niekoľkokrát do týždňa
         hnal kone k sukkovskému moru. Boli mnohí, ktorí závideli, lebo sa rozchýrilo, že pani Zina
         veľmi dobre platí za každú takú cestu, a nemohli pochopiť, prečo práve starý Tremboš má
         dostať tak skvelý zárobok. Reči však utíchly a ľudia rukami-nohami zabŕdli do roboty.
   </p>
   <p>
    Martin však ďalej vozil Zinu s Betkou k moru a pomaly sa mu to stávalo príjemným, keď
         celý poldeň mohol stráviť v nečinnosti, hlivieť na brehu mora, kde vlnky so psiou
         oddanosťou olizovaly hladký piesok, a pozerať sa, ako ženy splývajú v líniach s ladnými
         vlnami a ako ich stmavelé telá, nasýtené slnkom, žiaria mladosťou, sviežosťou a krásou.
         Často sa pristihol, ako so žiadostivou úľubou sleduje živý pohyb Betkin v láskavom mori, a
         vtedy rozpačite uhýbal pohľadom ohnivej Ziny, v ktorých sa skrývala vyzývavosť a utajená
         vášeň.
   </p>
   <p>
    Raz sa však stalo, že na more viezol Martin samotnú Zinu. Bola veselá, celá jej tvár
         žiarila šťastím a zdravím a hneď za dedinou žiadala Martina, aby ju posadil vedľa seba.
   </p>
   <p>
    — Nechcem sa vám pozerať do chrbta, — vravela s úsmevom, — radšej tak, priamo,
         zoči-voči.
   </p>
   <p>
    Martin zrudol až po korienky vlasov, nehovoril nič, len kone šibol ostrejšie, až
         poskočily. A zas sa cesta vlnila ako had, bola to tá istá Varvarovka, kde domy stály
         bielymi čelami k sebe, to isté porozhadzované Sukko, kde sa na preddomí sušily spolu s
         tabakom mrzké arménske stareny, a potom už háj, more.
   </p>
   <p>
    Tohoto dňa príboj priniesol k pobrežiu množstvo medúz. Priezračné bochníčky s ružovými,
         bielymi a lilavými kresbami hojdaly sa na veselých vlnkách. Bolo ich veľa, malé i väčšie,
         nežné a mlčanlivé, svedkovia tajomného žiarenia morských hlbín. Pani Zina sa obrátila k
         Martinovi a volala:
   </p>
   <p>
    — Počujte, Martin, to nie je od nás pekné… Sami sa kúpeme a kone necháme hen v háji…
         Ovády ich štípu.
   </p>
   <p>
    — Čo robiť? — pýtal sa na pol slova Martin.
   </p>
   <p>
    — Okúpeme aj kone, áno?
   </p>
   <p>
    Martin sa nevedel rozhodnúť. Zina však s detsky vážnou tvárou sopiala ruky, šúchala
         jednu o druhú a medzi smiechom prosila:
   </p>
   <p>
    — Martin!… Okúpeme kone!… Martin!
   </p>
   <p>
    Priviedol z dubového hája kone a pýtal sa:
   </p>
   <p>
    — Ako ich budeme kúpať?
   </p>
   <p>
    — Každý jednoho, — odpovedá Zina so samozrejmosťou. — Najprv vy, a potom ja!
   </p>
   <p>
    Martin sadol na koňa a zahnal ho do mora. Hĺbka rástla každým krokom, a tri metre od
         brehu bola vyše človeka. Kôň opatrne sa noril do vody, dvíhal hlavu, hýbal ružovými
         nozdrami a plával kruhom. Keď vyšli na breh, sadla na koňa Zina.
   </p>
   <p>
    — Držte sa dobre! — volal za ňou Martin.
   </p>
   <p>
    — Budem, — odpovedala so smiechom a pohnala koňa bosou pätou. Kôň poskočil a potom
         sostupoval do vody. Drobný piesok mu pod nohami uhýbal, a zlatá hriva už-už začala splývať
         s vodou.
   </p>
   <p>
    — A hlavu mu držte hore! — volal za ňou ešte Martin. Zina však odpovedala pohľadom, v
         ktorom sa skrýval akýsi úmysel. Pohnala koňa ešte prudkejšie do vody a ten, náhle ztratil
         pod nohami zem, sa zľakol a zjašene strhol. Zina skríkla a potom ako uvädnutý kvet skĺzla
         po mokrom chrbte koňa do vody.
   </p>
   <p>
    Martin sa najprv zasmial a pomyslel si: Ale sa vie hrať!
   </p>
   <p>
    Zina však zostala pod vodou…
   </p>
   <p>
    V tom okamihu Martin pocítil, ako sa mu srdce bolestne stislo, a sám pre seba na brehu
         vykríkol:
   </p>
   <p>
    — Topí sa!
   </p>
   <p>
    Hodil sa za ňou.
   </p>
   <p>
    Našiel ju v hĺbke. Nezachytila sa ho kŕčovitým pohybom, ako to robievajú zúfalí topenci.
         Jej telo bezvládne splývalo s vlnením belasej vody. Stúpal krok za krokom, piesok mu uhýbal
         pod nohami, a na silných rukách previsla mu Zina ako zlomený kvet. I kôň, potočivši sa v
         mori, kopytami zjašene rozhŕňal vodu a na brehu potom ešte dlho sa bojazlive triasol.
   </p>
   <p>
    Martin odrazu nevedel, čo by mal so Zinou robiť. Ležala na piesku bez hnutia a privreté
         víčka sa jej jemne zachvievaly. Ztratil celkom rozvahu a robil všetko naopak: dokonca
         piesku jej podhrnul pod hlavu, aby ju mala vyššie.
   </p>
   <p>
    Musela pevne stisnúť zuby, aby sa smiechom neprezradila. Pri zavretých očiach si
         predstavovala, aký strach sedí v Martinovom zraku, a bolo jej milé, keď cítila na čele a
         sluchoch jeho ruky, ktorými ju hladkal. Slnko jej behalo okolo očú a nosa, šteklilo,
         dráždilo a ona musela napnúť všetku vôľu, aby svoj úmysel dohrala bezvadne až do konca.
   </p>
   <p>
    Napokon predsa otvorila neprítomné oči a slabým hlasom sa spýtala:
   </p>
   <p>
    — Čo sa to… stalo?
   </p>
   <p>
    — Nič zlého, — tíšil ju, — už je zas dobre.
   </p>
   <p>
    Bol tomu sám rád a ešte i teraz nevdojak hladkal jej čierny vlas, odhŕňal ho s čela a
         pod hlavu ešte položil svoj složený kabát.
   </p>
   <p>
    — No?… povedzte…
   </p>
   <p>
    — Vyniesol som vás z vody, — odvetil skromne Martin. — Topili ste sa!
   </p>
   <p>
    Bola by najradšej vybuchla v smiech, opanovala sa však a stisla mu významne ruku. Tú
         ruku, ktorá sa pred chvíľkou vinula okolo jej nádherne pružného drieku a ktorá — cíti to —
         až dosiaľ žeravela od tohoto dotyku.
   </p>
   <p>
    — Viem dobre plávať… A niekedy ani to nepomôže.
   </p>
   <p>
    Pozrel sa jej do polnočných očí a pýtal sa starostlive:
   </p>
   <p>
    — Nie je vám nič… Zina?
   </p>
   <p>
    Nevedel ani, ako dlho trval ten jeho pohľad a nezbadal, že po prvý raz oslovil ju
         „Zina“. Hlava sa mu nad hĺbkou tých očí zakrúžila a topil sa celý vo vlastnej krvi.
   </p>
   <p>
    Zine zahorely v zraku tajomné ohníčky. Pochopila jasne, prečo sa Martinovi chveje hlas,
         prečo jeho pohľad je taký neistý, a pomyslela si: teraz už možno začať. Usmiala sa v
         premáhaní a zmeneným hlasom odvetila:
   </p>
   <p>
    — Nič, nič mi nie je! Potom dlho mlčali.
   </p>
   <p>
    Po vzdialenej ceste viezli dvaja varvarovskí sedliaci ryby od sukkovských rybárov.
         Martin, sledujúc ich vozy pohľadom, bez akéhokoľvek záujmu, viac pre seba vravel:
   </p>
   <p>
    — Ešte vždy vymieňajú ryby za víno…
   </p>
   <p>
    Zine znovu zahorely ohníčky v očiach. Pritiahla sa bližšie k Martinovi, máličko
         poodkryla záclonu svojej tajomnej duše a zašepkala:
   </p>
   <p>
    — Povedzte, Martin… vy ste boli vo svete. Tam, na západe si ľudia inakšie žijú, však?… A
         tuto — ako pred stáročiami… ty mi daj ryby a ja ti zas víno…
   </p>
   <p>
    Otriasla sa strojeným odporom.
   </p>
   <p>
    Martin však mlčal.
   </p>
   <p>
    — Mali by ste im rozprávať, v Pavlovke myslím, — pokračovala Zina, — aký je to rozdieľ…
         a ako si tam roľníci nažívajú… Myslím, že by mnohí porozumeli.
   </p>
   <p>
    Martin sa pozrel na Zinu. Bola plná akejsi zlej, utajovanej vášne a kútiky úst stiahly
         sa jej k násilnému úsmevu.
   </p>
   <p>
    — A čo by som im mal vyprávať, povedzte, — vravel mäkkým hlasom Martin. — Veď i oni tu
         privyknú na nový život. Ryby a víno… nech si vymieňajú. Hlavné je, myslím, keď majú čo
         vymeniť. A ináč… neviem ešte, ako tu svet ide, veď som sa nedávno vrátil.
   </p>
   <p>
    — Vidno po vás, — vraví Zina a potom už len významne zašepká: Ste celkom inakší, ako tí
         ostatní.
   </p>
   <p>
    Oprela svoje mäkké rameno o jeho hruď, privinula sa a potočila sa k nemu tvárou,
         blízučko, blízko, druhá ruka pohladila Martinovu hlavu a potom zostala ovinutá okolo jeho
         šije.
   </p>
   <p>
    — Ďakujem vám dnes… za všetko, — zašepkala a strhla ho k sebe horúcim bozkom. Potom ani
         keby sa čohosi naľakala, odtiahla sa a chladnejším hlasom už vravela: — Ďakujem vám, že ste
         ma… zachránili.
   </p>
   <p>
    Martin bol ako strhnutý na dno priepasti. Octnul sa na neznámom javisku, herec, ktorý
         nevie svoju úlohu. V sluchoch mu búšila krv, zalievala ho až k ústam a on sa rútil do
         nekonečnej priepasti, v ušiach mu hučalo ako v hore na jar a žeravá víchrica spaľovala jeho
         celú bytosť.
   </p>
   <p>
    Zina však hrala svoju úlohu veľmi dobre…
   </p>
   <p>
    — Pôjdeme.
   </p>
   <p>
    — Je už čas, — odpovedal mŕtvo.
   </p>
   <p>
    Išiel zapriahnuť kone a za ním Zina vliekla sa po sypkom piesku pomaly k hájku. Martin
         bol prázdny, bez jedinej myšlienky, ani keby mu ktosi celé vnútro sekerou vyťal. Víchrica
         dosiaľ rvala v ňom konáre túžieb a on zlostne, úporne vrezával svoj krok do piesku, ktorým
         sa predierala divá a ostrá bodľač.
   </p>
   <p>
    Na zpiatočnej ceste neposadila sa Zina vedľa Martina, úporne mlčala a pozerala na zelené
         stráne, kaderavé dubiny a bučiny, ktoré sa zvlnily na temeni Špičiaka ako hustý vlas, a už
         len vtedy, keď z Varvarovky odbočily kone k Pavlovke, Zina cez zuby precedila:
   </p>
   <p>
    — Škoda, že s nami dnes nebola Betka!
   </p>
   <p>
    Očakávala, že sa Martin obráti, že ju zaleje vyčítavým pohľadom a že významne sa spýta:
         Prečo?
   </p>
   <p>
    Martin sa shŕbil pod slovami Ziny a v duši bolo mu odrazu horko. Betka! Do srdca sadla
         mu výčitka, taká pichľavá, ostrá, mlčal a prehĺtal sliny. Aký to pocit sa ho zmocnil, prečo
         nie je silný, prečo si hrdo nesedí na voze a nepráska korbáčom? Prečo sa nesmeje do zlatého
         vzduchu, prečo by najradšej zvrtol s koňmi tu, so stráne dolu a zahlušil tak tú vlnu
         nepoznanej bolesti a pohŕdania samého k sebe, ktorá ho tak zrazu zaliala?
   </p>
   <p>
    Mlčali oba.
   </p>
   <p>
    V dedine sa ani nerozlúčili.
   </p>
   <p>
    *
   </p>
   <p>
    V týchto dňoch vzduch slial sa so zemou v žeravú lávu a júl nastupoval nemilosrdne
         ohnivými čižmami. Mlaty, vymetené v pravidelnom kruhu na každom dvore, znely volaním ľudí a
         práskaním korbáčov. Kone, zapriahnuté do hrboľatých kamenných valcov, zalievaly sa potom,
         so dňa na deň chudly a málo čo nepadaly, ako sa im hlava zakrúžila. Kamene hrkotaly po
         rozprestretom žite a na zemi zostávalo zrno — zlatý piesok.
   </p>
   <p>
    Ťažká robota zavalila ľudí a bola by im aj spánok kradla, keby neboli natoľko ukonaní. A
         keď sedliaci zastali nad mlatom, na ktorom boly rozložené snopy, vyzerali ani víťazní
         generáli. Hľa — ďaleko „na zadných dieloch“ bolo miesto bitky, na ktorom každý z nich rval
         sa do krvi v tom úpornom boji, bojište prenieslo sa na domáce mlaty a teraz to všetko tu
         leží pokosené a porúbané, na tvrdej zemi, na tvrdom zrne. Generálom sa dobre platí…
   </p>
   <p>
    Preto sedliaci nosili tvár jasnú ani ciferník a čiapky sa im po mokrých temenách skĺzaly
         hlboko do tyla. Od dvora ku dvoru niesly sa hlasy, krik, volanie a niekedy aj smiech,
         volali na seba plnokrvnými slovami a večer sa schádzali na preddomí, na složených brvnách
         rokovali a vykašľávali prach zo širokých pľúc.
   </p>
   <p>
    Po humnách rozprávalo sa o výmlate, šuškaly sa reči o panej Zine, Betke a Martinovi,
         ženy ľutovaly Annu a odsudzovaly Matúša. Kedy-vtedy zašiel do Pavlovky muž s priezračnými
         rukami, a vítajúc sa so sedliakmi, sám akosi ochotne ospravedlňoval svoj príchod:
   </p>
   <p>
    — Bol som tuto hore pozrieť svoj vinohrad… nuž, reku, zajdeš už aj do Pavlovky, ku
         známym.
   </p>
   <p>
    U Petráňov vtedy vysedávalo sa dlho do noci. Pilo sa víno a hovorily sa reči. V týchto
         dňoch boli všetci akosi viac shŕbení a slová im viazly v hrdle. Pani Zina mlčala a hosť
         rozkladal pred sebou noviny, čítal o programe štátnych dodávok zrna, čítal článočky
         roľníckych dopisovateľov, plné triednej nenávisti a tvrdých rán, a niekedy jeden či druhý z
         tých, čo tu sedeli, vytrúsil dve tri otrávené slová:
   </p>
   <p>
    — Bijú, potvory!
   </p>
   <p>
    — Nech bijú… Však večne nebudú.
   </p>
   <p>
    A dosť. Boly to slová bez dôvery, zapadaly ani kamene do hlbiny času a ohlas, ktorý snáď
         zanechávaly, bol len ako zvlnené kruhy, ktoré sa rozširujú, tíchnu a miznú.
   </p>
   <p>
    Niekedy starý Tremboš privádzal so sebou Martina. Ten však sedel vždy bez účasti a bolo
         mu horko, keď jeho otec v stareckej ješitnosti vychlúbal sa svojím synom, sám sebe ani jemu
         neveriac. Pre Martina bol to svet hluchý a tupý, z každého slova razilo starinou a
         vstrebávalo sa bolestne do krvi ako otravný plyn.
   </p>
   <p>
    Uhýbal pred pohľadom Ziny a zalieval sa horúcim prúdom pri každom slove, s ktorým sa naň
         obrátila, bol by si prial, aby sa múry rozostúpily, aby mohol nabrať do pľúc sviežeho
         vzduchu a vône nočných fiál — a predsa tu sedel, pribitý k dubovej lavici, obarený neznámou
         vášňou a zmrazený svojou slabosťou. Na silu odvracal svoj zrak i všetku pozornosť k peci, v
         tú stranu, kde Betka s Petráňovou pripravovaly kvások na chlieb, hladil očami tú ružovú
         hlávku dievčaťa a bol celý šťastný, keď sa k nim mohol pritočiť, počuť jej prívetivé slovo
         a kvetistý smiech. A predsa často, keď odchádzal domov, pocítil znovu svoju slabosť a
         bezmocnosť, a bol by sa bil, zráňal a mučil za to všetko, len aby zosilnel, len aby
         stvrdol, keď bolo treba niekedy odvetiť Zine: nie!
   </p>
   <p>
    Zina to vycítila vo svojej prekrásne diabolskej duši a náročky sa v poslednom čase tým
         častejšie pýtala:
   </p>
   <p>
    — Martin, poveziete ma samotnú zajtra na Sukko?
   </p>
   <p>
    — Áno! — odpovedal.
   </p>
   <p>
    Napriek tomu, že toto slovo, slovíčko z troch hlások, rozdlávilo mu srdce ako sladké
         hrozienko.
   </p>
   <p>
    A po dedine šly reči o tom, ako pani Zina sama chodieva s Martinom na Sukko, hlasy sa
         rozmazávaly do významných pohľadov a úsmeškov a smyselná fantázia, živená dosť jednoduchou
         a hmatateľnou zkúsenosťou, rozrastala sa a vzdúvala v sedliackych hlavách.
   </p>
   <p>
    — Zabrala! — usmievali sa do tvrdých dlaní, zamieňajúc Martina Zinou, rybu rybárom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1831">
       </a>
       VII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Jedného dňa na vyšnom konci dediny zamrvilo sa deťmi. Tam, kde pod jeseňmi, javormi a
         hrabmi ukladala sa chladivá tôňa na rovnú zem, tam, kde trávička nevyhorela ani v sparne
         júlových dní, rozhlaholil sa krik. Deti sbieraly kamene, hádzaly na hromadu, urovnávaly
         motykami zem, kde aký hrb, vytínaly slabými rúčkami pichľavé tŕnie a hrabaly, rovnaly,
         čistily celé to miesto ako dvor v sobotu večer.
   </p>
   <p>
    Pani Zina sa belela medzi nimi, riadila prácu a mihala sa medzi tými hybkými mravcami
         ani kráľovná.
   </p>
   <p>
    — Pani Zina, — volaly deti sborom, — ešte aj toto!
   </p>
   <p>
    — Aj toto odpraceme!
   </p>
   <p>
    — A toto kde?
   </p>
   <p>
    Pani Zina sa usmievala, odpovedala, behala tu i tam, dohovárala sa s deťmi a jej tvár,
         postlaná zlatými vločkami slnca, presievanými hustým sitom stromov, bola naplnená
         uspokojením.
   </p>
   <p>
    Večer, keď už všetko bolo očistené, urovnané a kamenie poukladané na hromade, prišiel
         Zlatník s vozom, naložil kameň a prv, než sa pohol ďalej, aby ho vyviezol na cestu, žmurkal
         nenápadne na pani Zinu a pýtal sa:
   </p>
   <p>
    — Tak čo, deti, tešíte sa?
   </p>
   <p>
    — Tešíme! — odpovedaly sborom.
   </p>
   <p>
    — No vidíte… o tom sa vám ani len nesnívalo. A naraz budete mať ihrisko!
   </p>
   <p>
    Decká cerily zuby v radosti.
   </p>
   <p>
    — Choďte už domov, deti, — radila pani Zina, — a zajtra príďte. Aj s tými najmenšími…
         postaráme sa už…
   </p>
   <p>
    — A ihrať sa budeme?
   </p>
   <p>
    — A spievať…?
   </p>
   <p>
    — Aj. Nejakú rozprávku vám tiež poviem, keď budete poslúchať… Nuž choďte! Dobrú noc!
   </p>
   <p>
    Po dedine od domu k domu preskakovala otázka:
   </p>
   <p>
    — Čože to bude?
   </p>
   <p>
    A keď sa Zlatník vracal s prázdnym vozom domov, zastavili ho súsedia s tou istou
         otázkou.
   </p>
   <p>
    — Nuž… ihrisko pre deti. Aby maly ženské cez deň voľnú ruku.
   </p>
   <p>
    — Hm…
   </p>
   <p>
    — Veď to v každej dedine teraz tak, — pridáva Zlatník.
   </p>
   <p>
    — A že vy sa odrazu tak staráte, — šibol Zlatníka Matúš, ktorý práve išiel s okovmi ku
         studni.
   </p>
   <p>
    Zlatník stisol čeľusti, dočkal, až Matúš prešiel, a vycedil:
   </p>
   <p>
    — Treba deťom spraviť radosť.
   </p>
   <p>
    Na druhý deň večer nevyšla dedina z udivenia. Po práci, keď už ľudia vrátili sa s poľa
         domov, strhol sa na vyšnom konci dediny hrmot a krik. Chlapci mali staré bľachové hrnce
         priviazané na bruchu ako bubon a bili do nich palicami, dievčatá zas duly do píšťaliek a
         fŕkačiek, kričaly a hulákaly, a celý ten sprievod smejúcich sa detí tiahol dole dedinou.
         Ľudia vybehúvali z izieb a z maštalí, zastavovali sa na ceste a pri studni, a tu deti
         vyrážaly mocnejší krik:
   </p>
   <p>
    — Haló! Divadloóó! Na ihrisku bude sa odbavovať divadloóó!
   </p>
   <p>
    Prešly celú dedinu a vracaly sa nazad k ihrisku. Za nimi ťahala sa mládež i dospelí,
         valili sa ako mútna rieka, hučali, odkašľávali a smiali sa. Keď sa už blížili k ihrisku,
         ktosi tam na strome zažal lampion. Potom druhý… tretí… krásne papierové lampiony, ktoré
         svojimi farbami teple žiarily do modrého večera.
   </p>
   <p>
    A keď už sa ihrisko podobalo úlu, zaznel mužský hlas:
   </p>
   <p>
    — Posadajte si na zem, občania!
   </p>
   <p>
    Nuž čože — posadali. Ktosi v tej čierňave veselo vykríkol:
   </p>
   <p>
    — A teraz že by ste každému dali vína!
   </p>
   <p>
    Ženské sa rozlehlily:
   </p>
   <p>
    — A posteľ! Posteľ by ste nechceli, strýko?
   </p>
   <p>
    Odrazu na vyvýšené miesto postavilo sa chlapčisko ako špunt. Spustilo akúsi ruskú
         rýmovačku. Jazyk sa mu krútil po česky, a chlapec smiešne pohadzoval hlavou, akoby pomáhal
         jednotlivým slovám von.
   </p>
   <p>
    — Povedz, čí si! — vybuchol v smiechu znova mužský hlas, a k nemu sa pripojili ostatní.
         Kričali, smiali sa, kašľali, tlieskali a ženské sa divily:
   </p>
   <p>
    — Ale sa vrtíš, ty potvorka!
   </p>
   <p>
    Za chlapcom vystúpily dve dievčatká. Strýko Hlaváček, ktorý vopred vedel o tejto
         pripravovanej atrakcii, spustil pod stromom na harmoniku. Jednotvárna melodia častušky
         rozletela sa tmou. Dievčatká — jedna bola Zlatníkova, druhá Petráňova — chytily sa za ruky
         a krútiac sa podľa piesne v boku, spievaly smiešnu sovietsku častušku.
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Sadol vtáčik na čerešňu,
ej — bola to kalina.
Ak ma nechce Vorošilov,
pôjdem za Čičerina!
      </span>
     </p>
    </div>
   </p>
   <p>
   </p>
   <p>
    Prítomní vybuchli v hromový smiech.
   </p>
   <p>
    — Ej, vy žabyl Ale sa vyznáte!
   </p>
   <p>
    — Hneď aj za Čičerina, mršinky!
   </p>
   <p>
    — Mňa by si nechcela? — kričí Jefim, až mu žily na hrdle napuchajú. Dedko Kubešov sa
         pripojuje:
   </p>
   <p>
    — Alebo mňa! Veď… Čičerin je vraj už tiež starý!
   </p>
   <p>
    Divadlo sa ľuďom veľmi páčilo. Lampiony sa hojdaly na konároch stromov a nad Špičiak
         vyplával nový a väčší — mesiac. Nikomu sa nechcelo ísť domov.
   </p>
   <p>
    Napokon pani Zina vystúpila a oznámila koniec. Tak a tak… nemohla viac výstupov
         nacvičiť. Je to len začiatok… a ona ešte všetky deti nepozná. Nabudúce budú vystupovať nie
         len Zlatníkove a Petráňove, aj iné.
   </p>
   <p>
    Potom nasledovalo hlavné prekvapenie: pani Zina zadovážila z Anapy pre deti zmrzlinu a
         cukríky. Pre dospelých dala vyvaliť vedro vína.
   </p>
   <p>
    Na papierových miskách začali deťom rozdávať zmrzlinu, a každé dostalo ešte malú
         papierovú lyžičku-lopatku. Nikdy toho v Pavlovke nebolo. Deti sa oblizovaly, mľaskaly,
         pozeraly, ktoré z nich má viac a opatrne, labužnícky nechaly vzácnu maškrtu rozplývať na
         jazyku.
   </p>
   <p>
    Ktosi vykríkol:
   </p>
   <p>
    — Detiská… domov spať!
   </p>
   <p>
    A deti sa skutočne začaly tratiť s ihriska, na ktorom zostali len chlapi a ženy.
         Zabávali sa dlho do noci v hlučnom kriku a smiechu a každý z nich cítil, že toto je niečo
         neobyčajné, príjemné a milé a s paňou Zinou že vstúpil do dediny nový duch, bodrý a jarý.
   </p>
   <p>
    Len Matúš Repka ešte vždy mlčal.
   </p>
   <p>
    Matúš často hútal nad poslednými udalosťami. Prítomnosť panej Ziny v Pavlovke, ktorú si
         nikto dosiaľ nevybral za letovisko, bola mu záhadou. Prišla — nevedno odkiaľ, a vpila sa do
         rečí chlapov i žien, hovorí s nimi, usmieva sa a zas mlčí, koná svoje cesty na Sukko, a keď
         sa spýtaš Martina: kto je to, tá Zina, a čo tu chce? — Martin pokrčí plecom a povie:
         Neviem!
   </p>
   <p>
    Veď i sám Martin je v bludnom kruhu. Prišiel, ukonaný svetom, chcel rukami-nohami
         zabŕdnuť do spokojnej práce, aby našiel akúsi postať, pokoj a rovnováhu, aby sa obzrel,
         čože to vlastne je, pred čím kedysi zutekal, a aby si našiel pre seba miesto v tom závane
         víchríc a zvuku práce — a hľa, vidí: rozťali sedliakov na dve nerovné strany, menšia má
         silu vo vačku, väčšia v počte a on stojí medzi nimi uprostred. Víchre dujú hneď s tej, hneď
         s druhej strany a medzi tými dvoma stranami stáť nemožno, lebo ho víchre smetú. Avšak prv,
         než by si mohol rozmyslieť, prichádza cudzia žena, Zina, vystiera za ním neviditeľné
         ramená, sputnáva ho neviditeľným pradivom a vlečie ho… vlečie… Kam? K sebe? K tým či k
         oným? Nevie. Martin vie jedinú bezpečnú pravdu: že Betka je pekné, ružové dievča, avšak
         cesta k nej že je samá hať…
   </p>
   <p>
    Preto ho stále čosi bolí.
   </p>
   <p>
    V jednom z týchto posledných dní prekvapil starý Tremboš Martina neočakávanou narážkou:
   </p>
   <p>
    — Tak sme si so starou rozmýšľali… či by si sa predsa nemal oženiť… s Annou.
   </p>
   <p>
    Martinov zrak rozdrapil sa zo široka.
   </p>
   <p>
    — To vy…!?
   </p>
   <p>
    — Tak… My… Dosť zlých rečí sme sa napočúvali… A potom… akosi ľúto človeku. Nemôžeš ju
         nechať tak… v hanbe.
   </p>
   <p>
    Starej Tremboške bolo trpko. Nerozumela teraz svetu. Raz tak a raz zas tak. Spomenula
         len na pol slova:
   </p>
   <p>
    — Aj pani Zina hovorila…
   </p>
   <p>
    Na Martina dopadaly slová hlucho ako hrach a nevstupovaly do vedomia. Len na povrchu, na
         spánkoch šumely — a či to bola vzbúrená krv? Blysla ním spomienka na nedávny deň: obloha,
         piesok, a more, to všetko v plameni polnočných očú, to všetko v plameni horúcich bozkov — a
         dnes: Mal by si sa oženiť s Annou… i pani Zina hovorila… To všetko, čo žije, to všetko, v
         čom väzí, je ani krútňava, ktorá sa so dňa na deň rozrastá, zosilňuje a prehlbuje, a jestli
         si sa včera nazdával, že si hore, dnes padáš dole a nad tebou šumí a hučí a reve všetko, čo
         je nad tvoje sily, čo nemôžeš zachytiť, zvládnuť, ba ani pochopiť.
   </p>
   <p>
    — Anna… nie je zlá. Tetka Stráňavová si ju chválila…
   </p>
   <p>
    Martin vybehol z domu.
   </p>
   <p>
    Starí stáli v izbe proti sebe, tvár roztiahnutú do rozpačitej bezradnosti, a cítili:
         ťažko radiť. Kedysi tak… a dnes naopak. A Martin je dosiaľ zjašený, ešte sa poriadne po
         okolí neobzrel a ničomu sa tu nerozumie. Až neskoršie… dá si povedať.
   </p>
   <p>
    A Tremboš si odľahčil:
   </p>
   <p>
    — Asnáď mu aj pani Zina povie…
   </p>
   <p>
    A tým sa u nich všetko skončilo. Avšak to nebol ešte koniec.
   </p>
   <p>
    Tetka Stráňavová bola ani boží mlyn a mlela historiu. Od chalupy k chalupe — s výnimkou
         Repkovho domu — roznášala chýr:
   </p>
   <p>
    — Martin sa udajne ide ženiť…
   </p>
   <p>
    To bola zpráva ani päsť na oko. Čeľusti povolily, ústa sa otvorily:
   </p>
   <p>
    — Nevravteže! A koho si…
   </p>
   <p>
    — Nuž… starí chcú, aby si vzal… Annu.
   </p>
   <p>
    Ženy zjajkly v udivení. Mnohí chlapi však dlaňou do kolien udreli, až vystrelilo, a
         rozrehotali sa:
   </p>
   <p>
    — A ono… Martina sa starí pýtali…?
   </p>
   <p>
    Stráňavová zostala odpoveď dlžná, a odbočila:
   </p>
   <p>
    — Anna je dobrá dievka… Veď — večná hanba Matúšovi, že ju… vyhnal.
   </p>
   <p>
    Odchádzala ďalej, do druhých chalúp, opakovala tie isté slová a všade zaštepila dušu
         žien zvedavosťou. Len chlapi, nedomýšľajúc sa významu týchto rečí, zprvoti hmkali, potom
         však pohadzovali hlavami a hovorili:
   </p>
   <p>
    — Eh, ktože by sa staral… o babské pletky!
   </p>
   <p>
    Keď sa Matúš Repka stretol za dedinou s Martinom, pristúpil k nemu blízučko, pozrel sa
         mu otvorene, trocha strmo do očú a zamlknuvši na chvíľku, vravel:
   </p>
   <p>
    — Je to pravda?
   </p>
   <p>
    Martin najprv neisto zažmurkal očami, sklopil zrak k zemi. Tá otázka šibla ho bolestne
         ani korbáč a on, hoci vedel, o čo ide, spýtal sa ticho:
   </p>
   <p>
    — A čo?
   </p>
   <p>
    — S Annou…
   </p>
   <p>
    Martin si uvedomil všetky tie reči, čo tetka Stráňavová roznášala po dedine. Pripamätal
         si i ktorýsi nedávny večer, keď sa vracal zo Su-Psechu okolo Stráňavovho domu. Anna stála
         pri plote, a keď ju pozdravil, odpovedala radostným hlasom, vystúpila na cestu a vravela: —
         Nuž čo, Martin… ešte sa hneváš? Nebola v tých slovách vyzývavosť, skôr dôvera a nádej,
         ktorou ju nezodpovedne živily zlé jazyky a zámerné reči. Martin vtedy hodil rukou a odišiel
         ďalej bez odpovedi. Teraz tu stojí pred Matúšom, ktorého má rád, a mal by mu odvetiť. Čo,
         čo však povedať Matúšovi?
   </p>
   <p>
    — Neviem, Matúš, na môj dušu sa tomu nerozumiem… Odkiaľsi sa reči narobily, a ja som s
         Annou odtedy… od prvého razu ani nehovoril… Nevyznám sa.
   </p>
   <p>
    — A domá u vás… čo?
   </p>
   <p>
    — Aj otec mi hovoril. Vraj… rozmysleli sme sa… nemôžeš ju nechať v hanbe… A kedysi… bol
         by ma z domu vyhnal, keby som Annu čo len spomenul.
   </p>
   <p>
    Martinovu tvár prešiel zatrpklý úsmev. A Matúš vidí: skutočne, Martin nevie o ničom.
         Martin sa dostal do rečí, nevie ako, zlé jazyky poskakujú s chalupy na chalupu ako
         nebezpečné plamene a treba hasiť, aby nevzbĺkol požiar. Ako však hasiť?
   </p>
   <p>
    Vo vzduchu trblietaly sa zlaté nitky slnka. Zalialo vinohrady ako teplý dážď, vinohrady
         sa v ňom kúpajú a keď nad nimi poskočí ľahúčky vietor, slnce kvapká so zelených listov a
         vpíja sa do zeme. Sukkovské hory nakaderily hlavy a v hlbokých, prervaných brázdach sedí
         tam modravá tieň. Po hladine mora ako lastovičky skĺzajú rybárske vetrilá. Vysoko vzdulo sa
         bezoblačné nebo.
   </p>
   <p>
    — Vidno… u teba sa pravdy nedozviem, — hovorí ľahostajne Matúš. Potom ani čoby na všetko
         zabudol, zaškeril sa veselo do vyhriateho vzduchu a pýtal sa:
   </p>
   <p>
    — A pani Zinu… ešte vozíš na Sukko?
   </p>
   <p>
    Martin bol rád, že zadul nový vietor, a usmial sa tiež:
   </p>
   <p>
    — Ešte. Teraz však… s tým ihriskom…
   </p>
   <p>
    Matúš však hodil rukou, ako keby chcel povedať: komédia! Nevravel však nič a rozišli sa.
   </p>
   <p>
    Dochádzajúc k vyšnému koncu dediny, počul Martin radostný detský krik. Pod stromami, na
         urovnanom ihrisku, hraly sa deti, prebehávaly s miesta na miesto, kričaly, šťuchaly sa a
         niekoľko chlapcov knísalo sa na konároch vysoko v slnečných korunách stromov. Niektoré
         dievčatká prevíjaly na zemi decko, iné zas hupkaly s nemluvniatkami v kruhu a všade sa
         ozýval radostný smiech. V tôni javora stála pani Zina a pri nej dvaja mužskí. Čítali čosi v
         novinách a živo debatovali. Martin poznal toho s priezračnými rukami, čo vysedával po
         večeroch u Petráňa… a ten druhý, s hustou bradou… Aha, Procenko, spomenul si Martin, a
         súčasne si pripamätal svoju rozmluvu s Matúšom, keď sa kedysi vracali z Anapy domov.
   </p>
   <p>
    Pani Zina, otvárajúc noviny, vybehla Martinovi v ústrety.
   </p>
   <p>
    — Hľa, Martin… už ktosi napísal aj o našom ihrisku!
   </p>
   <p>
    Martin prebehol zrakom tých niekoľko riadkov. Nuž — to nie je zlé. Pochválili
         Pavlovských… za ihrisko. I Zlatníka spomenuli, že sa zaslúžil. A ešte… ostatné obce
         su-psech-varvarovského sovietu môžu si brať príklad z Pavlovky!
   </p>
   <p>
    Martin číta v novinách. Zina číta v jeho tvári. Pery sa jej zachvievajú, oči sú hlboké a
         spokojné, nevieš však, čo sa v nich skrýva.
   </p>
   <p>
    — Ktože to asi písal? — pýta sa so strojenou zvedavosťou pani Zina. — Neviete, kto je v
         Pavlovke roľdopom?
   </p>
   <p>
    Martin pokrčil ramenami a neodpovedal. Bol rád, že sa o ihrisku hovorí aj píše, a myslel
         si: pani Zina sa zaneprázdni. Bude žiť s deťmi a zabudne na Sukko. Nebude ho mučiť, vyzývať
         a vábiť, nebude sa mu vpaľovať do duše svojimi žeravými očami, nebude ho opriadať
         nebezpečným pradivom a strhávať do tej krútňavy, ktorej sa Martin bojí a ktorej si zas
         žiada, aby svoju okyptenú mladosť naplnil po okraj všetkým tým, čo vypustil z ruky a
         neznal. V jeho podvedomí sa chvela obava, strach, bál sa tých nebezpečných očú, ktoré sa
         temnely ako hlboké tône, a zachraňoval sa márne spomienkou na Betku, ktorá bola otvorená,
         jasná a čistá sťa poľný kvet.
   </p>
   <p>
    Pani Zina sa pritočila k Martinovi, v každom oku mesiac v jazere, a tlmeným hlasom sa
         pýtala:
   </p>
   <p>
    — Martin… poveziete ma zajtra na Sukko? Otázka zasiahla Martina ako blesk. Čosi sa v ňom
         vzpínalo ani naľakaný kôň, čosi sa rvalo s tej mocnej reťaze, na ktorej bola prikutá jeho
         vôľa, chcel by zaryčať, rozmnožiť riavu, čo hučala v spánkoch a v hlave, vo vedomí, chcel
         by skríknuť: nie! — až by sa slnce roztresklo a spadlo k zemi… šibol však bezradne ramenom,
         sklopil zrak a s rozpakom v tvári odvetil:
   </p>
   <p>
    — Poveziem…
   </p>
   <p>
    Až potom len, ako by tá otázka nebola vôbec dôležitá, spýtal sa ledabolo:
   </p>
   <p>
    — A s ihriskom…?
   </p>
   <p>
    — Nech sa s deťmi Betka zaoberá… Poradím jej. A potom… ja s nimi môžem len po rusky, a
         ony predsa dokonale nerozumejú — sú to ešte len deti. S Betkou im bude lepšie.
   </p>
   <p>
    Čas zmeravel a chvíľka bola mŕtva. Pani Zina zpod dlhých mihalníc pozorovala účinok
         svojich slov. Martin však zachoval pokoj, obrátil sa a pozoroval, ako deti pomaly
         odchádzajú domov. Počul, ako pod javorom ten cudzí dokazoval čosi tlmeným hlasom poštárovi,
         a zachytil len jednotlivé slová.
   </p>
   <p>
    — … to všetko treba… pre sovietsku vlasť.
   </p>
   <p>
    Procenko privrel oči a neodpovedal. Potočil sa čelom k dedine. Nad dedinou, presekávané
         šikmým slncom, zhlboka oddychovaly bujné vinohrady. Kamenné ohrady medzi nimi belely sa v
         húšťavách viniča. Po chodníčkoch kde-tu schádzali k dedine hospodári.
   </p>
   <p>
    — Burgundské dozrieva, — hovorí Procenko, — po nedeli treba ho už rezať.
   </p>
   <p>
    Po ceste s polí prichádzal Matúš so sekretárom Zjazulinom.
   </p>
   <p>
    — Kto je to… ten druhý?
   </p>
   <p>
    — Sekretár buňky, — odpovedá Martin Zine a vychádza im v ústrety. Pripojuje sa i
         Procenko a kráčajú dole dedinou. Na ihrisku zostala len Zina s tým, ktorého veľmi dobre
         pozná. Pozerajú sa za odchádzajúcimi, ktorí sa hlučne dohadujú, rozhadzujúc rukami.
   </p>
   <p>
    — Ej, keby toho tak… ku všetkým čertom…! — hodí hlavou za Zjazulinom a obracia sa do
         Petráňových vrát. Zina však ešte dlho stojí na svojom mieste, belie sa v šerej tôni
         stromov, na ktoré padol ľahký súmrak, stojí a vpíja sa do vlastných myšlienok, tajomných
         ako je ona sama…
   </p>
   <p>
    U Matúša rozsadili sa mužskí na podstienku.
   </p>
   <p>
    — A čo ty… hen s tým su-psechským? Akosi družne…, — obracia sa Zjazulin k poštárovi.
         Jeho hlas bol zvučný, živý, avšak za ním stála vážnosť a ostražitosť.
   </p>
   <p>
    Procenko sa zachmúril. Vycítil v slovách Zjazulina upodozrievanie a cítil sa urazeným.
         Preniesol sa však cez nevoľný pocit, prehltol ostrejšiu odpoveď a vravel:
   </p>
   <p>
    — Tak si už dávno myslím… treba človeka skúmať. Niekdy sa ti vidí: človek-anjel… a na
         jednom slove sa ti v čerta zvrtne. A ten tam — parom ho vie — do žalúdka nevidíš…
   </p>
   <p>
    Zjazulinove pery sa zachvely v úsmeve.
   </p>
   <p>
    Po dvore prechádzaly sliepky a jedna za druhou vyletúvaly na pánt, mávajúc hlučne
         ťažkými krýdlami. Zjazulin sa znovu usmial, vystrel ruky hore nad hlavu a povzdychol:
   </p>
   <p>
    — Hu!… a ja dnes… ešte najmenej do polnoci!
   </p>
   <p>
    — Ihrisko naše ste si všimli?
   </p>
   <p>
    — Tam hore? Na vyšnom konci? — obracia sa Zjazulin k Repkovi. Procenko zatiaľ využíva
         príležitosti, obracia noviny a hľadá článoček.
   </p>
   <p>
    — Tuto-ľa, už aj v novinách Pavlovských vychvaľujú…
   </p>
   <p>
    Zjazulin i Matúš skláňajú sa blízko nad noviny, premáhajúc očami súmrak. Martin ich
         sleduje spytavým zrakom a tají radosť. Hľa — Pavlovka môže byť vzorom ostatným dedinám.
         Plní svoje kultúrne úlohy.
   </p>
   <p>
    Matúš však fíknul zpomedzi zubov a oči sa mu roztvorily dokorán udivením a zlobou.
   </p>
   <p>
    — Čo?… Čože?… „Občan Zlatník odviezol kamene…“?
   </p>
   <p>
    Zjazulin stiahol obočie a vrásky nad nosom sviazaly sa mu v pevný uzlík.
   </p>
   <p>
    — Kto u vás zvykne dopisovať do novín?
   </p>
   <p>
    Matúš rozhodil bezradne rukami a slová sa mu drobily medzi zubami v nesrozumiteľné
         zvuky.
   </p>
   <p>
    — Nikto nepíše, pokiaľ viem… iba keď niekedy ja… malú zprávičku… — vysvetľoval napokon
         prekvapene.
   </p>
   <p>
    Martinovi bolo to všetko príliš nepochopiteľné. Aké čudné — Pavlovských po novinách
         vychvaľujú, že idú po sovietskej línii… a tuto hľa: Matúš, ktorý by za soviety dušu dal, i
         Zjazulin, sekretár buňky, máločo z kože nevyletia! Nemohol si to nijako srovnať v hlave.
         Pozoroval Zjazulina: mihá rozčulene očami, hneď otvára, hneď zas skladá noviny a potom
         vstáva, aby sa shŕbil a ruky vrazil až po ľakte do vačkov. Matúšovi na čele navrela hrubá
         rozsocha žíl. Svaly na líci sa mu kŕčovite napínaly, ako svieral čeľusti a stískal zuby, a
         bolo vidno, že vo vnútri kdesi bojuje ťažký boj. Napokon vstal, obrátil sa zoči-voči k
         Martinovi, zpod čiapky trčaly žlté vlasy ako slama a obočie, tiež ako slama, sa naježilo:
   </p>
   <p>
    — Ty si to písal, Martin… priznaj sa!
   </p>
   <p>
    Tri páry očú spočinuly na Martinovi ako ťažké kamene. Pochopil teraz… čosi je zlé, to, z
         čoho mal pred chvíľkou ešte radosť, mení sa v ostrú zbraň — proti komu? Proti týmto trom?
         Proti všetkým, ktorí ako oni dňom i nocou nespia, chodia cestou-necestou, pracujú, bijú sa,
         odbíjajú sa a horia ani fakle?
   </p>
   <p>
    Chcel sa brániť, chcel vysvetliť, chcel vyvrátiť Matúšovi túto nešťastnú myšlienku, hlas
         sa mu však zlomil ako suché raždie a naprázdno, akosi bez zvuku vravel:
   </p>
   <p>
    — Nepísal…!
   </p>
   <p>
    Zjazulin studeným, oceľovým tónom precedil:
   </p>
   <p>
    — Dozvieme sa skoro.
   </p>
   <p>
    Hneď nato odchádzal s poštárom ku Su-Psechu. Matúš ich odprevádzal za dedinu.
   </p>
   <p>
    Martin zostal sedieť na svojom mieste. Bol odrazu sám sebe cudzí, v cudzej dedine, medzi
         cudzími ľuďmi. Jediný Matúš bol človek, ktorému chcel a mohol by veriť. A tuto hľa — zjaví
         sa článoček o Pavlovke, a oni hneď ani keby palicou žďuchol do osieho hniezda. Martin
         nerozumie, prečo by mal byť zlý ten článok, vidí však: Matúš i Zjazulin ani čerti. Musí byť
         zlý. Bo Martin verí týmto ľuďom. Prečo však Matúš, tento dobrý a úprimný kamarát, ukáže
         priamo naňho: Ty si to písal! — a prečo má oči hneď plné žlče? A či je Matúš presvedčený,
         že práve on by mohol podnikať zlé veci a škodiť?
   </p>
   <p>
    — A čo ty, Martin… sám si zostal?
   </p>
   <p>
    Tak sa pýtala Repkova žena, keď vybehla z domu na dvor dávno po tom, ako ostatní odišli
         smerom k Su-Psechu.
   </p>
   <p>
    Martin sa rozpačite obzrel, prešiel rukou ťažké čelo a bez jediného slova odchádzal k
         domovu.
   </p>
   <p>
    Na vŕšku, tam, kde sa biela cesta svažovala nadol, všetci traja sa zastavili.
   </p>
   <p>
    — Musíte toho mladého Tremboša vyskúmať, — obracia sa Zjazulin k Matúšovi.
   </p>
   <p>
    — Postarám sa už…, — prediera sa Matúš hŕbou myšlienok, ktoré ho odrazu zavalily. Bola
         mu tak nepríjemná táto udalosť, a rozpomínal sa na všetko, o čom kedy s Martinom hovoril,
         či by snáď nenašiel nejakú nitôčku, po ktorej bolo by možné bezpečne ísť k rozriešeniu.
         Mohol sa skutočne v Martinovi mýliť. Hoci aj prešiel Martin svet, no bol to svet iný,
         cudzí, a potom… bol synom starého Tremboša. U Trembošov v dome razí starinou, a je to, ani
         keby od časov revolúcie neotvorili okná, nevymenili vzduch. I reči vedú sa tie isté ako
         kedysi, a jestliže predsa starý Tremboš hovorí o dneskajších veciach, stojí proti nim ako
         dub. Martin ten vzduch dýcha, tie reči počúva a vstrebáva do seba odporný zápach rokov
         dávno minulých, pre ktoré niet už a nebude nikdy návratu. A Matúš si uvedomuje, že nesmie
         podliehať prvému dobrému dojmu, že musí Martina ešte za dlho prevracať na rub i líce, musí
         sa hlboko a pozorne započúvať do jeho slov a hľadať v nich skrytý smysel, ktorého tŕň bol
         by snáď namierený proti nemu, proti nim…
   </p>
   <p>
    — Tak ty myslíš… vy myslíte, že tú chválu na kulakov písal on?
   </p>
   <p>
    Zjazulinov zrak zavŕtáva sa do Matúšovej tváre, avšak ťažko čítať v tme, ktorá sa
         srážala a hustla v kroviskách okolo cesty. Matúšovi bolo ťažko odpovedať.
   </p>
   <p>
    — Neviem. Tak som si myslel — zkúsiš ho. Možno, že sa vyzradí, keď priamo udreš. Tak mi
         to len na um prišlo. Nuž a potom… kto by to mohol byť?
   </p>
   <p>
    Matúš pokrčil ramenami.
   </p>
   <p>
    Zpomedzi húšťavy hôr predral sa mesiac a zostal nastoknutý na vrcholci Špičiaka.
         Uškieral sa nad zúfalým zavýjaním psov, ktoré sa vznášalo z tmavomodrej doliny a od
         sadovníckych búd, a medzi touto miešaninou psích hlasov a ticha vynikol náhle jasný zvuk,
         ktorý sa vlnil, mohutnel a zas slabnul, pohltený širokým spiacim priestorom. To parník
         zastal pred Anapou a zažmurkal slabými svetlami. Ostatne nevedno, či sú to svetlá parníka,
         alebo veľké hviezdy, hojdajúce sa na vlnkách prístavu.
   </p>
   <p>
    S času na čas, z rozličných strán, vo vinohradoch sa ozvaly výstrely. Vartáši chodili po
         zelených chodníčkoch, objímali sa s dievčatmi a tie sa im v náručí vlnily práve tak ako
         harmonika, ktorá hystericky plakala, klebetila a ujúkala do sladkej noci.
   </p>
   <p>
    Zovšadiaľ voňalo ovocím, prírodou a láskou.
   </p>
   <p>
    — Zajtra cestujem do okružného sovietu. Zastavím sa aj v redakcii. Snáď sa nám podarí
         vypátrať pisateľa… toho článku.
   </p>
   <p>
    Pri týchto slovách podal Zjazulin Matúšovi ruku a vykročil. Za ním i Procenko rozbehol
         sa po bielej ceste. Matúš potom ešte dlho stál sám so svojimi myšlienkami a pozeral sa za
         nimi, ako sa vždy viac zamotávajú do striebornej siete mesačného svetla, dokiaľ nezmizli v
         zákrute cesty…
   </p>
   <p>
    Toho istého večera ešte stretol sa Martin s Betkou. Prichádzal práve ku dvoru, keď Betka
         vybehla od nich z domu a volala ešte za starou Trembošovou do pootvorených dverí:
   </p>
   <p>
    — A povedzte Martinovi, aby hneď z rána zapriahol!
   </p>
   <p>
    Tremboška, zatvárajúc dvere, zamrmľala čosi v odpoveď. Nevidela, že pri vchode do dvora
         stretla sa Betka s Martinom.
   </p>
   <p>
    — Ach, — tu si! Že vraj máš zajtra z rána zapriahnuť. Pani Zina chce ísť na Sukko.
   </p>
   <p>
    Betka bola krásna v tejto mesačnej noci. V očiach sa jej jagaly dve veľké hviezdy. A keď
         tu tak stála, zlatovlasá a driečna, v zvlnenom jase mliečnej žiare, keď sa jej veselý hlas
         rozliehal mäkkým a sladkým vzduchom, neubránil sa Martin, aby nepovedal:
   </p>
   <p>
    — Nech ide celá pani Zina k čertu!
   </p>
   <p>
    Betka sa naň prekvapene pozrela tázavým zrakom.
   </p>
   <p>
    Martin vysvetlil:
   </p>
   <p>
    — Radšej by som teba vozil, Betka. A to nie len na Sukko, ale… všade a vždy… Taká si —
         neviem aká…
   </p>
   <p>
    Betka sa rozosmiala zo široka a úprimne:
   </p>
   <p>
    — Čo ty táraš, Martin! — a ľahko ho udrela po ruke. Potom si založila ruky za hlavu,
         vzdychla zhlboka a po chvíli vravela:
   </p>
   <p>
    — Tak je mi niekedy smutno…
   </p>
   <p>
    Na konci dediny vrešťala harmonika. Mládež išla do Su-Psecha.
   </p>
   <p>
    Martin sa zachytil Betkinej poznámky a nepopustil.
   </p>
   <p>
    — Smutno… I mne je smutno. Nikoho tu nemám. A keby sme tak my dvaja… keby si zajtra zas
         večer prišla… a napozajtre…
   </p>
   <p>
    Betka mlčala. Bolo jej dobre, hviezdy padaly jej do duše sťa zlaté zrno a ťažká vôňa zo
         záhrad a vinohradov naplnila ju sladkým omámením.
   </p>
   <p>
    Pri kamennej ohrade dvora stála lavička. Posadili sa na ňu a vdychovali zhlboka vzduch
         noci.
   </p>
   <p>
    — Vidíš, Betka, — začal nesmelo Martin, berúc ju za ruku. — Pochodil som toľko sveta, že
         sa mi až odnechcelo. Tak naraz to akosi na mňa prišlo… a ja len domov, domov. Nič ma tam už
         nemohlo udržať, vždy som si predstavoval len náš dom, role, Pavlovku… a že budem pracovať a
         uspokojím sa. A že sa ožením, budem sa starať… a že budem mať aspoň pre koho žiť. Akýsi
         cieľ… a vtedy musí človek stáť na tvrdom. Teraz, keď som prišiel domov, nenachádzam ani to
         ani ono. To ti je strašné, Betka, keď je človek medzi ľuďmi tak sám…
   </p>
   <p>
    Betka počúva a nerozumie všetkému. Vie len, že Martin je dobrý, že ho však asi niečo
         trápi, a keby vedela, čo je to, chcela by mu pomôcť. Martin pokračuje:
   </p>
   <p>
    — Pozri sa, tu za tou ohradou mali sme kedysi složené drevo. Nik ho však nepílil ani
         nerúbal. Pod ním bola jama, kameňom vyložená a prikrytá doskami, a v tej jame ma otec
         skrýval pred asentýrkami. Inokedy zas behal som po horách… tam však bolo tiež nebezpečne.
         Napokon ma to už najedovalo — to keď nastupovali bolševici — a ja som zutekal z domu. Aj
         tak som strelil capa. Keby som sa bol pridal k partyzánom… ako tuto Repka Matúš, bolo by
         lepšie. A to teraz tak akosi… taký cudzí som, a medzi cudzími. Nik mi neuverí, že som
         zutekal z chlapčenského nerozumu, a pre tú vec… hen s Annou.
   </p>
   <p>
    — A veď sa vraj ideš s Annou ženiť, — namietla Betka.
   </p>
   <p>
    — Aj ty si to počula… — a kútiky úst sa mu zaviazaly do trpkého úsmevu. — To ľudia
         hovoria… a ja o ničom neviem. Keby som však vedel, že by si ma chcela ty, Betka… Betuška,
         rozkričal by som to do celého sveta!
   </p>
   <p>
    Stisol jej ruku a pritúlil ju bližšie k sebe. Nevravela nič, len malinové ústa
         pootvorila a dýchala prudko v pocite náhleho šťastia. A keď ju začal hladkať po vlasoch,
         keď ju zvrátil do svojho náručia, keď zamknul jej pootvorené ústa dlhým bozkom, odpovedala
         mu rukami, ktoré oddane zavesila okolo jeho šije.
   </p>
   <p>
    Martin v tom okamihu pocítil, že nie je na svete sám, že nestojí v cudzej a neznámej
         barine, ktorá sa pod jeho nohami nebezpečne rozostupuje, otvára studenú, čiernu gambu a
         mlčí; uvedomil si, že toto je za dlhý čas prvý krok, ktorým vstúpil na pevnú zem, a poddal
         sa úplne mohutnej vlne šťastia, ktorá ho zaliala.
   </p>
   <p>
    Odprevadil ju k Petráňovmu domu. Nemohli sa nijako rozlúčiť. Po oblohe putoval obrovský
         mesiac a bolo to ako pred nočnou slávnosťou, keď zažnú prvý lampion. Dva páry hviezd
         Veľkého voza tančily štvorylku. Zem vzdychala zhlboka v sladkom mámore noci a záhony
         kvitnúcich ďatelín sa ani nepohly v hustej medovej vôni.
   </p>
   <p>
    — Dobrú noc, Betka!
   </p>
   <p>
    — Dobrú noc, Martin!
   </p>
   <p>
    Dobrá noc…
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e2235">
       </a>
       VIII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Deťom sa na ihrisku veľmi páčilo. Betka bola milá a vedela sa s nimi dobre zapodievať.
         Od rána do večera sa pechorily ani sliepky v tráve a prachu, kričaly, spievaly, tancovaly a
         hraly sa rozličné hry, ktorých pred tým nepoznaly. Stalo sa niekedy, že chlapčiská sa s
         dievčatkami neshodly — a vtedy zaznel krátky plač. Zanikol však skoro v novom smiechu,
         spolu so slzami, ktoré rozmazaly prach na rukách i na tvári, utvoriac tak známe smiešne
         maľby trampotného detského dňa.
   </p>
   <p>
    Keď Matúš prvý raz uvidel umazané deti, skrsla v ňom dobrá myšlienka. Prehovoril s
         mladým Kubešom, ktorý bol druhým členom sovietu, zapriahli každý svoje kone a vybrali sa na
         sukkovský breh, aby doviezli na ihrisko piesku. Nestačili však vyjsť na varvarovskú cestu,
         keď proti nim v diaľke, v bielom prachu zavŕzgaly a zaškrípaly dve fúry so známymi koňmi…
   </p>
   <p>
    Repka s Kubešom vyhli na kraj cesty a zostali stáť. Okolo nich, praskajúc korbáčom, idú
         spotení a ukonaní: Zlatník s Petráňom. Na vozoch vezú čistý piesok, šedý a podlhovastý ako
         bôb.
   </p>
   <p>
    Matúš v udivení nezmohol sa ani na jediné slovo.
   </p>
   <p>
    — Predbehli nás, potvory, — vravel Kubeš na pol slova a potom ponad kone volá v ústrety
         Zlatníkovi:
   </p>
   <p>
    — A vy čože, strýko… stavať idete?
   </p>
   <p>
    Zlatník i Petráň zastavili. Prvý vážne zakrúti hlavou s boka na bok a potom ešte
         vážnejším hlasom vraví:
   </p>
   <p>
    — Nie stavať! To je na ihrisko. Decká sú vždy špinavé ani čerti.
   </p>
   <p>
    Matúš len jedno:
   </p>
   <p>
    — Hm… hm…
   </p>
   <p>
    Petráň šípi v Matúšovi hnev a preto prikladá na oheň:
   </p>
   <p>
    — Keď pani Zina tie deti tak pekne učí…
   </p>
   <p>
    Matúš šibol po ňom zlým okom, opanoval sa a nevravel nič. Len vo vnútri kdesi vzpínal sa
         v ňom hnev. Uvedomoval si pozvoľna, že Zlatník s Petráňom sledujú akýsi cieľ, vynakladajú
         sily a starajú sa… o ihrisko? O svoju dobrú povesť? Hlavou mu blysla zprávička z novín, kde
         ktosi — nemohol to byť nikto iný ako Martin — pochválil Zlatníka, že odviezol jednu mizernú
         fúru kameňa, spomenul si, že vtedy večer na ihrisku vystupovaly a spievaly len deti týchto
         dvoch, ktorí dnes už zas vezú ťažké fúry piesku až hen zo Sukko — a inokedy, keď išlo o
         verejnú prácu v dedine, hádali sa o dušu za každý povinný krok. Matúš nemohol veriť, žeby
         títo nesledovali určitý osobný cieľ — a bolo mu odrazu horko. Čo im však dokázať? Ako ich
         biť… a čím? Je práve teraz vhodný čas?
   </p>
   <p>
    Obrátili na ceste a vracajú sa domov.
   </p>
   <p>
    Taká hanba… boha im kulackého!… taká hanba! Vpredu ide Zlatník, za ním Petráň, každý z
         nich má plnú fúru piesku na ihrisko, a za nimi Kubeš, člen sovietu a ešte Matúš, idú ani
         psíci zahanbení a na dedine budú o nich vytrubovať: ľa-ľa, to sú oni, veľké papule, a keď
         je treba niečo poriadneho vykonať, prídu s krížkom po pohrebe…
   </p>
   <p>
    Matúš by sa najradšej prepadol až na dno pekiel. Stískal zuby, vbíjal usilovne krok do
         prachu cesty, trhal opratami a bijúc kone hromžil na celý svet.
   </p>
   <p>
    Zdá sa však, že toto nebolo ešte všetko, čo zhnusilo Matúšovi dneskajší deň. Bo keď už
         vchádzali do dediny, keď jeho kone zahly hore vŕškom do dvora, zbadal odrazu, že na dvore
         pri strome fŕka spotený kôň. Poznal toho koňa — Zjazulina nosil po všetkých dedinách
         su-psech-varvarovského sovietu — a tamto hľa: zo záhradky prichádza sám Zjazulin. Na čele i
         v očiach sedí zlý mrak, slepený vlas tečie mu zpod čiapky a do stehien bije sa červeným
         prútom.
   </p>
   <p>
    — Dobre si ňuchal, Matúš, — vraví po chvíľke mlčania. — Prišiel som práve pred chvíľkou
         z Novorossijska.
   </p>
   <p>
    Vsunul ruku do vačku vojenskej blúzy, pohrabal sa v nej a vytiahol akýsi papier.
   </p>
   <p>
    — Prečítaj si!
   </p>
   <p>
    Matúš vzal papier a ruka sa mu jemne zachvievala. Čítal… čítal… ktorý čert to zas tuto
         nadrobil? Článočok z Pavlovky, rukopis, že vraj niektorí občania (mená sú značené Z. a P.)
         z vlastnej vôle sa rozhodli venovať zvýšenú pozornosť novosriadenému ihrisku, a okrem iného
         naviezli piesku, aby deti nemusely dýchať prach… Keď dočítal Matúš rukopis až do konca,
         zastavil sa jeho zrak na podpise. Podpísaný je Martin Tremboš!
   </p>
   <p>
    Sviňa!
   </p>
   <p>
    Na viac sa nateraz Matúš nezmohol. Jeho oči prešla šedivá hmla, ruky i nohy sa
         zatriasly, lebo celým telom kmásal neovládateľný hnev.
   </p>
   <p>
    — Dobre si ňuchal, — opakuje Zjazulin znova a dodáva: Na osobitnom papieriku je ešte
         spomenutá žiadosť, aby zpráva bola uverejnená bez podpisu.
   </p>
   <p>
    — Cigán naničhodný! — odpľul si s hnusom Matúš, a náhle sa živo obracia k Zjazulinovi:
         Vy sa pamätáte, súdruh Zjazulin? Keď som naň vtedy tu… na tomto mieste (a ukazuje na
         podstienok)… keď som naň vybuchol priamo zoči-voči… zostal ani obarený. To sa vie… čo
         iného? Bol som o tom presvedčený — hoci by aj sto razy hovoril: nepísal som… No veď dočkaj…
         dostaneme sa ti na šticu!
   </p>
   <p>
    Matúšov hnev prešiel odrazu v nepochopiteľnú radosť. Zjazulin sa naň pozerá a vidí sa
         mu, ani čoby sa Matúšove oči rozžiarily, líca nabehly radostným ohňom a ruky sa mu zo
         široka rozhadzujú od tela.
   </p>
   <p>
    — Dobre som to šípil, — vybuchuje Matúš, — ej, dobre! Syn nemôže byť lepší svojho otca.
         Ale si zato Pavlovku očistíme… od hávede!
   </p>
   <p>
    Zjazulin videl, že Matúš akosi chlapčensky prestreľuje. V kútikoch úst zahral mu
         skrývaný úsmev:
   </p>
   <p>
    — Nevybuchuj zbytočne. To ti bude na čerta platné. Vyskúmaj vec… vytri tej potvore jeho
         vlastným dopisom zrak… a nevykrikuj do sveta. Takéto trumfy nechaj si až na ostatok.
   </p>
   <p>
    Matúš sa trochu zahanbil. Skutočne… toto ešte nie je nič. Hlavná vec je vedieť, kto ide
         s nami — a kto proti nám. To druhé môže prísť až potom. Vzal od Zjazulina rukopis a pečlive
         ho uložil do vačku. Sekretár zatiaľ odviazal koňa… a o chvíľu zahýbal za poslednú chalupu
         Pavlovky.
   </p>
   <p>
    V sparnom odpoludní ani jeden pes z celej dediny za ním poriadne nezabrechal…
   </p>
   <p>
    Zašiel z dvora dole k ceste, a zastavil sa až pri pastuške. Vedľa naklonenej chalupy v
         hriadkach červených paradajok stála prostovlasá Nina. Jej bronzová hruď a holé ruky opekaly
         sa na slnci ako chlieb. Blysnavé čierne vlasy vlnily sa ani záhony zrelého zbožia a ona
         sama od hlavy do päty bola vyhriata lahodou slnečných dní.
   </p>
   <p>
    — Oberáte paradajky?
   </p>
   <p>
    Pozrela na Matúša hlbokými očami. Zachvievaly sa v nich vábivé diaľky. Potom si založila
         ruky na zad, vypala vyzývavú hruď a vravela:
   </p>
   <p>
    — Treba ich obrať. Zanesiem ích do mesta na bazár… aj tak ma Jefim hreší, že v chalupe
         niet ani groša.
   </p>
   <p>
    — Už vás aj hreší?
   </p>
   <p>
    Zamĺkla na chvíľku. Rozhodla sa však a priznala:
   </p>
   <p>
    — Už. Veď ma už aj bil…
   </p>
   <p>
    — Tiež pre groše?
   </p>
   <p>
    Vystrela sa na slnku ako mačka, teplá a pružná, premerala spytavým pohľadom zkúseného
         odhadcu územčistého, silného Matúša, a potom s úsmevom, ani keby sa chlúbila, vyzradila:
   </p>
   <p>
    — Čo by! Nie pre groše. Žiarli, cap starý… prašivý. Striehne za mnou ako kocúr… a sám…
         kdeže!
   </p>
   <p>
    Hodila posmešne hlavou v tú stranu, kde za vrchami v dubinách a spletených húšťavách
         pásol Jefim pavlovský statok, a potom sa pýtala:
   </p>
   <p>
    — Mohli by ste mi zaviezť paradajky aj uhorky na bazár?
   </p>
   <p>
    — Koľko toho bude?
   </p>
   <p>
    Viedla ho do chalupy, kde mala koše so zeleninou. Keď prestupoval Matúš za Ninou prah
         domu, v blízkom oblúku varvarovskej cesty zjavil sa starý Tremboš.
   </p>
   <p>
    — Po všetkých kútoch tiež zametá… — pomyslel si Matúš. — Veď dočkaj, chytím ti syna za
         kantár… priamo u huby!
   </p>
   <p>
    Hneď večer stretol sa pri studni s Martinom. Obaja prišli napájať kone. Zamrzol v tvári,
         nasopil obočie a vravel:
   </p>
   <p>
    — Príď potom ku mne… až doma porobíš. Nezabudni!
   </p>
   <p>
    Kdeže by mohol Martin zabudnúť! Aj tak bol celý zamĺkly od toho času, čo ho Matúš
         obvinil pred sekretárom. Teraz príde a Matúš akiste mu povie: Nechcel som. Prepáč. Prepáč
         mi to, Martin. A Martin mu to rád prepáči, bo on je na svete tak sám… a takáto samota bolí…
   </p>
   <p>
    Prišiel na ľahkých nohách s ľahkým srdcom k Matúšovi. Div že mu ruku nepodal. A bol by
         tak akiste učinil, keby ho Matúš nebol privítal:
   </p>
   <p>
    — Ešte raz sa ťa pýtam, Martin: písal si to?
   </p>
   <p>
    Martinovi prebehly po tele zimomriavky.
   </p>
   <p>
    Bolo mu v ústach horko.
   </p>
   <p>
    — Čo ty… takto ma zas vítaš?
   </p>
   <p>
    — Písal si to?
   </p>
   <p>
    — Nepísal!
   </p>
   <p>
    Riekol to pevným hlasom. Rodil sa v ňom hnev. Čo mu to len na um prišlo, Matúšovi? Lezie
         a doráža ani pes…
   </p>
   <p>
    — Cigániš! Čuješ: do očú mi cigániš! Zbadal si, že je to zle, čo si vtedy do novín
         napísal, a preto si teraz baba — nepriznáš sa. Myslíš… veď sa to zabudne. Ty si myslíš, že
         sa skryješ. Oj — nie! Dobré uši máme, aj oči máme dobré a pozri sa: takto… rozum držíme v
         hrsti! A ešte raz ti poviem: cigán si!
   </p>
   <p>
    Vyňal z vačku rukopis a rozložil ho na kolene. Z rúk ho nepustil.
   </p>
   <p>
    — A tuto… pozri sa! Ešte aj na to povieš, že si nepísal?
   </p>
   <p>
    Martin sa priklonil a čítal. V očiach sa mu robia kruhy a v hlave hučí ako more v zime.
         Pozerá rukopis… sú mu tak cudzie tie okrúhle tvary písmen, veď on má ruku ťažkú a nikdy by
         takýto článok nenapísal. Príval horúcej krvi hučí mu v sluchoch a v ušiach a oči sa mu
         zaťahujú šedivou hmlou. Očami žmurká… a ani to nepomáha, písmenky i slová, potvory, veselo
         si tancujú — celá vec je však taká strašná. Hľa — dokument! Nevymotáš sa. Podpis hovorí za
         všetko…
   </p>
   <p>
    — Prečítal si? Prečítal si to svinstvo?
   </p>
   <p>
    Prisvedčil kývnutím hlavy. A hoci v ňom všetka duša vášnive kričala zúfalým protestom… v
         tomto bezradnom mlčaní vyzeral ako usvedčený.
   </p>
   <p>
    — Dobrý syn svojho otca! — zarezáva Matúš vždy hlbšie. — Takéto luhaniny! Ešte sa
         Zlatník s Petráňom ani len od brehu s pieskom nepohli a hľa… ty ich už po novinách ideš
         vychvaľovať! To sa ti len raz podarilo. A teraz vieme aspoň, čo si ty za vták. Prac sa mi
         od domu!
   </p>
   <p>
    Martin vstal, položil ruku na srdce a zlomeným hlasom vydýchnul:
   </p>
   <p>
    — Matúš… mohol by som sa Kristom-Bohom zaručiť… nepísal som to!
   </p>
   <p>
    Nasilu potlačil slzy, ktoré sa mu draly do očú.
   </p>
   <p>
    — Choď! — ukázal Matúš veliteľsky rukou zo dvora.
   </p>
   <p>
    Martin, hluchý a slepý, vypotácal sa k ceste a musel sa oprieť hneď o prvý krivý agát,
         aby nepadol.
   </p>
   <p>
    Hrozno vinohradov sa nalievalo do rozpuku a dni piekly sa v slnečnej peci. Na všetkých
         stranách, po úbočiach medzi zeleným viničom, na bielych chodníčkoch pri kamenných ohradách
         zunela práca a drobil sa veselý krik. Ľudia rezali hrozno a ukladali ho do košov ako
         radostné zvestovanie lepších a veselších dní. Rezal i Matúš, Rak, Stráňava, Kubeš, rezal i
         Zlatník i Petráň a Trembošovci, rezala celá dedina sladké plody úmornej práce. Všetkým sa
         nasťahovala do srdca potecha, jas, miesilo sa v nich slnce s prudkou vôňou a všetci,
         bronzoví v zeleni vinohradov, zvonili radosťou tak ako zvoní starý dobrý peniaz.
   </p>
   <p>
    Jediný Martin sa nevedel zapnúť do toho hlučného prúdu. Bol ani strom, v ktorého drieni
         hlodá hnusný červ. A ako strom zalieva ranené miesta živicou a novým drevom, tak i on
         zaplňoval sa bolesťou a zúfalou snahou vytnúť bolavé miesto, v ktorom by síce zostala rana
         a jazva, ale zachránila by sa drieň… Znamenie viny zostávalo však naďalej na jeho čele a
         nebolo jediného dňa, keď sa stretával s Matúšom pri studni, aby nepocítil strašlivú
         nespravedlivosť a odpor k sebe i celému svetu, ktorý bol voči nemu už dávno tak zlý. A keď
         sa plahočil po vinohrade, zaliaty znojom i ružovým slnkom, obťažkaný hroznom ako
         najplodnejší ker, cítil, že musí niečo prísť, čo smylo by s neho ťažké obvinenie a dalo mu
         aspoň maličký kúštik miesta, na ktorom mohol by pevne stáť.
   </p>
   <p>
    Prestaly cesty na Sukko. Zina sa jedného dňa rozhodla z Pavlovky odísť, a lúčiac sa s
         Martinom, radila mu: Máte starého otca i mať, Martin. Dobre vás vychovali. Stojte na ich
         strane. Bráňte ích právo proti tam tým… holodrancom… Nezadávajte si s nimi… s oplanmi.
   </p>
   <p>
    Martin len kývnul hlavou a neodpovedal. Bolo mu to všetko cudzie… úžasne cudzie. I tu,
         doma, kde páchlo odpornou starinou, i tam, kde pučí čosi nové a čo nerozumie.
   </p>
   <p>
    Zostala mu len Betka. Stará Tremboška, zdlávená akousi chorobou, ľahla a nariekala: Bože
         môj, čože to len bude! V najväčšej robote… A to ani obeda, ani večere… a v chlieviku hladné
         prasce kvičia… Preto po odchode Ziny zostala Betka u Trembošov. Všetku prácu si vykonala a
         ešte po obede i večer stačila pobudnúť s deťmi na ihrisku. Prirástly jej tie decká k srdcu
         a hľadala, čím by ich mohla potešiť, čo nové naučiť. Zašla i do Su-Psechu do sovietu,
         nadviazala styky so sekretárkou žen. oddielu, dostala rady, smernice i materiál.
   </p>
   <p>
    — Vy ste… z Pavlovky? — pýtali sa jej v soviete.
   </p>
   <p>
    — Nie. Z Anapy. V Pavlovke som len tak… vypomáham u Trembošov.
   </p>
   <p>
    — Ste organizovaná v komsomole?
   </p>
   <p>
    — Nie.
   </p>
   <p>
    — Aktivistka… — utrúsil Zjazulin jedovato zpomedzi zubov. Neveril v jej úprimnú snahu,
         bo bola u Trembošov. Betka však nezbadala uštepačný tón jeho poznámky.
   </p>
   <p>
    Bola zaujatá prácou, ktorej sa venovala, a málo vedela o húževnatom boji dvoch síl,
         ktoré vždy a vo všetkom proti sebe stoja a ktoré sa na čo najmenšom úseku frontu
         organizovane bijú o vplyv a moc.
   </p>
   <p>
    Jej cieľom bolo zaujať deti pre novú hru, zabaviť ich rozprávkou, naučiť novej piesni,
         obnažiť ich telíčka a okúpať na slnku a vzduchu; podarilo sa jej dostať i veľké koryto,
         deti sa čľapkaly vo vode a polievaly sa ňou, kričiac; a teraz by ešte chcela, aby im
         prikázali v nedeľu povinné vozy, na ktorých by sa deti zaviezly na celý deň k moru.
   </p>
   <p>
    Kedykoľvek sa ukázala hoci len na chvíľku medzi deťmi, navešaly sa na ňu tak, že bola
         ani bohatý strapec hrozna. Veselo bolo deťom s veselou Betkou…
   </p>
   <p>
    A keď už ukonaný deň ukladal sa do temnej periny noci spať, keď chalupy ospale žmurkaly
         do tmy, a hviezdy ako rakety padaly mlčky nadol, zmámené láskou, sedávala Betka s Martinom
         na lávke pred dvorom. Držali sa za ruky a vyprávali zjasnenými očami. Ich srdcami išiel
         jeden hrejivý prúd, topili sa v závane vlahých vetrov ako jarný sneh, pod ktorým rozkvitajú
         prvosienky…
   </p>
   <p>
    Nemohla veriť, že by bol Martin vykonal, z čoho ho Matúš vinil. Preto keď prišla k
         Matúšovi rokovať o vychádzke detí na more, vravela mu pred odchodom:
   </p>
   <p>
    — Matúš, neobviňujte Martina z toho… z tej hlúposti. Či nevidíte, aký chodí? Strašne ho
         to trápi.
   </p>
   <p>
    Matúš hodil vzpurne hlavou:
   </p>
   <p>
    — Mal by som ti povedať, aby si sa nestarala… Tebe však, Betka, poviem: vieš čo je
         dokument? Pochop predsa: Martina usvedčuje rukopis a podpis! To je už predsa len… dokument!
   </p>
   <p>
    — Ja však verím Martinovi… darmo je — verím mu!
   </p>
   <p>
    — Škoda ťa, dievča. Ostatne… u teba je to pochopiteľné. Ja… — obrátil sa v prívetivom
         úsmeve na svoju ženu Marianu, ktorá práve vchádzala do dverí, — my sme si tuto s Marianou
         tiež na slovo verili… a ešte aj teraz, však hej!
   </p>
   <p>
    Je tvrdý ani dubový klát — pomyslela si Betka odchádzajúc. — Srdce má však dobré.
   </p>
  </div>
 </body>
</html>
