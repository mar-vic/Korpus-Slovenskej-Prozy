<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e139">
       </a>
       I
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pavlovci obrali vinohrady, natlačili vína a od tých čias začal na dedine nový život.
         Večery hučaly v bujnej veselosti a od chalupy k chalupe chodili hostia, podgurážení vínom i
         smiechom, sadali za ťažké dubové stoly, ktoré od toho času neoschly a hodiny odbíjaly často
         dvanástu, keď gazdovia vstávali prevládaní a ukonaní, aby dočkali v tvrdom spánku
         nasledujúcich dní.
   </p>
   <p>
    Starosti rozmokly vo víne a ztratily svoj význam. Nebolo ničoho, čo by bolelo, a myseľ
         sa ľahko prenášala cez prekážky, ktoré inokedy vyrastaly pred očami ako nesmierna hať. A
         najmä nedele zvučaly od rána spevom a harmonikou, pri ktorej od obeda až do noci tančila
         celá dedina v starej Hlaváčkovej chate (tá bola po otcovi a slúžila ako pivnica a krčma —
         sám Hlaváček s rodinou býval už v novom murovanom dome). Ej — bolo veselo v Pavlovke od
         jesene do jari, a starí gazdovia i ženy často vystrájali huncútstva nie horšie malých detí.
   </p>
   <p>
    Do týchto bezstarostných časov ako ťažký kameň padla udalosť, ktorá neželane zvlnila
         celú dedinu.
   </p>
   <p>
    Práve v čase, keď sa vrátil Michalj Petrovič z akýchsi kurzov, a znovu začal vyučovanie
         v škole, pukol na školskej budove múr. Od povale nadol, temer až k zemi zhadila sa
         cik-cakom čierna špára. Školská komisia obzrela rozpuklý múr: zvonká i zdnuká, černela sa
         nebezpečná štrbina. Jeseň je teplá a slnko vždy pripeká čertovsky, avšak keď prídu zimné
         dážde, až s pevniny na more od severovýchodu priletí zbesnený víchor, nebude dosť možné
         zachrániť dom…
   </p>
   <p>
    Pavlovská škola je stará. Keď v 1867-om prišli sem títo chudáci bývať, zaryli sa do
         zemných dier a čistili krok za krokom zem pre prvú žatvu. Prvý dom, ktorý postavili, bola
         táto škola. Budova bola rozdelená na dve presné polovice. Prvá miestnosť — to bola
         modlitebňa, a stavali ju nie preto, že by boli hriešni, ale preto, že ten život prvého
         pokolenia bol nad ľudské sily. Schádzali sa v modlitebni, aby uprosili Boha, uľahčili si
         spevom nábožných piesní a nabrali nádeje i síl k novému zápasu. V druhej polovici býval
         učiteľ. Deti sa v jeho izbe schádzaly a ktoré z nich chcelo, naučilo sa písať, čítať a
         dosť. Bo vtedy mali sedliaci inakšie starosti pod čelom, ako výučbu detí…
   </p>
   <p>
    Keď už každá rodina zodrala ruky do krvi, aby mohla vyliezť zo zemných dier a postaviť
         si dom, videlo sa im, že modlitebňa je málo dôstojná. Vybudovali novú, priestrannú a jasnú
         na druhom konci dediny, a starú venovali účelom školským. Tak sa stalo, že v jednej
         polovici budovy bol samostatný byt pre učiteľa, a v druhej bola trieda. Stačila vždy pre
         niekoľko tých detí.
   </p>
   <p>
    Teraz sa teda na najstaršej pavlovskej budove rozpukol múr…
   </p>
   <p>
    Obchádzali občania školu, krútili nerozhodne hlavou a odchádzali piť, neriešivši ani v
         najmenšom túto háklivú otázku.
   </p>
   <p>
    — Treba stavať novú školu, — rozhodol Repka Matúš a Michalj Petrovič mu prisvedčoval: —
         Pravda, ani tamto pastuška nie je taká ošarpaná, ako naša škola.
   </p>
   <p>
    Mal pravdu. Všetky chalupy boly ani kaštiele, červené strechy veselo volaly do ďaleka a
         nalíčené múry svietily na slnku ako mliečne sklá. Len škola, malá a stará, hŕbila sa pod
         hnilými vechťami a cez okná dúchal morský vietor. A teraz tá špára — o rok sa môže rozvaliť
         celá škola.
   </p>
   <p>
    Obchádzali chlapi školu — nevraveli však nič. Až keď Tremboš s Petráňom obzreli čiernu
         špáru, vyriekli svoje slovo.
   </p>
   <p>
    — Ohó!… to my budeme prv pod zemou, než sa táto búda zvalí. Na školu je ešte vždy dobrá!
   </p>
   <p>
    Boli mnohí, ktorí s nimi súhlasili. Podľahli nálade, ktorá zachvacuje Pavlovku každičkú
         jeseň, keď sa pri víne do istej miery zabúdajú staré nepriateľstvá. I Stráňava — prirodzene
         — robil ďalej zúmyselne svoju sabotáž. Ba ani len sovietu neoznámil, čo sa so školou stalo.
   </p>
   <p>
    Zašiel tam zato Matúš Repka sám, prehovoril dôverne s Michaljom Petrovičom a od toho
         času začal sa v škole zvláštny ruch. Deti sa mrvily, šuškaly, kričaly, písaly a maľovaly,
         učily sa prednášať akési básničky a jedna z väčších žiačok v kúte pri okne usilovne smolila
         čosi na papier, oblizujúc ceruzu.
   </p>
   <p>
    Do školy zašli Zjazulin a Dolin.
   </p>
   <p>
    — No, deti, čo sa tak mrvíte? Práce veľa?
   </p>
   <p>
    Deti sa okolo nich soskupily a jedno cez druhé kričaly:
   </p>
   <p>
    — Tuto — ľa, pozrite sa, súdruhovia… bude to pekná stengazeta?
   </p>
   <p>
    — A náš plakát… hľa, my zas maľujeme plakát!
   </p>
   <p>
    Sekretár buňky i predseda sovietu sklonili sa nad detskú prácu. Tlačenými písmenami
         písaly české i ruské článočky o pavlovskej škole. Koľko rokov už stojí, aká je stará a
         mrzká, srovnávaly ju s ostatnými domy v Pavlovke, poukazovaly na pekné školy v iných
         obciach a niektorý zo starších žiakov neumelými slovami poukazoval na zaostalosť v
         kultúrnom boji, ktorý teraz ide po celom Sovietskom Sväze. Boly i žartovné články, vtipy a
         satiry, ktorými deti, sprevádzajúc ich obrázkami, priklincovávaly úbohosť pavlovskej školy
         na posmech verejnosti. Michalj Petrovič jednému žiakovi poradil, aby zašiel do Varvarovky a
         podľa skutočnosti spravil obrázok tamojšei školy, druhý zas ako protivu spravil — tunajšiu
         školu. A tak na úvodnom mieste stengazety zaskvela sa výmluvná ukážka pavlovskej pečlivosti
         o kultúrne potreby detí…
   </p>
   <p>
    — Dobre ste to spravily, deti, — pochvaľuje Zjazulin i Dolin. — A čože ty tam študuješ?
         — obracajú sa do kúta k tej žiačke veľkých očú, ktorá už písať skončila a teraz mlčky
         premielala rudými perami.
   </p>
   <p>
    — Ona bude rečniť! — kričia miesto nej ostatné deti.
   </p>
   <p>
    Odchádzajúc, otočil sa Zjazulin už na prahu a spýtal sa ešte:
   </p>
   <p>
    — Doma ste nevyzradily nič?
   </p>
   <p>
    — Nie! Nie!
   </p>
   <p>
    — Ani len slovo! — kričia sborom deti a oči sa im radostne blyštia ani sklíčka.
   </p>
   <p>
    V nedeľu odpoludnia pri veľkej modlitebni schádza sa vždy nie viac ako päť žien.
         Vysedávajú na trávniku v tôni líp a dnu sa im nechce. Petráňov dedko vychádza aspoň raz do
         týždňa z domu von, aby s nimi odbavil spoločné modlitby; vyjdúc však z modlitebne von a
         popustiac vrásky na svojich lícach, odoberajú sa k Hlaváčkovmu starému domu, kde vždy už
         dávno začala hystericky revať obvyklá harmonika…
   </p>
   <p>
    V túto nedeľu však hneď po obede ani netancovali, ani sa nemodlili. Všetky deti, koľko
         ich len bolo, poschádzaly sa pri škole. Došli zu Su-Psecha i pionieri s červenými šatôčkami
         (v Pavlovke pionierov nebolo), zástavou, bubnom a trúbkou. Pavlovské deti pripevnily na
         stenu zvonká svoju stengazetu, vyniesly rudú zástavu i standarty — a začaly sa stavať do
         radov.
   </p>
   <p>
    Strhol sa vzduchom signál trúbky, zarapotal bubon a vyrazili. V zraku záblesk
         neodolateľnej sily, nad hlavou krvavé výkriky zástav, v hrdle odvážnu pioniersku pieseň do
         kroku, tak išly od školy dole dedinou, okolo čistých, nalíčených domov s čerešňovými
         strechami, okolo vymetených dvorov a čistých maštáľ…
   </p>
   <p>
    Tak išly demonštrovať za novú školu.
   </p>
   <p>
    V rúčkach sa im mihaly papierové zástavky a celý ten dlhý sprievod presekávaný bol
         ohnivými standartami, na ktorých sa belely heslá:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       DAJTE NÁM NOVÚ ŠKOLU!

NECH I PAVLOVKA VSTÚPI NA KULTÚRNY FRONT!
       <span class="emphasis">
        <em>
         Najúbohejšie sme deti:
        </em>
       </span>
       <span class="emphasis">
        <em>
         Na hlavu nám škola letí!
        </em>
       </span>
      </span>
     </p>
    </div>
   </p>
   <p>
   </p>
   <p>
    Na konci dediny sa obrátily a vracaly sa na vyšný koniec popri druhom domoradí. Ľudia
         vybehávali z domov, pridávali sa k zástupu, srovnávali so smiechom krok podľa bubnu a keď
         už deti obišly všetky domy, bolo možno jediným mihnutím oka odhadnúť, že sa pred školou
         shromaždila celá dedina.
   </p>
   <p>
    Tri agáty s polámanými korunami, ktoré tu stály, hodily na zem nepatrnú tôňu ako špinavú
         handru. A tak tu ľudia stáli v hromade, šedivý ťažký balvan, do ktorého sa sype priehršťami
         zlaté bohatstvo slnka, stáli, hučali, mlčali, kričali, dohadovali sa dotiaľ, kým
         nezavrešťala chrapľavá pionierova trúbka.
   </p>
   <p>
    V tom okamihu, zahalená v tieni zástav, vystúpila na schody žiačka-rečníčka a hneď aj
         spustila:
   </p>
   <p>
    — Súdruh Lenin nám deťom zanechal odkaz: Učiť sa, učiť a zas len učiť. My sme si ten
         jeho odkaz vštepily do sŕdc. Ako sa však máme spokojne teraz učiť, keď škola hrozí rozvaliť
         sa nám nad hlavou?
   </p>
   <p>
    Oddýchla si, prehltla sliny, odkašľala si a pozrúc sa na okamih do svojho papierika,
         pokračovala:
   </p>
   <p>
    — My sme dnes demonštrovaly za novú školu. V piatok mali všetci žiaci tunajšej školy
         poradu, a pri tom sa usniesli predložiť obci tieto požiadavky…
   </p>
   <p>
    Požiadavky však v okamihu zanikly, prehlušené hukotom, výkrikmi a smiechom mužských i
         žien. Bolo to také smiešne, keď Božena rozhadzovala im nad hlavou rukami, vynášala nad nimi
         svoj súd a preháňala svoju neobvyklú detskú vážnosť až k smiechu.
   </p>
   <p>
    — Sem s nimi… s vašimi požiadavkami! — kričali niektorí chlapi.
   </p>
   <p>
    — Len nám rozkážte, hneď bude škola nová!
   </p>
   <p>
    — Ale má dobrú hubu… tá žaba! — ozval sa ktosi.
   </p>
   <p>
    Boženin otec odpovedal:
   </p>
   <p>
    — To má po mame!
   </p>
   <p>
    Keďže to vzbudilo všeobecnú veselosť, ktorá hrozila úplne pohltiť dcérine slová, zvážnel
         a dodal:
   </p>
   <p>
    — Hovorí však pravdu, žaba! Čujme!
   </p>
   <p>
    Božena im hodila do tvárí dve základné požiadavky:
   </p>
   <p>
    — Okamžite pristúpiť k oprave školy!
   </p>
   <p>
    — Započať s prípravami k stavbe novej školy!
   </p>
   <p>
    Sostúpila so schodov a plápolala v krvi ako fakľa. Hneď za ňou vyskočil na schody smelý
         chlapec. Nemal žiadnu reč v programe, len napochytro vykríkol:
   </p>
   <p>
    — Deti! Jestli… ono… tak pôjdeme demonštrovať i pred soviet… do Su-Psecha!
   </p>
   <p>
    Stiahly ho deti síce nasilu so schodov, aby nerušil program, pri tom však v súhlase
         volaly:
   </p>
   <p>
    — Áno! Do Su-Psecha!
   </p>
   <p>
    — Aj do Varvarovky!
   </p>
   <p>
    Potom vystúpilo niekoľko detí so sborovou recitáciou. Vymyslely si ju za pomoci Michajla
         Petroviča a naučily samy v škole. Hovorilo sa v nej posmešne o pavlovskej škole, o
         kulakovi, ktorý ide okolo nej a hovorí, že by sa bál do nej dať aj seno, aby sa mu
         nezamočilo, a napokon zjajkne pionierska harmonika melódiou častušky (všetky častušky,
         koľko ich len je, majú temer jednakú melodiu) a deti končia spevom:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Vietor dúcha hnilou pajtou,
voda tečie zdola:
veď to nie je žiadna pajta,
to je naša škola!
      </span>
     </p>
    </div>
   </p>
   <p>
   </p>
   <p>
    Smiech zamrzol ľuďom v tvári a zamĺkli. Len Zlatník odkiaľsi s boku nahnevane zvolal:
   </p>
   <p>
    — Michalj Petrovič!… Niečo lepšieho už deti naučiť neviete?
   </p>
   <p>
    Ktosi sa k nemu pridružil:
   </p>
   <p>
    — Pravda! Veď… na hanbu svetu…
   </p>
   <p>
    — Sami si hanbu robíme! — vystrelil nakrátko Repka.
   </p>
   <p>
    Zamrvilo sa ľuďmi, rozsypal sa zvuk bubna. Deti sa vzdialily, dosiaľ v usporiadaných
         radoch, na ihrisko. Pred školou zostali len dospelí. Pozastavovali sa pri stengazete,
         čítali, rokovali a smiali sa, avšak ten smiech bol akýsi nedokrvný a kdesi vo vnútri, v
         najskrytejšom kútiku každého z nich rodilo sa nesmelé vedomie vlastnej viny a hanby.
   </p>
   <p>
    Každý dobre vedel, aká je mizerná tá škola. S roka na rok látali strechu niekoľko novými
         vechťami, vkladali do rozbitých oblôčkov nové kúsky skla, vykladali jarky okolo školy novým
         kameňom a štrkom, budova však zostávala naďalej nahrbená, ošarpaná a zlá… A kedykoľvek sa
         pri schôdzi vynorila otázka stavby novej školy, všetci podliehali ľahko vplyvu tých, ktorí
         na škole nemali žiadneho záujmu a ktorí, držiac starostlive ruku na svojom plnom vačku,
         vedeli zavše len nariekať na zlé časy. Ďaleko kdesi, až hen v Moskve, rodily sa okrýdlené
         heslá o kultúrnej revolúcii, a keďže maly pred sebou vysoký Elbrus a Kazbek, preniesly sa
         ponad ošarpanú strechu pavlovskej školy vysokým skokom, aby vykonaly svoju úlohu v skalách
         Dagestanu, v Suchume a Erivani…
   </p>
   <p>
    Dalo sa ľahko predpovedať, že schôdza bude síce búrlivá, neprinesie však žiadneho
         prajného riešenia.
   </p>
   <p>
    Zlatník, Petráň i Tremboš vynaložili všetky sily, aby zhatili prijatie Repkovho návrhu
         na stavbu novej školy. Zo zarástnutých úst spolu so smradom machorky valil sa im prúd
         ťažkých slov, ktoré zapadaly do černejúcej sa hŕby sedliackej masy ako ťažké rany, ktoré
         pripomínaly dane a nútené práce, podlamovaly vôľu, nebezpečne zvlnily spokojnú hladinu a
         hrozily sprotiviť sa všetkému, čo vychádzalo zo sovietu.
   </p>
   <p>
    — Keď chceš, stavaj školu sám! — kričali na Matúša, až sa im hrdlá zalievaly krvou. —
         Pre naše deti táto stačí!
   </p>
   <p>
    — Nech nám na dva roky dane odpíšu, vtedy sa do toho dáme!
   </p>
   <p>
    — Ba ani vtedy! — pridal Tremboš. Matúš sa bil za školu ani lev.
   </p>
   <p>
    — Dobre to tie deti spravily! Pozrite Varvarovku… je chudobnejšia ako naša obec… a školu
         má — hotový kaštieľ! A kde sa len zvŕtnete, všade je tak.
   </p>
   <p>
    — To je pravda! — zahučali sedliaci i niekoľko ženských.
   </p>
   <p>
    Stráňava sa v lavici rozrehotal a vykríkol.
   </p>
   <p>
    — Ho-hó… pomaly, Matúš, pomaly! Ukáž… daj ešte nejaký príklad!
   </p>
   <p>
    — Su-Psech… aj tam je hotový kaštieľ! — odráža Matúš útok. — A do Sukko sa choďte
         pozreť… akú školu tam práve stavajú! A to už je druhá!
   </p>
   <p>
    Martin sedel hneď v prvej lavici a pozoroval boj. Videl: škola je stará a nedôstojná,
         hŕbi sa ako dedo a zvalí sa akiste do roka, do dvoch. Každý rozumný človek to uzná — a tuto
         hľa: jeho otec, Zlatník a Petráň trhajú sa ani psi… prečo? Boja sa vysokých nákladov? Veď v
         Pavlovke stavajú domy temer bez groša, kameň i drevo privezú sami a práve tak sami,
         spoločnou prácou, každý dom postavia. A či sa trhajú práve len zato, že Matúš dal ten
         návrh?… Matúš sa mu páči. Matúš je chlap na mieste. S Matúšom by neváhal ísť… hoci aj proti
         otcovi. Aj dnes by išiel, aj dnes by vstal a povedal svoju mienku. Matúš však nedávno zaťal
         doňho zlou ranou a dosiaľ nepopustil. Neverí Martinovi. Čosi vo vnútri bolí, zúfale kričí
         proti krivde a bráni sa, je to však nemé, bo vonku rachotí cieľavedomá práca a boj… a
         Martin len trpí.
   </p>
   <p>
    — Súsedia! Hlasujte… oprava alebo nová škola? — volá Matúš.
   </p>
   <p>
    Petráň vstal, zmraštil nahnevano obočie a v hlave mu zaznievala búrka:
   </p>
   <p>
    — Čo ty… silou na nás? Daj si pozor!
   </p>
   <p>
    Matúš sa mu zaškeril do očú a chcel mu odvetiť: Sadnite si, strýko, dosť je nás bez vás!
         — avšak nestačil odpovedať, bo starý Tremboš mu hodil priamo do tváre:
   </p>
   <p>
    — Ty záletník! Za cudzími ženami lezie… a na nás tiež tu lezie!
   </p>
   <p>
    Všetci zatíchli v neočakávanom prekvapení. Potom sa strhol veľký krik. Niektorí súsedia
         volali:
   </p>
   <p>
    — Strýko… takéto slová… sa musia dosvedčiť!
   </p>
   <p>
    Iní zas zvedave sa dopytovali:
   </p>
   <p>
    — Povedzte! Povedzte! Von s tým!
   </p>
   <p>
    Trembošovi však nebolo treba nič dosvedčovať. Hneď vedľa neho podoprel sa v lavici o
         suché ruky pastier Jefim, zažmurkal zarudlými očami a stareckým hlasom zakotkodákal:
   </p>
   <p>
    — Ja… ja to dosvedčím! To za mojou… za Ninou…
   </p>
   <p>
    Bol opilý ako snop.
   </p>
   <p>
    Na krátky okamih zahluchol čas a nič sa nepohlo. V Matúšovom mozgu skrsla maličká
         iskierka. Vedel hneď, odkiaľ prišla rana. Priskočil k obloku, obrátenému do jeho dvora, a
         nakoľko mohol, skríkol:
   </p>
   <p>
    — Mariana!
   </p>
   <p>
    Potom sa obrátil smelo, tvárou v tvár ohoreným chlapom a ženám a zatíchol. Hneď nato
         vovalila sa do triedy Repkova žena. Na líci tmavely sa jej veľké škvrny. Bola v najvyššom
         stupni tehotenstva a vysoko vzdúval sa jej požehnaný život. Repka si odkašľal a začal:
   </p>
   <p>
    — Súsedia! Kamaráti! Strýko tu na mňa čosi povedal. Že vraj som záletník… že vraj… za
         cudzími ženami… Každý druhý by sa pre tie slová do krvi bil… a ja nie. Ja sa s ním, aj s
         tými druhými budem ináč biť. Aby ste vedeli, o čo ide: popýtala ma Nina, až pôjdem do
         mesta, žeby som jej odviezol na bazár zeleninu. Prečo by nie! — hovorím. A keď ma viedla do
         izby ukázať, koľko tej zeleniny bude, videl nás s cesty strýko Tremboš. Možno, že poviete,
         že z toho predsa nemôže narobiť takéto reči. A ja vám poviem: ba práve, môže! On chce! On
         tie klebety potrebuje… proti mne, proti vám všetkým, ktorí ste rozumní. Ktorí chcete
         prikladať ruky k spoločnej práci. Ja sa ho však nebojím. Aby ste videli… čo je mi po
         cudzích ženách: tuto-ľa… pozrite! — a ukazuje na Marianin ťažký a mohutný život. — Tu je
         moja žena… nosí naše dieťa… z našej lásky. Mne viac žien netreba!… A až o vás niektorých
         budú nejaké klebety roznášať… ani vy sa nebojte! My všetci — spoločne… proti nim!
   </p>
   <p>
    Zhýkli sedliaci od nevôle. Ženy začviríkaly medzi sebou a potom jedna z nich zavrešťala:
   </p>
   <p>
    — Sám je nehanebník… a druhých ohovára!
   </p>
   <p>
    Zloba sa proti tým vzadu podňala ako hučiaci príboj. Zvada, krik, mrmľanie, trieskanie
         do lavíc, kašeľ a lúštenie slnečnicových semien smiesilo sa ako jeden hustý, beztvarý zvuk,
         zanikajúci v štyroch kútoch izby a kolísajúci sa na vlnách tabakového dymu.
   </p>
   <p>
    Mariana tomu všetkému dosť dobre nerozumela. Poznala len, že Matúš ako obvykle bojoval
         ťažký boj. Dnes však — vidno — sedliaci stoja na jeho strane. A keď ju ženské pozvaly do
         lavice k sebe, svolila; musela si sadnúť na samý kraj — lavice neboly robené pre tehotné
         ženy.
   </p>
   <p>
    Z hluku a kriku vstal Martin, premeral všetkých prítomných jediným pohľadom a
         pripravoval sa k reči. Matúš si pohŕdavo pomyslel: Čo to len teraz bude!… bolo mu však
         súdené dožiť sa prekvapenia.
   </p>
   <p>
    — To, čo tu proti Matúšovi otec povedal… to je… svinstvo! Sprosté klebety — nič viac,
         vravel Martin a obracajúc sa v tú stranu, kde sedel otec, pokračoval: — Svinstvo je to,
         čujete, tatko? S tým nič nevyhráte. Iba že do hanby donesiete seba i celý náš dom. Pravdu
         má Matúš… čo sa týka tej školy. Veď… či je to škola? Čo chvíľa môže všetky deti zavaliť.
         Spomínam si… v Československu. Darmo je — školy tam majú poriadne. To ešte nie si ani v
         dedine… a už z ďaleka poznáš, vidíš, kde je škola. U nás tiež treba postaviť poriadnu
         školu. Ináč… hanba na celý svet…
   </p>
   <p>
    Starý Tremboš pri prvých Martinových slovách ztratil úplne reč. To, že hovorí jeho syn?
         Zlatník ho podpichuje: Vidíš, akého syna si vychoval! — a vôbec všetci, čo sú tu — zdá sa
         mu — vysmievajú sa mu priamo do očú, vyškierajú sa škodoradostne a ako by chceli povedať:
         Tak vidíš, starý, sedíš s celým svojim rozumom na piesku!
   </p>
   <p>
    Vstal ani drevený, vyšiel z lavice ťažko a váhavo a pristúpil blízučko k Martinovi, div
         že sa nos nosa nedotýkal. Zaťal ruku v hrozivú päsť a bez jediného slova sa divoko rozohnal
         na Martina.
   </p>
   <p>
    Martin stál v hrobovom tichu a ani sa nepohol. Schytil otcovu ruku v zápästí a pomaly,
         premáhajúc otcovu silu, stiahol mu ju nadol. Starý Tremboš zamihal očami, podlomil sa v
         kolenách a skĺzol sa mlčky na najbližšiu lavicu. Čosi sa v ňom zlomilo. Zostal tak sedieť
         až do konca schôdze…
   </p>
   <p>
    Ľudia odrazu preklenuli ticho. Začali hučať, dohadovať sa a dvíhať sa v laviciach,
         vykrikovali nesúvisle a niektoré ženské sa už poberaly k dverám, snáď aby sa na sviežom
         vzduchu mohly spamätať z prekvapenia. Najviac zo všetkých bol však prekvapený Matúš. Toto…
         že bol Martin hovoril? Proti vlastnému otcovi sa postavil… na jeho stranu? Veď… čo potom s
         tým článkom v novinách… čo ten rukopis? Nesnívalo sa mu? Nie, nie, veď na vlastné uši
         počul, keď Martin vravel: „Svinstvo je to, čujete, tatko?“ Nuž dobre… avšak čo potom s tým…
         do-ku-men-tom?
   </p>
   <p>
    Vytrhol sa z myšlienok a vidiac, ako sa ľudia pomaly sberajú ku dverám, volal:
   </p>
   <p>
    — Súsedia! Kamaráti! Dočkajteže… ako to spravíme… s tou školou?
   </p>
   <p>
    — Neblázni, Matúš, neblázni, — pritočili sa k nemu aj jeho priatelia, — spravíme ju a
         basta. Do novej školy sa teraz dať nemôžeme… na zimu, veď… či je to malá vec? Škola!
   </p>
   <p>
    Odhlasovali opravu školy a rozchádzali sa.
   </p>
   <p>
    — Ako ti teraz bude doma žiť, Martin? — stará sa ktorýsi súsed.
   </p>
   <p>
    — Mal som pravdu, strýko? — pýta sa Martin miesto odpovedi.
   </p>
   <p>
    — Pravdu si mal… to hej!
   </p>
   <p>
    — Nuž a?
   </p>
   <p>
    — No… ja len tak…
   </p>
   <p>
    Pred školou práve stál Archip Fjodorovič a rozdával poštu.
   </p>
   <p>
    — Martin Tremboš! — volal a mával vo vzduchu akousi kartou.
   </p>
   <p>
    Podal Martinovi dopisnicu. Martin od nikoho pošty neočakáva. Za niekoľko rokov ani v
         starej vlasti sa nezakorenil… a tu bol tiež ešte cudzí. Pozerá kartu, číta:
   </p>
   <p>
    „Nezabudli ste na moje posledné slová pri rozlúčke?“
   </p>
   <p>
    A dosť.
   </p>
   <p>
    Podpísaná je — Zina.
   </p>
   <p>
    Martin zvraští čelo a silou-mocou spomína si na jej posledné slová. Ba hej… už vie: Máte
         starého otca i mať, Martin. Dobre vás vychovali. Stojte na ich strane — a tam s tými…
         holodrancami… si nezadávajte. — Tak akosi mu to vravela Zina.
   </p>
   <p>
    Hlavou mu prebehol dneskajší výstup s otcom. Strhol sa v nepríjemnom pocite a zamrmľal
         sám pre seba:
   </p>
   <p>
    — Nech ju parom berie… celú onú… Zinu!
   </p>
   <p>
    Pozrel znova na kartu — a náhle mu srdce poskočilo až kdesi do hrdla a tam sa zadrhlo.
         Zaliala ho teplá vlna ako jarný vietor, oči vlhnú a robia sa šedivé kruhy. Hlava sa mu
         zakrúžila, ruky zachvely… a Martin už nerozumie obsahu slov, vycivený zrak vníma len tvary
         písmen. Bože… kdeže len videl toto písmo — veď od Ziny nemal nikdy ani riadočka v ruke!
   </p>
   <p>
    Náhle sa v jeho vnútri zažala oslnivá žiara, rozvidnelo sa radostným ránom a v jedinom
         okamihu stalo sa mu všetko jasným.
   </p>
   <p>
    Rozbehol sa na dva-tri kroky a zvolal ani bez rozumu:
   </p>
   <p>
    — Matúš! Matúš!
   </p>
   <p>
    Repka zastal pri svojom dome na podstení a bez záujmu pozeral na Martina, ktorý sa o
         zlomkrky rozbehol od školy do jeho dvora.
   </p>
   <p>
    — Pozri sa, Matúš… tuto… pozri sa, — volá zadychčaný nesúvisle a pchá mu pod nos
         dopisnicu. — Pozri to písmo… Matúš… oj, Matúš!
   </p>
   <p>
    Hlas sa mu zlomil, prekonaný šťastím.
   </p>
   <p>
    Repka pochopil. Ako by nie — veď tento rukopis bol mu príliš známy a tvary tých písmen v
         koľkých nociach vpaľovaly sa mu do mozgu ako žeravé želiezka! Zašli do domu. Matúš zo
         starého kalendára vyňal nešťastný dokument, rozložil ho na stole, dlho a pečlive porovnával
         ho s dopisnicou a mlčal zatvrdilo ako peň. Vidí — mýlil sa. Teda Zina! Ako sa, potvora
         falošná, mohla skrývať za Martina!
   </p>
   <p>
    A Martin, rozmäklý náhlym šťastím, už-už ide podávať Matúšovi ruku na bratské smierenie,
         bo vie: Matúš ho teraz kamarátsky privinie k sebe a povie —: Prepáč mi to, Martin môj milý,
         prosím ťa, odpusť!
   </p>
   <p>
    Sklamal sa. Matúšovu myseľ zaujíma čosi iné. Bežia ňou… bežia v nepostihnuteľnej
         rýchlosti ako film… Zlatník, Petráň, Tremboš, Stráňava, bežia ako deti, ktoré sa hrajú na
         kone — a opraty drží Zina. Pripomína si ihrisko, Annu, KKOV, klebety, šuškanie, reči,
         stíska zuby a vidí: bežia, bežia proti… tvrdému múru. Ten tvrdý múr, to je on — Matúš
         Repka.
   </p>
   <p>
    Vložil do kalendára rukopis i dopisnicu a tvrdo, avšak s dobrým úmyslom vravel:
   </p>
   <p>
    — No… nechcel som. Niekedy však človek musí dať druhému po hube prv, než dostane sám…
   </p>
   <p>
    Jeho reč zvučala ako dobrý peniaz.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e442">
       </a>
       II
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Jeseň nastúpila chladným frontom. List viniča ozlatovel a spadol, stelúc sa na mokrú zem
         ako hodvábne zdrapy, a vtáci nad záhradami zúfale kričali spomienkou nedávnych dní,
         bohatých lahodou, slncom a plodom. Krátke dni ústily v mrákotnú noc, a nikto nemohol
         zastaviť čas. A hoci i teraz roztápala sa zem v žeravom poludní, nebolo dňa, aby zpoza
         Špičiaka od mora nevyrástly biele hrady hmly — hromady čistučkej, studenej a vlhkej vaty,
         nepriehľadnej, hustej, ktorá prikrývala všetky pobrežné dediny. Ľudia sa driapali po
         strmých úbočiach, kolčili les a húšťavy ničili ohňom, kopali kanály pre nové vinohrady a
         zakrývali oči rukami, kedykoľvek britký lúč rozťal nakaderenú vlnu hmly, aby ňou presvitlo
         slnce. Vracali sa domov, ukonaní prácou a zavalení blatom, s ťažkým čakanom a lopatou v
         ešte ťažších rukách, a na tvári predsa jagal sa spokojný úsmev.
   </p>
   <p>
    Vysedávali po večeroch, družný rozhovor miesil sa so zlatým vínom a staré historie,
         stokráť opakované, nachádzaly vždy cestu k srdcu…
   </p>
   <p>
    Jedine starý Tremboš nosil na čele šedivý mrak. Od posledného času, keď vlastný syn
         vystúpil verejne proti nemu, pocítil jasne, že sily mu miznú a srdce slabne, a po prvý raz
         spozoroval, že ťažko už na dvore otočí voz alebo na úzde udrží mocného žrebca, aby sa
         nevzopäl. Toto vedomie učinilo ho neprístupným a uzavretým, a kedykoľvek bolo mu treba
         odpovedať na otázky, odkrajoval slová ako kusy ťažkého, hlucho dopadajúceho olova.
   </p>
   <p>
    Cítil — život je ťažký, a akže starý chce medzi mladými žiť, musí sa prispôsobniť alebo
         biť. A starý Tremboš sa bil, zatvrdol a bil sa so všetkým, čo mu vstúpilo do cesty, bil sa
         tým viac, čím viac jeho mátožných, nemožných predstáv tratilo sa v závane nových a
         výbojných vetrov, ktoré zachvacovaly zatuchlé dediny…
   </p>
   <p>
    — Nebabri sa už s tými detiskami, — vravieval nevľúdne Betke, kedykoľvek aspoň na
         chvíľku zabehla v podvečer na ihrisko. — Dosť sme spravili, že sme ho zariadili… a teraz
         nech sa druhí starajú.
   </p>
   <p>
    Vedel, že jemu, Zlatníkovi a Petráňovi potrebné bolo len gesto, a nijako nerátali s
         Betkou, ktorá celú vec viedla až do konca, znemožňujúc tak činom ich cieľavedomé
         chvastúnstvo.
   </p>
   <p>
    Okrem toho Tremboš skoro vytušil, že Betkina prítomnosť nielen v dome, no i v dedine
         ohrožuje jeho plán s Martinom.
   </p>
   <p>
    — Vezmeš si Annu, — hovoril mu kedysi a postaral sa, aby Stráňavová rozchýrila jeho
         úmysel po celej dedine. A teraz vidí — mladí sa schádzajú po večeroch, šuškajú si ružové
         slovíčka a vinú sa k sebe v mámivej tme, do ktorej padajú jesenné hviezdy.
   </p>
   <p>
    Preto jedného dňa zapriahol kone a zašiel k Betkinmu otcovi do Anapy.
   </p>
   <p>
    — Tak sa mi vidí… náručnej kobyle podkova povolila. Sprav to.
   </p>
   <p>
    Kováč Marček pozerá kobylu na všetky štyri a žiadnej chyby nenachádza. Zatiaľ čo
         kladivom poklopkával po podkove, Tremboš dul ďalej:
   </p>
   <p>
    — A za Betkou je vám clivo, však?
   </p>
   <p>
    — Čo by… clivo! Nech sa len trocha medzi ľuďmi poneviera, to jej nezaškodí.
   </p>
   <p>
    Tremboša táto ľahostajnosť škrela a preto vyšiel hneď s trumfom:
   </p>
   <p>
    — Nuž… moja baba už vyzdravela. U nás už pre Betku práce nebude.
   </p>
   <p>
    Marček sa k nemu obrátil čiernym lícom, posunul čiapku do zátyľka a poškrabkávajúc sa za
         uchom, vravel:
   </p>
   <p>
    — Keď nebude, nebude. Príde domov. Povedz jej… Betke.
   </p>
   <p>
    Trembošove plány sa však v poslednom čase nijako nedarily. Je pravda — dostal Betku z
         domu, Betka však pobrala svoje veci a preniesla sa rovno do Repkovho domu. U Repkov v
         ktorýsi večer po prvý raz zaznel detský plač, a to bol začiatok nových zápasov a novej
         borby.
   </p>
   <p>
    Mariana porodila Matúšovi ružového synka.
   </p>
   <p>
    Skláňali sa nad ním, ani jediné slovo nevyšlo z usmievavých úst, oči však, privykajúce
         na tento neznámy zázrak, prenášaly sa od kolísky k obrazu budúcich rokov, ktoré musia
         zunieť prácou a trblietať sa znojom — pre nové pokolenia.
   </p>
   <p>
    — Aké má belasé očká, — radovala sa často Mariana nad kolískou. Matúš však nevidel
         belasé očká svojho synka, nevidel bucľaté líčka, zružovelé detským snom — pred jeho
         duševným zrakom tvrdého sedliaka hmatateľnelo a hustlo vedomie nových povinností, ktoré mu
         ukladalo pokračovanie rodu.
   </p>
   <p>
    Obrovské víchrice rozkývaly svet, a na jednom mieste odkryly nový život. Matúš, bývalý
         rudý partyzán, stál na tomto úseku vzbúreného frontu, okolo neho zem i ľudia napuchali
         novými silami, a každý čin rodil plod nebývalej krásy. Mestá v modravých diaľkach dunely
         prácou a sebavedomím bezmenných más, jedna jediná elektrická iskra vedela spojiť
         desaťtisíce verst. Okrýdlené heslá vpaľovaly sa do mozgu milionov, a miliony čistily
         každodenne zem pre príchod novej jari.
   </p>
   <p>
    Len dediny boly niekde príliš drevené, než aby nimi mohla šľahnúť elektrická iskra, a
         krýdla ohnivých hesiel často uviazly v hlbokom blate. A tam, kde sa zakorenila rastlinka
         nových jarí, čierna a stará burina tvrdošijne hlušila jej nesmelé vzrastanie a medzi zlatým
         žitom budúcich dní bolo treba rvať sa s kúkoľom zatuchlej minulosti.
   </p>
   <p>
    A Matúš stál na tomto úseku frontu. Rval sa.
   </p>
   <p>
    Skláňajúc sa nad kolískou svojho syna, cítil, že treba sa storáz viacej biť. Nie za
         neho, za jeho syna — veď jeden syn ľahko môže umrieť — no neumrie celé to miliónové
         pokolenie, ktoré dnes, ako jeho dieťa, v kolíske ružovie spokojným snom.
   </p>
   <p>
    Preto Repkove dni išly železným krokom a nevybočily nikde od naznačeného smeru.
   </p>
   <p>
    Prichádzal Martin do Repkovho domu, sedával pri stole a prinášal so sebou ovzdušie
         mladých a radostných nádejí, ktoré nemohly zatuchnúť ani v zahriaknutom mlčaní otcovského
         nerozumu.
   </p>
   <p>
    Žili svoje večery, dva páry mladých ľudí, Matúš so svojou Marianou, ktorým v kolíske
         mrnčalo ružové dieťa, a Martin s Betkou, spájaní závanom sladkých očakávaní. V nich rodil
         sa nový svet, rodil sa v nesmelom brieždení, z ktorého napokon musí vyústiť k zrelému
         poľudniu.
   </p>
   <p>
    Matúš nikdy viac nehovoril o obvinení, ktorým ovalil Martina. Mal svoje srdce zatvrdlé v
         inakších bojoch a nebol prispôsobený k tomu, aby kedykoľvek podliehal hlúpemu citu. Bolo
         dosť na tom, keď s Martinom odteraz vyprával ako chlap s chlapom, neskrýval zámysly,
         netajil plány a dokazoval mu správnosť a potrebu svojich krokov.
   </p>
   <p>
    — Prehrali sme túto poslednú schôdzu, — hovoril raz Martinovi, — avšak to nie je ešte
         koniec. Na jar sa dáme do stavby novej školy, keby sa hneď aj pol dediny proti nám
         postavilo.
   </p>
   <p>
    Martin pokyvoval hlavou a cítil, že proti tej sile, ktorá dula z Matúšovho hlasu, musí
         sa skutočne oprieť na všetky štyri ten, kto by sa chcel sprotiviť. Bola však jedna veľká
         prekážka:
   </p>
   <p>
    — Dobre, na jar. Prečo práve na jar? Prečo nie cez prázdniny?
   </p>
   <p>
    — V lete ti nikto školu stavať nepôjde… keď je žatva. A po žatve každý hneď mláti. Potom
         príde oberačka, víno… Nie, kamarát, v lete v Pavlovke školu nepostavíš!
   </p>
   <p>
    — A na jar sa zas deti učia. Kde ich dáš za ten čas, kým sa postaví nová?
   </p>
   <p>
    Martin spočinul na Matúšovi spýtavým pohľadom a myslel si: Tu máš… rozrieš otázku! A
         potom stavaj školu. Matúšovi však sadol na ústa ľahký úsmev. Vedel, že sa tým dostali k
         uhlovému kvádru, na ktorom stojí a s ktorým padá stavba novej školy. I na to už myslel… a
         odvážne sa rozbehne so svojou tvrdou hlavou proti hlinenému múru. Nebude, nesmie zostať
         sám, oprú sa doň spoločnou silou a múr povolí…
   </p>
   <p>
    — Kde dáme deti za ten čas? — opakuje Matúš otázku. — A vieš ty, Martin, koľko ľudí
         chodí v nedeľu do modlitebne? Celých päť báb! A vieš ty, koľko je tam miesta? Koľko svetla?
         Vieš… Nuž tak.
   </p>
   <p>
    Martin naň pozeral vyciveným zrakom.
   </p>
   <p>
    — Čo sa pozeráš! Deti sa budú učiť v modlitebni… a basta.
   </p>
   <p>
    — Súsedia sotva budú súhlasiť, — pochybuje Martin.
   </p>
   <p>
    — Nemysli si. Či si už u nás videl chlapa v modlitebni? Hovorím ti: päť ženských tam
         chodí. Tvoja mama tiež. A to je všetko… Proti tým si ľahko poradíme.
   </p>
   <p>
    Inokedy zas Matúš začal druhú otázku.
   </p>
   <p>
    — Hovorili sme nedávno so Zjazulinom, že by bolo dobre v Pavlovke pomýšľať na kolektívne
         hospodárenie. Nemyslím hneď… zrazu do toho bachnúť. Tak, pomaličky, krok za krokom. Zem „na
         zadných dieloch“ je pre to ako stvorená. Veď vieš… celá dedina tam má záhony. Jeden záhon
         vedľa druhého… ako na dlani. To je práve dobré. Zasejeme všetci jediný druh žita.
         Ušľachtilý druh žita.
   </p>
   <p>
    — Na to ti asi súsedia nepristanú, — namieta Martin.
   </p>
   <p>
    — Ja viem, ťažko to pôjde; prečo by však nepristali? To ti je, kamarát, dobrá vec. Zrno
         nám požičia štát. Zasejeme, a až do žatvy bude nám sem dozerať agronom. Vymlátime, vrátime
         pôžičku a ostatok predáme o 50 % drahšie. Na to sú presné stanovy… nikto nás nemôže
         ošmeknúť. Hlavné, aby nikto zrno nepomiešal. Na to je zas vysoký trest.
   </p>
   <p>
    Martinovi sa otváraly ďaleké obzory. Čím bližší si boli s Matúšom, tým jasnejšie videl,
         ako sa stará dedina, ktorú znal, vyvracia z koreňov ako práchnivý peň, ako čiesi ruky,
         bezmenné a mnohonásobné, zakladajú pod ňu železný topor. Ktože sa podujal konať túto
         nadľudskú prácu? Kto je to, ten predseda sovietu Dolin, kto je to, ten sekretár Zjazulin?
         Jeden sa hrdľačil na kamenistom kúsku prenajatej role, aby kričiace hrdlá hladných svojich
         detí mohol zapchať horkým chlebom, druhý zas prišiel z rozletených plání, páchnuci dosiaľ
         konským potom, krvou a dymom strašlivej občianskej vojny. A kto je to ešte, čo za nimi ide
         a hučí sťa spenená rieka, akým menom nazvať to vzdúvajúce sa more osmahlých tvárí,
         hužvovitých svalov a čiernych baraníc? Odkiaľ sa vzala tá urputná sedliacka masa, ktorá sa
         vopred týždeň, mesiac, rok poškrabkáva v zátyľku, aby napokon vyriekla neústupné slovo? A
         odkiaľ vyrástol tento Matúš Repka, svedomie pavlovskej väčšiny, o ktorú sa bezpečne opiera
         ako dub, vrástnuvší koreňami do hrádze rybníka? A kto je to tam ďalej, kde dymia fabriky,
         rachotia závody, šopkajú dynama elektrostaníc, kto sú tí všetci, ktorých železný krok zuní
         víťazne nad celým svetom?
   </p>
   <p>
    Sú bez mena.
   </p>
   <p>
    Sú bez tvárí.
   </p>
   <p>
    Hovoria:
   </p>
   <p>
    — My!
   </p>
   <p>
    A Martin, ktorý kedysi v chlapčenskom nerozume odlúčil sa od tejto čiernej masy, ktorá v
         opojení víťazstiev i v šialenstve bolestí vykupovala svoj holý život, Martin by sa tak rád
         pripojil teraz k tomuto bezmennému prúdu, ktorý sa nezadržateľne valí vpred, potkýnajúc sa,
         chybujúc, bičujúc vlastný chrbát korbáčom svojich omylov, zadržiavajúc pri tom však určený
         smer.
   </p>
   <p>
    Letia, letia okrýdlené heslá nad mestami i dedinami, v jedinom okamihu dostihnú Ľadový
         oceán, hranice Perzie, Pamir i Mandžuriu. Zapadajú do bundatých hláv, prevárajú sa v
         domácich kotloch a tvrdé ruky miesia chlieb, z ktorého sa budú sýtiť vyrastajúce pokolenia.
   </p>
   <p>
    Letely heslá i ponad Pavlovkou, i tu zapadly do bundatých hláv, i tu preváraly sa v
         domácich kotloch a teraz celá dedina dohaduje sa o novej škole, hovorí o modlitebni a
         vyzvedá od agronoma, aby im vysvetlil, čo je to za novota s tým ušľachtilým zrnom.
         Poškrabkávajú sa v zátyľku, súhlasia, kričia a priečia sa, bijú a smejú sa súčasne, v kotli
         vrie a para tlačí.
   </p>
   <p>
    Prichádzajú k Matúšovi, opierajúc sa o ťažké čakany a lopaty, postávajú na podstení a
         vravia:
   </p>
   <p>
    — Ty, Matúš, hen to s tou školou by nebolo zlé. Na čerta je nám modlitebňa… ale… s tými
         babami potom nevydržíš… — a prestupovali rozpačite s nohy na nohu.
   </p>
   <p>
    Matúš sa usmieval. Dedina hýbala mozgom.
   </p>
   <p>
    Na druhej strane, zpoza uhlov, bolo počuť zelené, nenávistné hlasy:
   </p>
   <p>
    — Zabiť ho… ako žabu ho zabiť! Ani modliť sa nám na ostatok nedá, vidíte, čo si ešte
         nevymyslí!
   </p>
   <p>
    Rozdúvaly sa nenávistné hlasy tichým vetríkom, vtieraly sa pod sukne prístupným babám a
         na budúcu nedeľu okrem Zlatníka, Tremboša i Petráňa bolo v modlitebni už osem ženských…
   </p>
   <p>
    Matúš sa dosiaľ usmieval. Dedina hýbala mozgom.
   </p>
   <p>
    A Martin Tremboš, v ktorom sa odrazu akosi rozvidnelo, stál na rozhraní dvoch táborov
         pred nevyhnutným rozhodnutím. Kdeže ísť? Na ktorú stranu si stať? Obe sú v znamení boja. Má
         sa pripojiť k tým, ktorí silou-mocou pridŕžajú sa šósu odumierajúcich dní, ktorí s vedomím
         dohárajúcich v poslednom okamihu najviac smradia a kädia? Alebo má sa pripojiť k tým, ktorí
         rozvážne, krok za krokom, avšak neochvejne napredujú, bo sa im ako jarné rieky uvoľnily
         sily? K tým, ktorých dobývateľské srdcia kvitnú v práci ako višňový sad?
   </p>
   <p>
    Bola tu Betka, ktorá v slnečných odpoludniach zavše zabehla na ihrisko, kde ju deti
         obskakovaly ako veselé kozlence, Betka, ktorá chodila do sovietu, radila sa so sekretárkou
         ženoddielu a mala styky s komsomolom. Betka vrástla v ten radostný, činorodý prúd napriek
         tomu, že jej otec v Anape okúval staré kone i vozy svojich starých známych.
   </p>
   <p>
    Bol tu Matúš, boli všetci ostatní, zapáchajúci chlievom, znojom i machorkou, kamaráti na
         pevných nohách a s širokým čelom. Prebili sa z čiernej húšťavy na čisté slnce… slnce je
         ešte v hmlách a treba sa ďalej biť. A Martin cíti, že musí ísť s nimi, s Betkou, s Matúšom,
         so všetkými, stať si do ich tábora, čelom proti druhému táboru…
   </p>
   <p>
    V tom druhom tábore stojí jeho otec.
   </p>
   <p>
    Teda aj proti otcovi…?
   </p>
   <p>
    Zakolísal.
   </p>
   <p>
    Zakolísal tým viac v ktorýsi deň, keď sedel doma spolu s rodičmi v izbe a očakávajúc
         novú búrku z otcovej strany, vravel:
   </p>
   <p>
    — Čo by ste na to povedali, keby som sa oženil s Betkou?
   </p>
   <p>
    Bola to príliš náhla otázka a preto ju začali prežúvať v širokom tichu. A Martin, aby
         odôvodnil svoje slová, doložil:
   </p>
   <p>
    — Mamka, vám aj tak treba odpočinku…
   </p>
   <p>
    Pokývala chorľavou, žltou hlavou a čakala, čo povie otec. Starý dlho rozmýšľal a potom
         akosi ticho, bez sily trúsil:
   </p>
   <p>
    — A rozmyslel si si to dobre? Mysleli sme, že to predsa len s Annou k nejakému koncu
         privedieš… keď si už tak začal. Betka sa pre teba nehodí. Vyprávajú, že… že akosi často do
         sovietu chodí… s komsomolcami sa vodí… sopľavými, — a vo vyhaslom zraku zahorel mu zas
         slabý ohníček.
   </p>
   <p>
    — Čo vy, otec… už zas s klebetami začínate…
   </p>
   <p>
    Stará šípila, že Tremboš príliš vybočuje z rozvahy, a preto vravela:
   </p>
   <p>
    — Nuž… Betka nie je zlá…
   </p>
   <p>
    — Žiadne klebety, — držal sa starý svojej myšlienky, — nikto tu neklebetí. To je…
         dokázaná vec.
   </p>
   <p>
    — Iba že by vám to chcel Zlatník s Petráňom dokazovať, — odvrkol prudko Martin.
   </p>
   <p>
    Potom sa starý na chvíľu odmlčal, žily mu na čele navrely, ako nad čímsi usilovne
         premýšľal, a po dlhej prestávke vravel:
   </p>
   <p>
    — Musíš si to dobre rozmyslieť, Martin. Nemôžeš tak… o zlomkrky. A ešte máš čas.
   </p>
   <p>
    Mal radosť, že sa udržal nad vodou. Bolo treba veľa sily k tomu, aby podlomil Martinov
         vzdor bez kriku a zloby. A Martin zakolísal, roztopil sa vo svojom cite a bol otcovi odrazu
         vďačný za jeho posledné slová. Veď… možno, že otec vôbec nesmýšľa zle, keď stojí s
         niekoľkými proti väčšine, možno, že niekedy i proti vlastnému synovi prestrelí, keď sa mu
         vymyká z rúk — a v základe predsa je dobrý. Je to jeho otec — a on zas syn. Vie, koľko
         bolesti jeho otec v starom srdci utlmil, koľko horkosti prehltol za všetky tie ťažké roky,
         ktoré Martin nepozná?
   </p>
   <p>
    Vie Martin vôbec, za čo sa otec s druhými bije?
   </p>
   <p>
    Martinom kmáše bolestný zmätok.
   </p>
   <p>
    Keď však vychádzaval z domu, aby trávil večery v blízkosti Betky, keď hovorieval s
         Matúšom o posledných rokoch, ktorými sa túlal kdesi po Slovensku, po starej vlasti, žijúcej
         v podaniach susedov nie tak, ako žije teraz v skutočnosti, keď spomínal tie dni, dediny,
         mestá, v ktorých ho nikto nepoznal a poznať nechcel, bolo mu horko, hoci nenachádzal
         nijakého ospravedlnenia pre svoju bolesť. Nachádzal ho tým menej, čím viac poznával
         bludnosť svojej púti a čím jasnejšie si uvedomoval bezcieľnosť ztratených rokov. Bolesť,
         ktorú vtedy prehĺtal, nemala vyššieho posvätenia, neslúžila ničomu a nevykupovala nič okrem
         poznania nesmyseľného bludu, v ktorom sa Martin tackal bez vôle a smeru.
   </p>
   <p>
    Aký smutne smiešny videl sa mu jeho život, srovnávajúc ho s osudmi Matúša! A aký smiešny
         videl sa mu napokon i hašterivý život otca, vyplnený slabošskými zápasmi a nesmyseľnými,
         nečestnými útokmi proti Repkovi, ktorý sa pri nich vedel hrdo usmievať!
   </p>
   <p>
    Matúš hovorí o škole a vie čo chce. Matúš hovorí o modlitebni a vie, že spolu so súsedmi
         svoj úmyseľ vykonajú. A akže hovorí o prvom kroku ku kolektivizácii, vie, že na budúcu jar
         ušľachtilý druh žita zasejú.
   </p>
   <p>
    Matúš však vedel, čo chce, ešte prv, než zjačala siréna posledného denikinského parníka,
         ktorý v marci 1920 odvážal ostatky zdemoralizovanej armády — a s nimi Martina. A keď teraz
         v dlhých jesenných večeroch vyprával Matúš o sukkovských úbočiach a o Lysých horách, v
         ktorých za nocí horely partyzánske vatry, keď vyprával o všetkých nebezpečenstvách a
         bojoch, ktorými sa prebili — za svoju spoločnú vec: Martin cítil, že on so svojím
         slabošským, úbohým osudom nie je nič, že on za žiadnu myšlienku sa neobetoval, za žiadne
         právo netrpel, a naopak tí, ktorí vynášali dlhý rad krvavých rokov na svojich hrdinských a
         beznáročných bedrách, tí že sú — všetko.
   </p>
   <p>
    Jedného dňa vravel Matúš Martinovi:
   </p>
   <p>
    — Hovorili mi v soviete, že mám napísať, na čo sa pamätám z partyzánskych bojov. Aby
         vraj to bolo pre historiu zachované. Všetkých vyzývajú… tak neviem. Mám už akúsi ťažkú
         ruku.
   </p>
   <p>
    — Na ruke, myslím, málo záleží, — odpovedá Martin. — Škoda by bolo nenapísať.
   </p>
   <p>
    — Keby si mi chcel pomôcť…
   </p>
   <p>
    — Akože ti ja mám pomôcť, ja… veď ja nič neviem, — vyznával s úprimnými rozpakmi Martin
         — a predsa bol tak rád, že ho Matúš pozýval k takejto práci.
   </p>
   <p>
    Matúš priniesol starý zápisník. Vyňal z neho žltý, rozdriapaný papier a podávajúc ho
         Martinovi, spýtal sa:
   </p>
   <p>
    — Čo myslíš… aj toto by som mal priložiť? Pekná pamiatka. Je to vyhláška akéhosi bieleho
         náčelníka… ani neviem, ako sa volal… je to celé dodriapané a podpis chýba. Dosť na tom, že
         to vylepovali a rozhadzovali po vidieku bieli, keď už im horela zem pod nohami. Škoda… i
         začiatok je už nečitateľný — no, veď som to taký čas nosil po vačkoch!
   </p>
   <p>
    Martin sa zblízučka pozerá a namáhavo lúšti zlú tlač:
   </p>
   <p>
    „Presvedčil som sa osobne, že v povstaniach bolše… (dva riadky nečitatelné) … účasť
         nielen muži, no i ženy, dovoľujúc si zpoza uhlov, z okien a výklenkov strieľať na našich
         skvelých obráncov vlasti. Doteraz týmto zločinným ženám nedostávalo sa náležitej odplaty za
         vlastizradu. Smrť zastrelením alebo obesením pre takéto zločinné ženy pokladám za celkom
         neprípustnú a príliš čestnú, a preto upozorňujem a nariaďujem, aby tieto osoby boly
         trestané výlučne mrskaním, dokiaľ nepadnú. Som úplne presvedčený, že taký domáci
         prostriedok náležite bude pôsobiť na tieto blbé tvory, ktoré právom svojho predurčenia
         zaoberať sa budú výlučne hrncami, kuchyňou i výchovou detí budúceho, lepšieho pokolenia, a
         nie politikou, úplne cudzou ich pochopu.“
   </p>
   <p>
    — Nuž, čo na to povieš? — usmieva sa Matúš, avšak v jeho úsmeve horkne spomienka
         nedávnych strašlivých rokov. — Priložiť to?
   </p>
   <p>
    — Prilož, — odpovedá Martin, a bolo mu odrazu, ani čoby nad ním vyriekli súd. Hľa… s
         týmito ľuďmi utekal, s tými prirodzene bral spoluzodpovednosť za také činy, hoci o nich
         nemal najmenšieho poňatia. A po chvíli dokladá: — Veď to je… krásny dokument!
   </p>
   <p>
    Od toho času vysedával s Matúšom dlho do nocí. Hodiny kráčaly v tichúčkych papučiach
         jedna za druhou, v kolíske driemalo dieťa, Mariana s Betkou sedávaly na peľasti postele,
         plátaly šaty, vrecia a počúvaly, ako sa Matúš rozpomína na partyzánsku historiu, ktorú má
         ťažkou rukou zapísať v pamäť budúcich rokov.
   </p>
   <p>
    V týchto nasledujúcich riadkoch nie sú zapísané len osudy Matúša Repku, to sú osudy
         všetkých tých osmahlých, svalnatých a chlpatých sedliakov a robotníkov, ktorí v horách a
         skalách, v rudo-zelených kádroch nesmiernym utrpením, hladom, zimou a krvou vykúvali tiež
         jedno ohnivko z dlhočiznej reťaze nadľudských zápasov za nový život.
   </p>
   <p>
    *
   </p>
   <p>
    V devätnástom roku na jeseň odišiel som do sukkovských hôr. Bol tam oddiel partyzánov.
         Nevydržal som tam dlho — nebolo čo robiť a celý oddiel nebol dosť stály. Odchádzali a noví
         zas prichádzali. Vrátil som sa potajomky do Pavlovky. Chcel som prehovoriť chlapov a odísť
         s nimi do Lysých hôr, kde bol silný partyzánsky káder. Chlapi však boli leniví a na zimu sa
         im nechcelo nikde ísť. Odišiel som sám a od toho času až do pádu bielych bol som v Lysých
         horách. Tam bolo rušno. Z Novorossijska prichádzali vždy noví ľudia a prinášali zprávy.
         Mali sme plno svojich ľudí v meste. Boli to tí najšikovnejší a najodvážnejší. V meste žiť
         nebol nijaký žart, lebo tam bolo plno bielych. Keď chytili niekoho, kto sa im videl
         podozrivým, bili ho, väznili a často i zastrelili alebo utopili v mori. Napriek tomu naši
         chlapci v meste vyvádzali pekné kúsky.
   </p>
   <p>
    Raz stál som na stráži ďaleko od nášho oddielu, pri ceste. Jeden z našich, ktorý
         verboval a vyzvedal v Novorossijsku, priviedol naraz deväť ľudí. Vrátili sa na parníku
         „Rosenfeld“ z Francúzska domov. Po ceste, keď som ich viedol k nášmu štábu, mi rozprávali,
         že boli hneď na prvý deň v meste areštovaní, bo oslovili nejakého bieleho v prístave
         „súdruh“. Potom vyprávali, ako sa stretli s našimi chlapci. Sedeli spoločne v krčme.
         Prišiel tam jeden z našich a keď počul, ako sa ponosujú medzi sebou na poriadky, prisadol k
         nim. Slovo dalo slovo a už vedeli, na čom sú. Odrazu prišla do krčmy patrola. Dvaja bieli
         oficieri a dvaja vojaci. Nik nesmel vyjsť von. Karhali ostatných oficierov, prečo
         vysedávajú v takej krčme. Mnohým bielym vojakom odobrali zbrane, iným zas zadržali
         dokumenty. Keď odišli, každý pred nimi na ulici vyhýbal a bieli dôstojníci vzdávali patrole
         česť. Až potom len náš agitátor tým deviatim vyzradil, že tá patrola — to boli naši
         chlapci, ktorí tak pracujú, aby podrývali vo verejnosti autoritu bielych oficierov,
         zásobili nás zbraniami a tým chlapcom, ktorí pracujú v meste, aby zadovážili spoľahlivé
         dokumenty. Hneď mali chuť pridať sa k nám. Dohovorili sa s našim agitátorom. Čudovali sa,
         že im neurčil miesto, kde ho majú čakať. Vraj im len povedal: Vy mňa, chlapci, nikde
         nečakajte. Ja vás sám vyhľadám. Pochvaľovali si, akí sú naši chlapci šikovní.
   </p>
   <p>
    Keď som ich priviedol do štábu, rozdelili si prácu. Jedon z nich bol zbrojný majster.
         Takého náš veliteľ Pugačev už dávno potreboval. Inštrumenty však mal v meste vo svojom byte
         a myslel, že ich už nikdy nedostane. Pugačev mu vravel: O inštrumenty nemaj žiaden strach.
         Napíš pár slov svojmu domácemu, a chlapci ti to zaraz prinesú. A keby si mal svoje
         inštrumenty hneď aj u samého gubernátora v stole zamknuté, aj vtedy ich prinesú.
   </p>
   <p>
    Potom si Pugačev vymyslel dobrú vec. Zavolal si tých, čo prišli zo zahraničia a pýtal
         sa: Nuž, chlapci, kto z vás vie dobre písať po francúzsky a po anglicky? Dvaja z nich
         vedeli. Tak im dal Pugačev papier a začal im diktovať proklamácie. Jednu k robotníkom,
         druhú k námorníkom. On diktoval po rusky a ti dvaja to prerábali. Napokon im to zachutilo a
         vymýšľali si už sami. Vyšly z toho tak krásne výzvy, že Pugačevovi sa od radosti
         štikútkalo. Potom boly výzvy na mašinke rozmnožené. Chlapci ich doniesli do mesta. Na
         bazáre ich rozdali babám, čo predávaly jablká a hrušky. Papier bol vtedy vzácny a baby sa
         radovaly. Prichádzali francúzski i anglickí námorníci na bazár a odnášali si ovocie
         zabalené v proklamáciach. Čítali ich a vozili domov, i tam čítali naše proklamácie. Naša
         revolúcia sa rozdúvala vždy ďalej. Zahraniční súdruhovia sa dozvedeli o našom položení.
   </p>
   <p>
    Tak sme sa dočkali jari roku 1920. Chlapci prinášali zprávy o nepokojoch v meste. Medzi
         bielymi začal rozklad. Boli znechutení, keď sa dozvedeli, že rudá armáda v Sibíri porazila
         Kolčaka. A najväčšiu ranu im dala zpráva, že kubánska kozácka rada vyslovila denikinským
         dobrovoľníkom svoju nedôveru. Bolo to v časoch, keď medzi nami objavila sa týfová epidemia.
         Mnohí pomreli. Ostatní vyzdraveli práve v ten čas, keď prichádzaly zprávy pre nás radostné.
         Rudá armáda hnala bielych k nám, na juh. Náš káder so dňa na deň rástol. Prichádzali noví
         partyzáni a tvorily sa nové oddiele po celom vidieku. Bieli šípili nebezpečenstvo a preto
         ich chceli zničiť, najmä okolo Abrau-Ďurso. Obsadili s veľkými ztratami Borisovku,
         Vasiljevku, Glebovku, Abrau-Ďurso. Tamejšie naše oddiele stály v neprestajnom boji proti
         nim. Len v noci mohli odpočívať.
   </p>
   <p>
    V ten čas sa temer všetky naše oddiele začaly spojovať. Okolo 20. marca — myslím 24. —
         pribehol k nám posol z Varenikovského oddielu. Že sa tam naši chlapci spojili už s rudou
         armádou a nastupujú k Anape. Po dobytí Anapy potiahnu vraj na Novorossijsk. Súčasne prišla
         zpráva, že neďaleko Sukko objavily sa veľké ozbrojené časti. Naši nemohli zistiť, aké sú to
         vojská. Postaviť sa proti nim nemohli, bo ich bolo málo. Preto ustupovali smerom k nám.
   </p>
   <p>
    Na druhý deň odišli od nás do Rajevskej poslovia. Tam bola už rudá armáda. Oznámili, že
         sme v horách. Hneď nato prišli zas k nám zástupcovia armády. Potom sme sa my partyzáni
         spojili s armádou. Hneď bola usporiadaná vojenská paráda. Mašírovali sme pred rudými
         veliteľmi: 5 členov nášho štábu, asi 40 ozbrojených a 300 neozbrojených partyzánov.
   </p>
   <p>
    Ešte v ten deň podnikli bieli posledný útok. Dobyli sa do pivníc Abrau-Ďurso a naložili
         plné sudy vína. Zadné časti sa celkom spily, a predné nemohly nastupovať k Novorossijsku.
         Naše delostrelectvo obstreľovalo hradskú. Bieli boli natoľko spití vínom, že ani nevideli.
         Naša kavaleria vpadla im do chrbta. Išlo to na šable. Bieli sa rozpŕchli alebo sa poddali.
         Keď sa zmrákalo, biela artileria od Glebovky začala strieľať k Abrau-Ďurso. Zatiaľ naši
         kavaleristi honili sa po doline za bielymi, rúbali sa, a pri tureckej kasárni
         abrau-ďurovskí robotníci mali shromaždenie a volili svoj revolučný výbor.
   </p>
   <p>
    Dňa 26. marca začala naša artileria kanonádu po celom fronte. Bieli tiež strieľali, aby
         nám znemožnili cestu k Cemevskej doline. Streľba hrmela po celý deň. Pred večerom sme
         nastúpili všeobecný útok. Obsadili sme Gajduk. Denikin silou-mocou bránil prístup k
         Novorossijsku. Anglické loďstvo mu pomáhalo. Strieľalo z prístavu zo svojich kanónov na
         naše pozície. Napriek tomu sme postupovali vpred. Boj trval celú noc. Po ceste k
         Novorossijsku bolo ťažko ísť. Dookola bolo všetko vystlané mŕtvolami ľudí, koní i rožného
         statku.
   </p>
   <p>
    Keď sme dostihli Vasiljevského vŕšku, užasli sme. Novorossijsk bol v jednom ohni. Horely
         všetky obilné sklady, horela ich nákladná stanica. Horely vagóny a všetko, čo mohlo horieť.
         Vybuchovaly tisíce granátov a patrón. Po doline behaly stá ranených koní bez jazdcov. V
         diaľke na mori knísal sa posledný anglický krížnik. V prístave niekoľko posledných
         mínonoscov zásobilo sa vodou. Tie sa potom ponáhľaly za krížnikom.
   </p>
   <p>
    Ráno o ôsmej boli sme v meste. Gardisti čistili ulice od posledných ostatkov barikád.
   </p>
   <p>
    A tak 27. marca 1920 bol Novorossijsk náš.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e683">
       </a>
       III
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    I december našiel dedinu v plnej práci. Studené dážde rozmočily zem, jagajúce sa kvapky
         vody visely na konároch stromov ako perly a krok ľudí i dní viazol v hlbokom blate. Ľudia
         dosiaľ chodili na vykoľčené úbočia s lopatami a čakanmi, zakladali nové vinohrady,
         vylamovali kamene a ztrácali sa vo vykopaných kanáloch po pásy. Len na chvíľu vysedávalo
         slnko na temene Špičiaka, aby sa onedlho skotúľalo do sivého mora, ktoré sa dmulo a hučalo,
         mrskané studeným vetrom.
   </p>
   <p>
    Pavlovka sa pričupila k sebe, domy sa akosi pritúlily jeden k druhému a odfukovaly dym z
         čiernych gámb komínov ako zadychčaní starci. Večerami, dlho do nocí spievaly tichúčko
         petrolejové lampy a súsedia besedovali nad plnými pohárikmi, zakusujúc sa do ťažkých
         myšlienok a prežúvajúc tvrdé zprávy sovietskych novín.
   </p>
   <p>
    A predsa život veselo plápolal ako červený prápor, penil sa na tomto úseku úrodných
         polí, sadov a vinohradov ako staré víno. Dávno už ležali pod zemou želiari a bíreši, ktorí
         v tretej štvrtine minulého storočia prišli z českých a uhorských zemí, aby tu složili
         ustarané hlavy, aby tu zrodili nové pokolenie, ktoré už nepozná útrapy a biedu svojich
         otcov. Kdeže sú, tie staré gazdinky, ktoré s nábožnou úctou sbierajú so stola
         najposlednejšiu omrvinku, kdeže sú, tí starí, prísni hospodári, ukladajúci do maľovaných
         truhál každičký groš?
   </p>
   <p>
    Vymreli a s nimi pomaly vymiera všetka tá životná prísnosť juhočeských sedliakov, zabúda
         sa trpiteľská beznáročnosť hornoslovenských gazdov. V Pavlovke večne svieti slnko, nadostač
         rodia vinohrady a role, večne sa smeje belasé more a ako zo zlata svieti anapská pláž.
   </p>
   <p>
    Blyští sa v očiach pavlovských gazdov víno a život…
   </p>
   <p>
    Vysedávali gazdovia po domoch, vysedávali v pastuške, spievali, veselili sa a pili.
         Posbierali pastieri zásoby zbožia, doniesli pred sviatkami vína i rýb a teraz, vysušení
         celoročným slnkom sparných strání, ožierali sa, ujúkali, spievali, pili, ani keby pred
         Pavlovci chceli na niekoľko dní zahlušiť svoju zodranú biedu. Žilnatý Jefim objímal tulácku
         Ninu, márne sa snažiac blčať chlapským plameňom, a žeravá Nina, v ktorej sa krížilo toľko
         ďalekých ciest i toľko podhviezdneho milovania, spaľovala svojím žeravým zrakom hneď toho,
         hneď zas druhého z hostí na prach a popol.
   </p>
   <p>
    Až zrazu, práve pred Vianocami, pri pastuške strhol sa náramný krik. Najbližší súsedia
         povybehali z domu, započúvali sa do nezvyklej riavy a poznali: Jefim vyháňal Ninu z
         pastušky.
   </p>
   <p>
    — Choď…! Choď…! Ty… ty sviňa! — ozývalo sa zo strhaného Jefimovho hrdla, — ľa-ľa…
         frajerov sa jej zachcelo!
   </p>
   <p>
    Nina stála pred pastuškou a hádzala po Jefimovi kamením.
   </p>
   <p>
    — Takých frajerov… ako si ty… sa aj každej svätej odnechce!
   </p>
   <p>
    Jefim zas vynášal akési handry a šaty a hádzal ich za Ninou:
   </p>
   <p>
    — Na, tu máš… čo si si vyslúžila…!
   </p>
   <p>
    Nina však v záchvate tuláckej hrdosti neposbierala nič z toho, čo Jefim nazýval
         výsluhou. Rozklesla sa v oblých bokoch, nachýlila sa vpred a ukázala Jefimovi dlhý nos.
   </p>
   <p>
    — Obliekaj sa do toho sám… do sukní!… Aj tak už nie si žiaden chlap! — vykrikovala a
         rehlila sa zo široka ako kobyla.
   </p>
   <p>
    — Vezmi si… na! Vyslúžila…
   </p>
   <p>
    Jeho hlas však zaniknul a ostatok Jefim prehltol v udivení, lebo práve vtedy Nina
         podkasala sukňu, nárokom vydula brucho a volala:
   </p>
   <p>
    — Tuto… vidíš? Tuto som si vyslúžila! Hen s tým… — a ukázala na Sergeja, ktorý stál na
         prahu pastušky, — nie s tebou…
   </p>
   <p>
    Potom ani keby pocítila živočíšnu radosť, že môže beztrestne zráňať a bezdôvodne škodiť,
         rozhodila rukami po dedine a dovŕšila:
   </p>
   <p>
    — A ešte aj tu… s mnohými.
   </p>
   <p>
    To bolo už len bezpodstatné, nepravdivé, avšak hrdé gesto, ktorým sa tuláčka Nina lúčila
         s Pavlovkou. Zpráva však rozletela sa dedinou ako páperie vetrom hnané a nebolo jedinej
         chalupy, aby v nej nevznikly reči a dohady a aby ženy v utajovanej žiarlivosti
         neupodozrievaly svojich mužov. Mužskí skrývali blahovoľné úsmevy v zježených bradách a
         večer cítili dvojnásobne oddané náručia žien. Skoro sa pozabudlo na Ninu a nik nezbadal
         tichých bláznovstiev Jefimových, ktorý svoj starecký rozum utápal od toho času vo víne.
   </p>
   <p>
    Martin v poslednom čase vždy častejšie pobúdal s Betkou a jeho reč nadobudla už zemitej
         vône. Nerozplýval sa v spomienkach na svoju okyptenú mladosť, nehojdal sa s rozcitlivelým
         srdcom medzi zemou a nebom. Vrástol nohami do pevnej pôdy a hovoril s Betkou už slovami, v
         ktorých nebolo najmenšej pochybnosti.
   </p>
   <p>
    Raz, keď bol v Anape, zašiel ku Betkinmu otcovi.
   </p>
   <p>
    — Strýko, máme sa s Betkou radi. Dali by ste mi ju za ženu?
   </p>
   <p>
    Kováč Marček pozrel naň vtedy zakädenými očami, zamĺkol na chvíľu a potom udivene
         vravel:
   </p>
   <p>
    — A to Pavlovci teraz takto chodia na pytačky?
   </p>
   <p>
    Martin sa zasmial.
   </p>
   <p>
    — Nuž neviem, ako teraz v Pavlovke… Myslím, že k tomu netreba žiadnych družbov. Aj tak
         by sme sa dali zapísať len na úrade…
   </p>
   <p>
    — A do kostola?
   </p>
   <p>
    — Eh! — hodil Martin plecom a dosť.
   </p>
   <p>
    Starý Marček nebol z tých, ktorí sa silou-mocou zhrievajú pri dávnych zvykoch. Videl, že
         život sa mení a s ním i ľudia, že uháňa vpred ako kôň, keď ho podkuje na všetky štyri.
         Ťažko zadržíš takého koňa — ťažko dať kantár mladému životu.
   </p>
   <p>
    A hoci sa s ním Martin dohodoval predčasne, hodil na znamenie súhlasu rukou a svolil.
   </p>
   <p>
    Starý Tremboš však dobre vedel, prečo minule pred Martinom ustúpil. Bolo treba poradiť
         sa, nabrať síl, striasť so seba poníženie, ktoré naň čakalo, vstúpiť na pevnú zem a vykonať
         svoj plán za akúkoľvek cenu. Dobre vedel, prečo u Stráňavov sýtia Annu nádejou a prečo
         vždy, kedykoľvek končia rozhovor, utešujú: Dočkaj, Anna, veď ono sa karta na dobré obráti!
   </p>
   <p>
    A Anna mlčala. Anna čakala. Sožierala sa vnútorným bôľom, upadala do beznádeje, hľadala
         zabudnutie a útechu v ťažkej práci, ktorá jej chorľavé telo kántrila a ujedala vždy viac,
         shŕňajúc jej mladú tvár do predčasných vrásiek. Nebadala ani, že sa pohybuje v začarovanom
         kruhu a že čím viac sa utešuje slovami Stráňavu, Petráňa, Zlatníka a ich žien, tým viac
         nejasnej, neurčitej pochybnosti sa v nej rodí a tá brázdi jej tvár a civí suchopárom,
         zakiaľ čas ušiel…
   </p>
   <p>
    — Ešte ste mi nepovedali svoju mienku, — začal posledne Martin doma pri stole. — Chcel
         by som sa oženiť s Betkou.
   </p>
   <p>
    Jeho hlas zapadol do zmeravelého ticha a — zdalo sa — ničoho nerozkolísal. Bola to
         mamka, ktorá sa oddávala do vôle osudu, ukonaná vekom, a pokyvujúc bezvládne hlavou,
         zavzdychla:
   </p>
   <p>
    — Keď už ináč nechceš…
   </p>
   <p>
    Starý však cítil, že nastal posledný vhodný okamih, aby dostal do ruky dobrú kartu,
         vybehol z domu bez jediného slova a ťažko, až po členky zapadajúc do hustého blata, hnal sa
         dole dedinou.
   </p>
   <p>
    — Čože sa s otcom porobilo?
   </p>
   <p>
    Stará Tremboška neodpovedala. Priložila do pece a striasajúc svojím zimomravým telom,
         pritisla sa bližšie k jej modrým kachlíkom a pozerala vyhaslým zrakom do prázdna.
   </p>
   <p>
    V tej chvíli rozletely sa dokorán dvere a do izby navalilo sa blata. Studený vzduch
         roztančil sa po všetkých kútoch.
   </p>
   <p>
    — Pozri sa naň… pozri! — kričí starý Tremboš Anne do tváre, že mu až žily na čele
         pukajú, — pozri, chce sa ženiť!
   </p>
   <p>
    Anna stála pri dverách a zem ju pálila pod nohami. S kým sa chce Martin ženiť? —
         kolotalo jej hlavou a hučalo v sluchoch úžasnou víchricou, zdvíhajúcou súčasné mámivé vône
         i ostrý piesok. A nevedela teraz, či sa má v hanbe šialene roztočiť alebo snáď, keďže
         Martin rozpína obe ruky, vrhnúť sa mu do náručia?
   </p>
   <p>
    Martinove ruky zaviazaly sa však v obrovské uzly a on, vztýčiac ich nad hlavou, v
         nesputnateľnom hneve zreval:
   </p>
   <p>
    — Otec!
   </p>
   <p>
    Tremboška skĺzla sa od pece na zem a prežehnala sa zúfale rýchlym krížom. Starý obnažil
         niekoľko žltých zubov a uškierajúc sa zlostne a smelo, trasúcou sa rukou ukazoval na
         Martina:
   </p>
   <p>
    — Áno, ženiť sa ide!… S Betkou vraj… A nás poslúchnuť nechce!
   </p>
   <p>
    Anna dosiaľ stála zlomená pri dverách a oči sa zmietaly ako dve lodičky vo vlnách sĺz.
         Prečo tu stojí? Prečo sa dostala do tohto pekla, v ktorom blčí vášeň, zlá pohana a krik?
         Prečo sa tu svíja, bezmocný červ, prečo roztvorenými ústami lapá po vzduchu a v bezradných
         rukách krúti modrú záponku, prečo je jej hlava tak zúfale pustá?
   </p>
   <p>
    Martin priskočil k otcovi a celého ho rozdrvil vyhrážajúcim krikom:
   </p>
   <p>
    — To je moja vec… čujete?… s kým sa ja idem ženiť… Ja budem s Betkou žiť! Nie vy!… Vy
         len darmo… ľudí do nešťastia privádzate!
   </p>
   <p>
    Vybehol von dosiaľ otvorenými dverami.
   </p>
   <p>
    Starý Tremboš stŕpnul. V izbe sa ani len mucha nepohla. Až po dlhej chvíli, keď už
         všetci cítili, že niečo sa musí stať, roztopila sa Anna v plači, prekydávajúc ho
         nesúvislými slovami:
   </p>
   <p>
    — Prečo ste ma len… strýko… volali! Prečo ste…
   </p>
   <p>
    Starý Tremboš k nej pristúpil a z najskrytejšieho kúta vnútra, kde varil svoj starecký
         hnev a zášť, odlamoval:
   </p>
   <p>
    — Aby si vedela… že tuto my, ja a moja stará… sme chceli do domu teba.
   </p>
   <p>
    A hoci sám svojim slovám neveril, pokračoval:
   </p>
   <p>
    — Môžeš sa poďakovať bratovi… Matúšovi. To on to od samého začiatku s Martinom tak
         ondie. A vôbec… všetko…
   </p>
   <p>
    Dokončil.
   </p>
   <p>
    Anna sa vytackala z izby bez jediného slova.
   </p>
   <p>
    U Repkov v dome búril sa Martin proti otcovi, zatínal päste a búšil nimi do širokého
         stola. Nadžganý hnevom, vytrhával svoju reč ani zauzlené korene, aby ich hádzal do ohňa
         blčiacej zloby.
   </p>
   <p>
    — A keby sa otec aj na hlavu postavil… nič nevykoná! Nech ma aj z domu vyženie!
   </p>
   <p>
    — Ešte ťa aj vydedí, — spomína s trpkým úsmeškom Mariana.
   </p>
   <p>
    Matúš sa zastavil uprostred izby.
   </p>
   <p>
    — Na hlavu sa postaviť môže, to hej… V tom mu nik nezabráni. Vyhnať ťa však z domu
         nemôže. Ani vydediť ťa nemôže. To nesmie… Na to sú teraz zákony.
   </p>
   <p>
    — Čo sa tam otec… ondie do zákonov!
   </p>
   <p>
    — To ako kto chce, — vravel Matúš so sebavedomým úsmevom, — zákony platia. A babrať sa s
         nikým nebudú.
   </p>
   <p>
    Betka pristúpila k Martinovi, pozrela mu zblízka do očú a pomaly, vážiac pečlive každé
         slovo, vravela:
   </p>
   <p>
    — Martin, ty si sám chcel. Ja som ťa nenútila. A jestli ti je teraz ťažko… takto — ja ťa
         zas nenútim! Rozmysli si to!
   </p>
   <p>
    — O tom netreba hovoriť, Betka, — odvetil Martin, — to je… hotová vec. Tvoj otec
         súhlasí… a svojho sa viac pýtať nejdem. Pre našu mamku bude dobre… aj tak nemôže už chudera
         robiť. To len pre otcovu tvrdú hlavu všetko hynie. I mamka, i gazdovstvo… a on sám sa
         zožiera.
   </p>
   <p>
    — Veď môžete za nejaký čas dočkať, — radila Mariana. — Či je vám takto zle? A na jar
         strýko uvidí, koľko mu treba rúk!
   </p>
   <p>
    I Matúš si celú vec rozmyslel.
   </p>
   <p>
    — Mariana má pravdu. Dočkajte… Veď s tým netreba náhliť. A či je vám clivo… za takýmto?
   </p>
   <p>
    Sklonil sa nad Marianou, ktorá práve podávala synkovi svoj biely, bohatý prsník.
   </p>
   <p>
    Anna od toho dňa vedela, že nič už nezachráni jej naivné nádeje a nič na svete nemôže
         jej vtisnúť do tváre šťastlivý úsmev.
   </p>
   <p>
    Bol koniec.
   </p>
   <p>
    Čierna, mátožná noc rozložila sa okolo nej, nasýpala do duše hluchej tmy, všetko v nej
         bolo mŕtve a bez hlasu. Aké to víchrice odniesly všetky túžby, aké to mrazy spálily všetku
         lásku k životu? Svinula sa do seba, učupila sa okolo jedinej čiernej myšlienky, s ktorou
         žila, a utešujúce slová Stráňavovcov, nadžgané falošným proroctvom, zaznievaly už len ako
         desiata ozvena z desiatych hôr.
   </p>
   <p>
    Okolo nej letel život, nie ten krásny, jagajúci sa sviežimi farbami; život zuniaci
         rachotom práce, vzdutý smelými plány ako biele plachty vetríl, nabrznutý horkastými šťavami
         slávneho vyrastania, život, ktorý bol vznášaný na bedrách iba silných ľudí.
   </p>
   <p>
    Sedávala po niekoľko dní, zarytá sama v seba, mlčala tvrdošijne a zpod nasopeného obočia
         tiekly jej čierne myšlienky ako prúd smoly. A keď ju tetka Stráňavová, dojatá Anniným
         zamĺklym smútkom, pozývala na obed alebo k večeri za stôl, hodila Anna nevľúdne schudnutým
         plecom a odvrkla:
   </p>
   <p>
    — Nechcem!
   </p>
   <p>
    — Niečo predsa musíš jesť… veď ťa to do hrobu donesie!
   </p>
   <p>
    — Keby Boh dal! — odpovedala často Anna a zamyslene sa prehrabúvala v ľanových vláskach
         svojej dcérky.
   </p>
   <p>
    — Čert nám ju bol dlžný, — hovorievala v posledných predvianočných dňoch tetka
         Stráňavová svojmu mužovi. — Sedí a civie do okna. Za celý deň ani slamku krížom nepreloží.
         Jestli to tak pôjde aj ďalej, tak… ja neviem…
   </p>
   <p>
    — Nuž… pôjde z domu. Čože s ňou?
   </p>
   <p>
    Stráňava často žene povoľoval.
   </p>
   <p>
    V tomto prípade však tetka darmo vykúvala svoje skupánske plány. Bolo práve na Štedrý
         večer, keď celá dedina žiarila všetkými oblokmi a keď súsedia chodili od domu k domu, aby v
         každom vypili vína zo štedrej miery, Anna sa utiahla do svojej studenej komôrky a uviazla v
         mĺkvych stenách ako bez života. Cez obloky kedy-vtedy doliehal hrmot mužských hlasov a
         smiechu, poskakujúci zo zablatenej cesty popod ploty, inokedy zas psi rozbrechali sa
         šialeným revom, doznievajúcim dlho v úvaloch a v úbočiach kopcov. Neprišla do izby ani
         vtedy, keď tetka vyložila na stôl svojim deťom i Jelenke jablká s orechami, ba naopak:
         vtedy práve pocítila, ako odrazu zhustnul jej ten čierny mrak, ktorý sa na ňu navalil, vo
         vnútri kdesi, sadol ťažkou ťarchou do srdca i do hlavy a ona sa podňala, prekrižovala a —
         pod svojou mrákotnou myšlienkou nachýlená vpred — vyšla tichúčko z domu.
   </p>
   <p>
    Na dvore pribehla k nej suka, a roztínajúc vzduch pahýľom svojho chvosta, olizovala jej
         ruku.
   </p>
   <p>
    A potom už nič viac, potom bola už len čierna noc, okolo nej i v nej, mátožný sen a
         hlučné ticho.
   </p>
   <p>
    Tu bola dedina, zatopená v blate, dedina, v ktorej žila svoj vek. Chalupy, hviezdy,
         kamene, stromy, piesne a noci. A teraz? Tma. Nad hlavou kvitne jej bezmesačná obloha
         strapcami hviezd, s vyšného konca zakričala harmonika. Neďaleko je Repkov dom, v ňom
         Mariana s Matúšom skláňajú sa nad kolískou decka. Hrejivá radosť rozlieva sa ich úsmevu
         plným srdcom, a vedľa nich, možno, sníva Betka s Martinom o svojom šťastí. Akými pocity
         bola však živená Anna vtedy, keď v Repkovom dome zaplakalo prvé decko? Jej decko? Ktože ňou
         kmásal od tých čias, keď pred rokami, udretá priamo do tváre vášnivým vzdychaním harmoniky,
         zvrátila sa v záhrade naznak, aby počala? Čieže to hlasy, klebetné a lstivé, zasypaly
         poslednú iskru šedivým popolom? A číže to život, práchnivejúci červotočinou nenávratných
         dní, márne sa mieni zachraňovať jej obeťou, zhnusenou klamom a zverskou sebeckosťou?
   </p>
   <p>
    Prv, než padla do studne, zamávala nad hlavou zúfalými rukami, ani keby s čiernej oblohy
         chcela sotrieť zlatý prach hviezd. Ich svit sa zachvieval a pomaly snášal sa nemým
         priestorom — ako suché lístie, skmásnuté so stromu jesenným vetrom. A vtedy, keď v studni
         sa za Annou uzavrel posledný kruh, dopadly hviezdy práve na vodu a ležaly nepohnuto, tíško
         ako biele kvety, ktoré hádžeme na hrob mrtvým…
   </p>
   <p>
    *
   </p>
   <p>
    Ešte začiatkom decembra v ktorýsi deň v su-psechskom soviete poschádzali sa na schôdzu
         členovia volostnej bunky. Nebolo ich veľa — asi desiati prišli a rozsadili sa po hrubých
         laviciach, posunovali bundaté baranice do zátyľku, hovorili medzi sebou slovami
         starostlivých gazdov, ktorí okrem toho vzali na seba tento zodpovedný a ťažký kríž.
         Sedliakovi je ťažko byť členom strany. Dediny sedia skrčené v úvaloch, a všetky svieže
         vetry, ktoré sa rozdúvajú do šírych sveta strán, prenášajú sa ponad nimi, zriedka kedy
         vymeňujúc ich zatuchlý vzduch. Byť členom strany v dedine, znamená vyrásť z tej čiernej a
         hučiacej sedliackej masy vyše úvalu, stať sa veterným mlynom, ktorý by svojimi ramenami
         zachytil široké vetry, a pomocou ich sily pohnul ťažkým žarnovom dediny. Vetry sú prudké,
         žarnov je ťažký: ľahko sa doláme hriadeľ alebo v složení čap.
   </p>
   <p>
    A najmä dnes ťažko súdiť o členoch budúceho sovietu. Voľby sú predo dvermi a členovia
         sovietu skladajú po dedinách celoročné účty. Sedliaci sú vypočítaví a opatrní, rozviazaly
         sa im jazyky a vedia biť klinec rovno po hlave.
   </p>
   <p>
    — Nuž, teraz pristúpime k Pavlovke, — hovoril predseda Dolin, dobre vediac, že toto je
         ťažká otázka.
   </p>
   <p>
    — S Pavlovkou je to zlé, keďže tam niet ani jedného partijca, — dôvodí Procenko.
   </p>
   <p>
    — Daj mi slovo! — zvolal Zjazulin na predsedu schôdze a potom vstal zpoza stola, vyšiel
         do stredu izby a tam, kolíšuc sa v bokoch so strany na stranu, pomaly spustil:
   </p>
   <p>
    — V Pavlovke to nie je zle, to sa mýliš, Procenko. V Pavlovke sú chlapi na mieste. Dlho
         ich musíš presviedčať, dlho s nimi tak i onak, a napokon predsa len vezmú rozum do hrsti.
         Keby nie nejakých troch, štyroch, ktorí medzi nimi šarapatia, tak je Pavlovka najlepšou
         dedinou z celej volosti!
   </p>
   <p>
    — No… len pomaly, súdruh, pomaly! — zhučali niektorí nad touto chválou. — Ako tam
         pracuje KKOV, o tom už nevieš? A iné veci ešte…
   </p>
   <p>
    — Pracoval zle, to je pravda. Veď aj u vás vo Varvarovke bol zasvinený a vôbec… všetkým
         treba stúpiť na päty. Pozrite sa však, ako si v Pavlovke vykonali daňovú kampaň! Sami! A už
         aj druhú splátku majú zaplatenú. Je pravda — je to zlé, že v Pavlovke niet ani jedného
         partijca. My však vo všetkých ostatných dedinách partijcov máme… a predsa znova tvrdím, že
         Pavlovka je prvá zo všetkých! Ako si vy vo svojich dedinách čistíte KKOV? Sú u vás všetci
         členmi družstva? Pozrite Pavlovku — nielen všetci sedliaci, no aj niektoré ich ženy sú
         družstevníkmi… a niektorí majú členstvo i na dvoch miestach! Ha — teraz povedzte! A či ste
         sa vy niekde postarali o ihrisko v lete…?
   </p>
   <p>
    Zjazulinova reč zaliala ich ani vrelý prúd. Pri posledných slovách však niektorí zhýkli
         a potom sa rozosmiali:
   </p>
   <p>
    — Pavlovskí kulaci sa postarali…!
   </p>
   <p>
    — … nech, — pokračuje Zjazulin, — ale ho dostali naši ľudia do rúk! A vôbec…
   </p>
   <p>
    — Súdruh Zjazulin, — volá predseda, — nevybočuj. Drž sa veci. Koho navrhuješ z Pavlovky
         do sovietu?
   </p>
   <p>
    Zjazulin sa chvílu zarazil a potom pokračoval:
   </p>
   <p>
    — No veď! Ja práve o tom. Chcel som len dokázať, že keby boli všade takí, ako je Repka
         Matúš… bolo by dobre. Ani nemusí byť členom strany. Navrhujem za prvého člena Repku…
         Stráňavu treba shodiť a nedopustiť, aby ho znova kandidovali. Šarapatí tam spolu s kulakmi…
   </p>
   <p>
    — A druhý člen? Majú predsa na dvoch právo!
   </p>
   <p>
    — Terajší… Kubeš… je tiež dobrý. Ak ho budú chcieť, môže zostať. Pracuje aj tak spolu s
         Repkom.
   </p>
   <p>
    — A za náhradníka?
   </p>
   <p>
    — To nie je vážne… Vyberú si sami.
   </p>
   <p>
    — A predsa!?
   </p>
   <p>
    — Nuž… keď už tak… Repka sám mi bol hovoril o tomto… ako sa volá? O mladom Trembošovi.
         Sám sa zaň zaručuje…
   </p>
   <p>
    — Ha-ha-ha!
   </p>
   <p>
    — Výborne!
   </p>
   <p>
    — To je nemožné!
   </p>
   <p>
    — Kulakovho syna… do sovietu!
   </p>
   <p>
    — Repka sa zaručoval… a basta! — kričí Zjazulin. — Ostatne…
   </p>
   <p>
    — Do paroma… s tvojím Repkom! A či je ti pánboh?
   </p>
   <p>
    Procenko vstal a bez toho, žeby si pýtal slovo, začal:
   </p>
   <p>
    — Ono… mne sa vidí, že Repku chcieť nebudú. Veľmi sa hnevajú… a ono… myslím, že im
         netreba sypať soli do očú. Nebude z toho nič. Repka všeličo takého vykonal… celá dedina o
         tom hovorí. Myslím, že keď ho pretisnete do sovietu, to vtedy s Repkom aj všetky kampane
         poplávajú dole vodou.
   </p>
   <p>
    — O čom hovoríš? Vyprávaj tak… po našom, aby sme rozumeli, — dozviedajú sa prítomní
         sedliaci, a Dolin sám žiada:
   </p>
   <p>
    — Vyprávaj jasne… keď už…
   </p>
   <p>
    — Pletky! — vyskakuje Zjazulin a rozhadzuje rukami, zrejme nahnevaný, že členovia strany
         dajú sa nachytať na také klebety. — Pletky, hovorím! Kulaci naklebetili na Repku to i ono —
         a vy sa v tom teraz idete babrať. Prácu ukážme, ako on, a klebety nechajme babám!
   </p>
   <p>
    — Ty si ešte málo po dedinách pochodil, ako sa mi vidí, — upodozrieva jeden maloroľník
         Zjazulina. — Naši ľudia sú potvory, neboj sa! Ono sa ľahko povie, pletka sem, pletka tam —
         a oni sa ti napokon na celý soviet vykašľú!
   </p>
   <p>
    — Najmä keď medzi nimi budú partijci hovoriť tak ako teraz hovoríš ty! — odbíja ho
         Zjazulin.
   </p>
   <p>
    Dohadovali sa vtedy dlho do noci a návrh Zjazulinov bol predsa len prijatý. Od toho
         času, kedykoľvek Procenko prichádzal do Pavlovky, striehol za každým slovom sedliakov, aby
         sa započúval a vycítil ich nálady, aby sa dozvedal názory jednotlivých ľudí a potvrdil nimi
         svoje výstrahy, v ktorých ho pri schôdzi tak náhle zahriakol sekretár Zjazulin. Prichádzal,
         počúval a videl: celá dedina hovorí o škole, kde-tu utrúsia slovo i o modlitebni, avšak len
         tak zdiaľky, skryte, nie naplno, bo táto otázka nateraz ešte príliš omíňala tých, ktorí ju
         napokon mali riešiť. Kolektívne zasiatie čisteného a ušľachtilého zrna — to už bola vec,
         ktorá vedela vzbudiť zatvrdlú sedliacku pozornosť a záujem, a vyprávali o nej nech už v
         súhlase alebo v prieku s každým, kto mohol povedať hoci len slovo.
   </p>
   <p>
    Procenko videl: dedina sa hýbe, avšak nevidel toho, čo práve chcel. I tí, čo stáli v
         odpore ani duby, nevyriekli nikdy pri tom Matúšovo meno, dobre vystihujúc, že v tomto boji
         stoja nie jednotlivci, ale skupiny, každá so svojím jednotným dôvodom ako spoločnou
         zbraňou. Ešte mu tak veľmi treba bolo znať mienku tých druhých, aby mohol dokonale posúdiť
         správnosť svojej výstrahy na schôdzi volostnej buňky. I to sa mu ako-tak podarilo.
   </p>
   <p>
    Na Štedrý deň sedel Martin u Repkov v dome. Dedina zabŕdla do hlbokého blata, opĺznuté
         úbočia sviezly sa akosi nadol, i šedivá obloha navisla nízko nad učupené domy a preto čas,
         ktorý zdĺhavo kráčal k čiernemu západu, voňal prítuľnou izbou a teplou pecou.
   </p>
   <p>
    Mariana sedela pri okne a šeré záblesky zamierajúceho odpoludnia kládly sa na stránky
         starého kalendára, z ktorého hlasno predčítala uplakané historie.
   </p>
   <p>
    Och, tých kalendárov, ktoré v minulom storočí zapadly do Pavlovky, ako posledný pozdrav
         starej vlasti! Prenášaly sa za zimných večerov z domu do domu ako sviatosť, a vtedy celý
         dom i s hosťujúcimi súsedmi načúval plačlivým historkám o sklamaných láskach, o dobrých
         srdciach zámockých pánov a oddanosti chudákov, o neslýchanom šťastí, s ktorým sa na svete
         stretla dcéra úbohej žobráčky, zaľúbivšia sa čistým srdcom do starého pána-dobrodeja.
   </p>
   <p>
    Rozväzovaly sa pri tom jazyky načúvajúcich, ožívaly znova všetky spomienky starých otcov
         na dávnu vlasť, spomienky, zkreslené vekom a zkrášlené utrpením, ktorým tu v prvých časoch
         hynuli, bo to, ktorým trpeli doma, bolo časom smyté a zabúdané. Celá tá Pavlovka bola ani
         vrak stroskotanej lodi, vrhnutej z jasného mora ďaleko na skalu, a teraz tu žijú,
         trosečníci dávneho biedneho života, bez pomoci tých, od ktorých sa kedysi otcovia odlúčili.
         Roky idú a s nimi život, starí pomreli a noví sa narodili. Žijú na kavkazskom pobreží, žijú
         nad Krymom a na Volyni, nenávratne zabudnutí a osihotení od tých, z ktorých vyšli. Vymizly
         navždy predstavy juhočeských návrší a hlbokých klatovských lesov, nik si už nevie
         predstaviť biedu hornoslovenských kopaníc a keď stará Tremboška spomenie nebohú mať, povie:
         I ona sama by už dnes do Turca netrafila. Pochádzala vraj z akýchsi Príboviec…
   </p>
   <p>
    — Koľko ráz si už tento kalendár prečítala? — pýta sa s úsmevom Betka. Boly jej také
         cudzie tieto rozprávky starého sveta, bo ona, mladá a horúca životom, nabrala dávno iného
         vetra do svojích plachiet.
   </p>
   <p>
    — Už veľa ráz! — odpovedá Mariana. — Čo však čítať? Kde len aký riadoček v dedine,
         všetko som prečítala. Všetci tak, nielen ja… A do ruských kníh sa vždy nechce…
   </p>
   <p>
    Martin sa zamiešal:
   </p>
   <p>
    — Pomyslel som si často, že koľko kníh je tam… čo by sme radi čítali. Aby sa naši ľudia
         dozvedeli, odkiaľže vlastne sú. Čo sme. A čo sme boli. Pekné knihy, veru. Čítal som ich
         dosť… a priviezť som nemohol žiadnu. Vieš… ako som prišiel.
   </p>
   <p>
    — Načo by to bolo? — ozýva sa Matúš. — Zabudli… a basta. Či nepozoruješ, že pomaly
         zabúdame i my? Vera bože — zabudneme aj my. Je tu… inakší vzduch. Inakšie pomery. Preto sme
         si navykli aj inakšie žiť. Tomu sa nevyhneš!
   </p>
   <p>
    Matúš vyslovil horkú pravdu. Veď tak tu sedeli… niekoľkí potomkovia slovenských rodín,
         ktoré sa usadily v Pavlovke. Nik nevedel, ako znie ich materinská reč, bo splynuly s
         ostatnými českými rodinami, a keď Martin po svojom návrate obnovoval niekedy mäkký zvuk
         slovenčiny na ukážku, stáli nad ním ako bezradní robotníci, ktorí s čakanom v ruke dokopali
         sa neznámej starožitnosti. A dokonca oni všetci v tých desiatich dedinkách, rozšpľúchnutých
         po čiernomorskom pobreží ako rosa na slnku, ztrácali pomaly svoju reč, práve tak, ako tá
         jarabá smes všemožných kavkazských národností, tonúcich dobrovoľne v obrovskom ruskom mori.
   </p>
   <p>
    Materinská reč, voňajúca minulými stáročiami, nemohla vystihovať všetky zjavy, ktoré
         vyrastaly okolo nich v tomto búrlivom živote a behu. Ich strapaté hlavy rozvial im nový,
         sviežejší vietor, do žíl im vnikala ostrejšia krv a všetko, čo dýchalo, všetko, čo rástlo a
         žilo, vykvitalo novými neznámymi kvetami, pre ktoré v reči otcov nenachádzali mena…
   </p>
   <p>
    — Na čo by to bolo? — opakuje znova Matúš. — Čítali by sme… a dosť. A potom… teraz je,
         kamarát, pre nás vážnejšie postaviť sa na nohy… a rozkročiť sa. Keby nám tak mašín poslali…
         to už hej! Ale knižky…?
   </p>
   <p>
    — I mlč! Radi by sme čítali, — hovorí Mariana.
   </p>
   <p>
    Matúš však stojí na svojom.
   </p>
   <p>
    Večer odišiel Martin domov, bo i Betka hneď popoludní odbehla do Anapy. Mariana sama mu
         radila: — Choď len, choď… nesmieš sa natoľko odťahovať od domova. A najmä dnes — bolo by to
         nepekné…
   </p>
   <p>
    Matúš sa pri tom síce zaškeril, Martin však išiel.
   </p>
   <p>
    U nich doma bolo veselo a hlučno. Sedeli u nich otcovi starí známi, sedel i Hlaváček i
         dedko Kubeš, bol i su-psechský hosť, ktorý sa utiahol s prižmúrenými očami mlčky do šerého
         kúta, a pri peci s mamkou sedela Zlatníčka s Petráňovou. Bokom, na peľasti postele bol otec
         s poštárom Procenkom, a rozprávali si celkom pre seba, nevšímajúc si ostatných hosťov.
         Vidno — všetci už vypili svoju mieru a darmo im žiarily oči veselým vínom: jazyk si nevidel
         na cestu.
   </p>
   <p>
    — Á… mladý pán ide domov svätiť Štedrý večer! — privítali Martina, keď vstúpil do izby.
   </p>
   <p>
    — A na svadbu kedy ti už pôjdeme?
   </p>
   <p>
    — Vína nám dáš?
   </p>
   <p>
    Martina sa nemilo dotkly opilé hlasy mužov. Izbou plával ťažký zápach ovčích kožuchov a
         šedé chuchvalce dymu prevaľovaly sa z kúta do kúta. Až dych zarážalo… tak bolo všetko
         nadžgané sedliackym smradom.
   </p>
   <p>
    — Nezahrávajte si s ním, — volal potmehúdsky Zlatník, — a to on s vami potom zakrúti!
         Viete, že Betka… sa v soviete vyzná!
   </p>
   <p>
    — Ešte ťa aj za člena zvolíme, dočkaj!
   </p>
   <p>
    Procenko — čerti ho sem zaniesli, myslel si Martin — chcel povstať, avšak nemohol. Akosi
         sa mu hlava zakrútila a on si prešiel čelo drsnou rukou. V tom však ten su-psechský
         mlčanlivý človek, s ktorým sa Martin dosiaľ nikdy nevyprával, sklonil sa k Petráňovi a čosi
         mu zašepkal. Petráň pokýval hlavou a všetkých prekričal:
   </p>
   <p>
    — Martina nie! Toho by nám nedovolili… kdeže! Tuto poštár, ten by nám mohol povedať…
         Hádam ste sa už radili o Pavlovke — ha?
   </p>
   <p>
    — Veľavážení… ja… to sa vie… ale ja nič…
   </p>
   <p>
    Kolísal sa na nohách, zmožený vínom, a Martin vycítil nebezpečie. Pozrel sa vyhrážavo na
         poštára, avšak jeho zahmlené a roztopené oči toho nepostihly.
   </p>
   <p>
    — No, len povedz, povedz, — dorážajú naň znova.
   </p>
   <p>
    — Dajte mu pokoj, — strhol sa Martin, — či nevidíte, aký je?
   </p>
   <p>
    Chcel tak odvrátiť ľudí od tejto pálčivej otázky.
   </p>
   <p>
    Procenko však počul Martinovu poznámku — „aký je“ — a zrazu so sprostou chvástavosťou,
         hodnou úplných korheľov, narovnal sa smiešne, zamečal v hlúpom smiechu a vravel:
   </p>
   <p>
    — Pravdaže… radili… No, ako by som vám… všetko je hotové!
   </p>
   <p>
    — Vyprávaj po ľudsky! A nekotkodákaj!
   </p>
   <p>
    Vysmievali sa mu a on to vycítil. Zrazu mu prišla na um nešťastná myšlienka. Prečože
         chodil v poslednom čase Pavlovkou, prečo načúval pozorne sedliackym rozhovorom? Videlo sa
         mu, že s výstrahou, ktorú tak ostro odmietol Zjazulin v poslednej schôdzi, je dosiaľ v
         práve. A hoci pre ňu doteraz nenašiel žiadneho odôvodnenia, nevzdal sa nádeje. Veď nepočul
         ešte mienku týchto tu — a zdalo sa mu to potrebné.
   </p>
   <p>
    Po tvári rozmazal sa mu opilý úsmev a on zo seba pomaly trúsil:
   </p>
   <p>
    — No a čo… to je… jasné. Repka Matúš… by sa vám páčil?… A Kubeš…
   </p>
   <p>
    Sedliaci zhýkli nevôľou a začali kričať jeden cez druhého, nepozorujúc ani, ako ku
         Procenkovi skočil Martin a zasekol mu opilú reč v posledných slovách. Bolo mu strašno a
         cítil, že sa tu deje niečo zlé, že sedliaci zúmyseľne spili poštára, udierajúc na jeho
         slabú stránku, aby sa vyzradil. Spomnel si naraz, čo hovoril Matúš vtedy, keď stretli
         Archipa Fjodoroviča na ceste, idúc na voze z Anapy, a bolo mu všetko jasné.
   </p>
   <p>
    Ujasnil si to však neskoro a Procenko, vytriezvevší na chvíľku z oparu pitky, darmo sa
         zajakal v nesmyseľnej výhovorke:
   </p>
   <p>
    — No, ja len tak… na zkúšku! Nič nebolo — žiadna porada…
   </p>
   <p>
    Nik ho už nepočúval.
   </p>
   <p>
    Hučali, búrili sa a vykrikovali, rozhadzovali rukami a všetok ten šum slieval sa v
         jediný zvlnený prúd. Na vlnách kde-tu vykvitla pena:
   </p>
   <p>
    — Po chrbte sa nám chcú voziť!
   </p>
   <p>
    — To preto… Repku…!
   </p>
   <p>
    — Nedovolíme!
   </p>
   <p>
    Martin vzal poštára pod ruku a chcel ho vyviesť von. Prv však, než došli k dverám, tieto
         sa otvorily. V tejto pozdnej nočnej chvíli, keď v ostatných chalupách už dávno osleply
         všetky okná, zastal vo dverách Stráňava zadychčaný a hrúzou bledý zo seba vyrazil:
   </p>
   <p>
    — Anna je… v studni!
   </p>
   <p>
    Prekvapenie i úžas vymrštilo všetkých od stola ako pružiny. Vybehli hučiac do čiernej
         noci bez toho, žeby za sebou zavreli dvere.
   </p>
   <p>
    Uprostred izby zostal len Martin, otec a mať. Stáli oproti sebe dlho mlčky so sklonenými
         hlavami, a jak boly dvere otvorené, po izbe honil sa so šuchotom studený vietor…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1051">
       </a>
       IV
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Procenko ani netušil, akú zbraň dal do rúk pavlovským kulakom pre nové voľby. Po celé
         sviatky i po sviatkoch ešte zadlho chodili Zlatník, Petráň, Tremboš i Stráňava po dedine,
         prichádzali s prívetivým úsmevom i tam, kde inokedy nezašli, a rozdúchavali usilovne všetku
         svoju nenávisť oproti Matúšovi, obnovujúc dávne klebety a vymýšľajúc nové, ktoré maly
         oslabiť vplyv Matúšov na väčšinu.
   </p>
   <p>
    Dedina žila otázkou nových volieb, živily ju schôdze, porady, časopisy, rozletúvaly sa
         heslá a sedliaci posedávali vo vážnych skupinkách, stískali zuby i mraštili obočie v
         usilovnom premýšľaní, nemôžuc sa dohodnúť na návrhoch nových členov.
   </p>
   <p>
    Neistota, ktorá až do sviatkov žrala pavlovských kulakov, zrazu bola rozptýlená opilým
         výrokom poštára Procenka. Teraz už s istotou vedeli, do koho biť, a napínali všetky sily,
         aby dosiahli úspechu. Martin bol celkom zdrtený smrťou Anny, ktorá v poslednom čase
         zahlušila v ňom všetky ostatné záujmy, a celkom zabudol na hrozné previnenie Procenka,
         ktoré si vtedy ujasnil s takou silou.
   </p>
   <p>
    Zabudol — a čas, ktorý nezastal, dovalil sa v šume a ruchu k polovici februára, keď sa
         lámala zima a s prvým škovránkom pukala jar.
   </p>
   <p>
    Až vtedy, v deň volieb, znovu sa v ňom rozvidnelo.
   </p>
   <p>
    — Volostná buňka po zrelom uvažovaní navrhuje vám za členov sovietu Repku Matúša a
         Kubeša Antona, — vravel vtedy pri voľbách sekretár Zjazulin, a predseda Dolin pridal:
   </p>
   <p>
    — Nuž, kamaráti, vyslovte sa! Veď ich poznáte!
   </p>
   <p>
    — Poznáme! Poznáme! Nech bude tak, — volali mnohí, i ženy.
   </p>
   <p>
    Iní však zhučali ani hora, dávajúc signál k útoku. Bolo ich viac ako inokedy. Matúš to
         poznal jediným mihnutím oka. A v tom už Zlatník vstal, postrčil nevdojak svoju čiernu
         baranicu na bok a pomaly, rozmýšľajúc nad každým slovom, spustil:
   </p>
   <p>
    — Tuto mnohí súsedia kričia: Poznáme, poznáme, nech bude tak! A ja zas naopak si myslím.
         Práve preto, že ich poznáme, nesmieme ich voliť do sovietu!
   </p>
   <p>
    Strhol sa krik!
   </p>
   <p>
    — A to prečo?
   </p>
   <p>
    — Vás tam nepošleme!
   </p>
   <p>
    — Nuž… povedzte, strýko!
   </p>
   <p>
    Zlatník v tom šume neztratil reč. Pozrel pohŕdavo po kričiacich a výsmešných tvárach, a
         ani keby sa ho to netýkalo, pokračoval:
   </p>
   <p>
    — Nemôžeme ich vyvoliť do sovietu preto, lebo v soviete musia byť len poriadni ľudia a
         chlapi na mieste!
   </p>
   <p>
    — Ľa-ľa, ako mu záleží! — vykríkol ktosi uštepačne.
   </p>
   <p>
    — A teraz nám tu navrhujú týchto! Celá dedina vie, kto je to ten Repka Matúš. Celá
         dedina vie, čo bolo s ním na príklad v pastuške… Starému Jefimovi rodinu rozondel… za ženou
         mu tam bol… a teraz sa Jefim užiera, pije, od toho času ešte nevytriezvel… nos medzi očami
         prepije.
   </p>
   <p>
    — Čo je vás do toho? — ozval sa ktosi nesmelo.
   </p>
   <p>
    — Mňa samotného nič, — neustupuje Zlatník, — celá dedina tým utrpí. Nám všetkým…
         pastiera zkazil. Či môžeme teraz Jefimovi sveriť naše kravy? Ha — teraz povedzte!
   </p>
   <p>
    Hľa — na túto myšlienku nikto neprišiel. A veru — zdá sa to byť aj pravda. Len či na tom
         ozaj má Matúš vinu… Nebolo však kriku, nebolo nespokojnosti. Matúš sedel bledý a na tvári
         by sa mu krvi nedorezal. Potom stisol zuby, obrátil sa k Zlatníkovi a vyzval ho:
   </p>
   <p>
    — No… pokračujte!
   </p>
   <p>
    Petráňom i Trembošom jeho poznámka pohla. Tremboš vstal a vravel:
   </p>
   <p>
    — Keď chceš, môžem aj ja…, — a obracajúc sa ku všetkým prítomným, pýtal sa: — Kto má
         vinu na tom, že sa Anna utopila v studni? Celá dedina vie, že ja a moja baba sme chceli,
         aby si tuto… náš Martin Annu vzal. Raz je decko — tak je to povinnosť. A náš Martin by si
         ju bol aj vzal, a to Matúš doň zavše dul. Neber si ju, uvidíš, nebude to dobre robiť medzi
         vami…
   </p>
   <p>
    — Otec! Čušte! — vykríkol Martin, vyskočivší divo v lavici. Je to… hanba na vás, takto
         vyprávať!
   </p>
   <p>
    Tremboš ukázal trasúcou sa rukou na syna:
   </p>
   <p>
    — Vidíte? Aj on už… To všetko je Matúšova práca! I Annu do hrobu doniesol, i Martina
         proti nám nahuckáva! A to ešte nie je členom sovietu…
   </p>
   <p>
    Vo vzduchu visely oblaky dymu ako ťažké šedivé mraky. V nich skryla sa búrka — len
         zahrmieť.
   </p>
   <p>
    Dolin, zrejme nespokojný s útokmi kulakov, dôrazne vravel:
   </p>
   <p>
    — Takéto veci bez dôkazov vyprávať nesmiete. Na to môže byť… aj kriminál!
   </p>
   <p>
    Tremboš zjašene vyskočil a rozhodil rukami:
   </p>
   <p>
    — Vidíte, susedia? Kriminál! A tu každý vie… bez dôkazov… i bez kriminálu!
   </p>
   <p>
    Všetci hučali odporom i súhlasom a v hustom šume vykvitol kde-tu i naplašený ženský
         výkrik. Napokon vstal i Petráň, napľul na nedopaľok cigaretle, odhodil ho a začal nesúvisle
         tárať:
   </p>
   <p>
    — Ono… kamaráti, tak to nemôže byť. Zlatník i Tremboš tuto majú pravdu! A vôbec… Dajme
         tomu — škola. Kto by ju staval? My všetci! N… a rozhodovať o nej chce Matúš sám! I o
         modlitebni. My sme ju nestavali, naši otcovia… ono…
   </p>
   <p>
    — Že by ste sa ich išli spýtať na cintorín? — ozval sa ktosi a všetci vybúšili v rehot a
         smiech.
   </p>
   <p>
    Zlatník si zlostne hrýzol končeky fúzov. Petráň valil ďalej:
   </p>
   <p>
    My nie zato, že by sme sami chceli… do sovietu. My sme za soviet. Za poriadny soviet.
         Avšak modlitebňu nám brať… čerta-diabla do nej nasťahovať… kamaráti! A veď sa tam niekedy
         dáky fagan aj pomočí!
   </p>
   <p>
    Zhýkla čierna masa smiechom, kožuchy i baranice sa triasly.
   </p>
   <p>
    — Čo by sme všetko pre tie decká nemali ešte robiť! Škola nespadne — a keď spadne, len
         vtedy novú postavíme! Smejete sa nám, že ono… že my tak a onak… a že my proti sovietu… Čo?
         A ihrisko ktože začal riadiť? Kto odviezol kamene? Kto navozil piesku? Ha? — A teraz vy
         povedzte… nie čo spravíte, o tom sa dohodneme spoločne, ale… čo ste vy už spravili?
         Navrhujem do sovietu… na prvé miesto Raka, na druhom nech zostane Stráňava! Dajte o tom
         hlasovať! — a ťažko si sadol.
   </p>
   <p>
    Martin si pomaly uvedomoval tú silu, s akou zaútočili proti Matúšovi. Bolo mu jasné, že
         útok musel byť dávnejšie pripravovaný, a len teraz pochopil, prečo to všetko, prečo tie
         klebety, prečo ten náhly obrat u nich doma, keď sa zmienil prvý raz o Betke, prečo otec
         napokon vykonal tú hnusnú vec s Annou, prečo tá starosť o ihrisko a vôbec… Zina… Ako sa
         mohli teraz tak pripraviť? Je isté — tušili, že bude do sovietu navrhnutý Matúš, tušenie
         však ešte neznamená… Odrazu blysla mu hlavou tá noc, kedy Procenko, ktorého náročky opojili
         vínom, v korheľskej nesmyselnosti dal im do ruky zbraň… A teraz už vedel, že Procenko je
         vinný, Procenko že napomohol k tomuto veľkému útoku. Bolo mu ľúto, sám seba začal viniť v
         tom, že neupozornil vopred Matúša a podľahol tiesnivému dojmu z Anninej smrti… Ako len
         teraz Matúša obrániť?
   </p>
   <p>
    Nebolo toho treba. Videl, ako sa Zjazulin shovára s Repkom, videl, ako Matúš súhlasne
         prisvedčuje na čosi kývnutím hlavy a potom už počul Zjazulinov pevný, ostrý a presvedčivý
         hlas:
   </p>
   <p>
    — Opakujem znova, že buňka navrhuje vám do sovietu Repku a Kubeša. Viem, že máte právo
         náš návrh odmietnuť. Máte právo zvoliť si celkom druhých členov. To právo vám nemôžeme ani
         nechceme vziať. Navrhli sme vám dvoch. Vy ste sa o nich dosiaľ nevyslovili. Kto proti
         Repkovi hovoril? Boli to tí, ktorých my všetci veľmi dobre poznáme! Nakoľko sme my v
         soviete prišli s Repkom do styku, vieme, že lepšieho člena si vyvoliť nemôžete. Je váš… z
         vás. A čo robí, robí verejne v súhlase s väčšinou. Viete, že u nás sa proti väčšine nedá
         ísť. Jestliže proti nemu vystúpili títo traja, čo hovorili predo mnou, vtedy to znamená, že
         Matúš Repka i vy všetci ste na najlepšej ceste. Na klebety my nedáme nič. A že sú to
         klebety, a čo je to ešte… to vám dokáže Repka sám. Jestliže to nedokáže, odvolávame svoj
         návrh. Bo o čistý soviet ide nám — a nie kulakom!
   </p>
   <p>
    — Čože… my sme kulaci? — hučí Zlatník. — Keby sme boli, tak nás nepripustíte k voľbám!
   </p>
   <p>
    — Ste na najlepšej ceste ku kulakom! — odbíja ho Dolin.
   </p>
   <p>
    Medzi tým Matúš vstal, bledý, so stisnutými zubami, pomalým pohľadom porozhliadol sa po
         všetkých a začal:
   </p>
   <p>
    — Nejdem hovoriť snáď preto, žeby som sa silou-mocou tisol do sovietu, ako hen tí tam.
         Oni dobre vedia, prečo sa usilujú. Nechcem brániť svoju osobu. Musím vám však ukázať, čo a
         ako oni robili, aby do sovietu dostali svojich ľudí. O Nine — to už dnes každý vie, že je
         to klebeta. Hneď vtedy, keď sa nám pukla škola, s tým oproti mne vyšli. Aj som ich odbil.
         Preto si museli vymyslieť novú vec. Že som vám Jefima zkazil. Ja sa však pýtam: povedzte…
         keďže som s Ninou nič nemal, ako som ho mohol zkaziť? A hneď vám poviem aj to: sami ho
         napájajú, že od toho času ani nevytriezvel. Aj z vlastného na to niečo obetujú, aby mi to
         všetko mohli prišiť za golier.
   </p>
   <p>
    — Pravda! Pravda je to! — dosvedčovali niektorí gazdovia.
   </p>
   <p>
    — A teraz o mojej sestre… o Anne. To je pravda, že som jej dohováral, aby nerobila
         žiadne komedie. Kto ju však do tých komedií nahuckával? Kto ju štval proti mne a proti
         Martinovi? Neboli to len Stráňavovci. Bol to i sám… Tremboš. To neodtajíte! Všetci
         roztrubovali po dedine všelijaké klebety, hlavu jej celkom pomútili — a teraz že vraj ja
         som jej smrti na vine! Prečo to robili! Bo vedeli, že ma tým budú môcť biť! Počuli ste
         všetci, ako si strýko Tremboš ruky umýval: My sme chceli, aby si Martin Annu vzal. Nech
         však dosvedčia členovia daňovej komisie, čo mi vravel Tremboš vlani „na zadných dieloch“,
         keď sme mu zapísali plnú úrodu! Vraj: to sa ty ideš na nás vyvŕšiť… za Annu! Avšak nemysli
         si, hovoril, že si ju náš Martin vezme! Nuž vidíte, ako je to s Annou. A teraz by chceli aj
         jej smrť pripísať na môj účet!
   </p>
   <p>
    — Nevyprávaj do vetra! Krátko! — volá na Repku Stráňava.
   </p>
   <p>
    Repka, pohnevaný jeho výkrikom, ukázal naň rovno prstom:
   </p>
   <p>
    — Vidíte… Stráňavu? Že vraj — krátko! To aby sa aj jemu neušlo. Bo on v tom vo všetkom
         má prsty. Keby mali byť všetci členovia sovietu takí ako on, tak budeme mať na krkoch… hneď
         Denikina! Naopak — ja dnes nie krátko… bo raz už s vami musíme zúčtovať!
   </p>
   <p>
    Oddýchnul si a hneď zas pokračoval:
   </p>
   <p>
    — Petráň začal čosi o modlitebni. A ja mu poviem: keby sa tam maly hneď aj všetky deti
         pomočiť — nebojte sa, však ony nie! — tak aj vtedy sa tam budú dočasne učiť. Lebo hneď dnes
         po voľbách budeme o tom hlasovať, aby raz bol už vašim šarapatám koniec. Uvidíte, na čej
         strane je väčšina… A keď sa nehanbíte pýtať, čo sme už my pre deti spravili, poviem vám
         hneď: Nič, nič sme nespravili! Lebo ste všetko vy hatili! Vy ste sa proti všetkým návrhom
         postavili! Odteraz bude však inak!
   </p>
   <p>
    — No, vidíš, zas len na slovách…! — ozýva sa Petráň.
   </p>
   <p>
    Repka horel veľkým blčiacim požiarom, ktorý spaľoval všetko okolo seba a pomaly,
         nepremožiteľne však zachvacoval všetkých do svojej vyhne. Väčšina stála už na jeho strane —
         zbadal to jediným objímajúcim pohľadom, a to mu dodávalo síl. Sedeli, usmievaví,
         vykrikovali povzbudzujúce slová a s času na čas pokosili zrakom v tú stranu, kde sedeli v
         tvrdom nepriateľstve tí, ktorí ho prejavili. Avšak ani oni nevzdávali sa nádeje.
   </p>
   <p>
    — A o tom ihrisku povedz!… koľko piesku si ty doviezol…, — ozval sa vyzývavo ktorýsi z
         nich.
   </p>
   <p>
    — Len sa nechvastajte! — kričali mnohí.
   </p>
   <p>
    — Vy ste tam… najmenej…
   </p>
   <p>
    — Matúš, duj!
   </p>
   <p>
    Matúš sa rozkročil, dočkal až sa utíšia a potom s úsmevom spustil:
   </p>
   <p>
    — Nuž, dobre… o tom ihrisku! Tu treba spomenúť tú osobu — Zinu. Ona vám poradila, a vy
         ste začali robiť to ihrisko. Ani nie vy — deti samy si ho urovnaly i vyčistily. Čo ste
         spravili vy? Zlatník odviezol za voz kameňa. Hneď nato bola v novinách táto zpráva… (Matúš
         vytiahol z vačku noviny a prečítal zprávu)… To sa rozumie, ten jeden voz kameňa musel byť
         hneď aj pochválený v novinách. Viete prečo? To aby ste si v Pavlovke medzi sebou vyprávali:
         Ľa-ľa, ten Zlatník predsa nie je taký… darmo ho ten Repka naťahuje. Do mňa však ani keby
         vrazili nôž, keď som tú zprávu prečítal. Rozmýšľal som, rozmýšľal… ktože to mohol napísať?
         Udrel som tuto na Martina: Ty si to bol! — a bol som o tom dlho presvedčený. Raz sme sa s
         Kubešom dohovorili, že dovezieme na ihrisko piesku. Nedošli sme ani ku Varvarovke — a
         piesok už vezú Zlatník s Petráňom. Viete si predstaviť našu hanbu? Nuž… čo robiť, obrátili
         sme. A doma ma už čakal tuto súdruh Zjazulin, ktorý sa vrátil práve z mesta. Bol v redakcii
         a priviezol túto zprávu. (Matúš vyníma a číta rukopis.) Kamaráti, súsedia, viete, čo to
         znamená? Prv, než vyšli Zlatník s Petráňom pre piesok, bola tá zpráva už v redakcii! A
         myslíte, že to písal Martin? Nie! To písala… Zina!
   </p>
   <p>
    — To je lož! — kričal Zlatník.
   </p>
   <p>
    — Nevidíš si do huby! — pripojil sa k nemu Petráň.
   </p>
   <p>
    Matúš sa zaškeril a vravel:
   </p>
   <p>
    — Pravda je to… a do huby si vidím práve tak dobre, ako aj vám do žalúdka. Keď odišla tá
         Zina z Pavlovky, poslala Martinovi túto karotku. To isté písmo, kamaráti, to isté písmo! Tá
         Zina… sa starala o dobrú povesť Petráňa, Zlatníka a podobných. Prečo? Aby ste im verili!
         Aby ste ich prípadne zvolili aj do sovietu! Aby mohli lepšie sabotovať všetku prácu! Tak je
         to! Nám však cez rozum neprejdete! Ani vtedy nie, keby vám na pomoc prišlo aj desať takých…
         kontrarevolucionárov!
   </p>
   <p>
    — Vidíte! — začali vykrikovať ľudia, aká potvora!
   </p>
   <p>
    — Ako sa stavala!
   </p>
   <p>
    — Pľuha!
   </p>
   <p>
    Matúš sa znovu zaškeril zoči-voči tým, ktorí sedeli so svesenými hlavami, a pýtal sa
         ich: — Stačí vám to? Potom už, nevšímajúc si ich, končil:
   </p>
   <p>
    — Tak, kamaráti… toto je všetko, čo som chcel povedať. Hen s tými, nazdávam sa, sme už
         dokončili. Aj s ich návrhmi, bo vieme, kde cielia. A teraz voľte svojich zástupcov do
         sovietu… okrem nich môžu byť všetci dobrí!
   </p>
   <p>
    Matúš, ukonaný týmto neobvyklým bojom, posadil sa na lavicu. Vo vnútri však horel mu
         plamienok teplej radosti. Vedel, že dnes vykonal veľký kus práce, ktorá hneď v
         nasledujúcich dňoch musí niesť ovocie. Oddychoval dosiaľ zhlboka… a potom mu prišlo na um:
         akože sa tak mohli pripraviť? Ako sa mohli dohovoriť a rozdeliť si tie svoje hnusné úlohy?
         Nemohli vedieť, že bude práve on navrhnutý do sovietu. A tu… taká istota! Taký presný plán!
   </p>
   <p>
    A hoci už ťažko usporadoval svoje myšlienky, oči mu dosiaľ žiarily uspokojením.
   </p>
   <p>
    Občania, ktorým Matúš tak neočakávane odhalil zákulisie tajnej podkopnej práce
         niekoľkých súsedov, odhlasovali teraz s nadšením návrh volostnej buňky. A ďalej? Bola tu
         ešte veľká práca.
   </p>
   <p>
    Určili úlohy budúceho sovietu. Znova ruch a šum, znova výkriky, návrhy i smiech, ktorý
         kedy-tedy vykvital ako záruka radostnej práce.
   </p>
   <p>
    Rečnili do večera. Neobratné sedliacke jazyky ťažko vyvaľovaly slová z úst; hovorili i
         rukami, pohadzovali hlavami, usnášali sa a hlasovali.
   </p>
   <p>
    Protokol rástol do dĺžky a Michalj Petrovič, zvolený za náhradníka do sovietu, s veľkou
         námahou postihoval ten prúd návrhov, protinávrhov a rečí, do ktorého prítomných zavliekol
         Repka svojou rečou.
   </p>
   <p>
    Konečne si i Matúš oddýchol. Hľa — treba len zadúchať, rozohnať starý vzduch, otvoriť
         obloky, z ktorých vidno obrysy nových, užitočných vecí, a oni sami už idú, sedliaci dlho sa
         rozhodujúci, ženy uľpievajúce na dávnych predstavách, i mládež, spriatelená iba s
         harmonikou. Hľa — predmet tvrdých a úporných bojov, hľa — stavba novej školy! Sami ju už
         teraz navrhli, sami odhlasovali, sami rozhodli dočasne použiť modlitebne… a Matúš sa
         usmieva ako oráč, ktorý dooral brázdu, robotník, ktorý dokončil dielo. Spokojný výraz sedí
         i na tvári Zjazulinovej, ktorý svojím radostným pohľadom mazná sa s Matúšom.
   </p>
   <p>
    Dolin si uspokojením lepí cigaretľu, objíma všetkých teplým zrakom a vraví:
   </p>
   <p>
    — Tak deti, tak to má byť! Nie darmo tvrdí vždy súdruh Zjazulin, že Pavlovka je
         najlepšia dedina v celej volosti.
   </p>
   <p>
    Zjazulin sa mierne pousmial, a ten radostný úsmev rozlial sa po všetkých lícach.
   </p>
   <p>
    — A s tým zrnom, akože bude? — spomenul ktorýsi gazda. — Hovoria, že akési ušľachtilé
         zrno máme zasiať!
   </p>
   <p>
    Nech nám predseda vysvetlí!
   </p>
   <p>
    — Zjazulin! Zjazulin!
   </p>
   <p>
    — Či sme sa o tom ešte málo vyprávali? — povstáva znova Matúš. — Veď vám vravím: „Na
         zadných dieloch“ máme každý svoj záhon. Vždy tam sejeme všetci to isté, však? Nuž… v tomto
         roku tam máme siať pšenicu. Prečo by sme mali siať každý inú? Veď sa nám to pomieša a
         nebude ani taká ani taká. Vieme dobre, ako niekedy tá naša pšenica vyzerá. Tak… a prečo by
         sme nemohli zasiať jednu a tú istú? Čistý, ušľachtilý druh! O výhodách sme tiež už
         hovorili. Zrno nám požičajú… to nám soviet zadováži, koľko komu treba. Keď sa urodí,
         vrátime. Ďalej: bude nám radiť a dozerať agronom. To je zdarma. A keď vymlátime, všetku ju
         predáme, aby mohli čistým zrnom zásobiť aj druhých. A dostaneme o päťdesiat percentov
         vyššiu cenu. Nuž…?
   </p>
   <p>
    Zjazulin i Dolin v súhlase pokyvujú hlavami. Dobre to Repka vysvetľuje. Zakolísalo sa
         shromaždenie v hustnúcej tme.
   </p>
   <p>
    — Doneste lampu! — skríkol ktosi.
   </p>
   <p>
    — Takí… Rozum osvietiť!
   </p>
   <p>
    Všetci sa veselo rozrehotali. Začaly sa ozývať hlasy:
   </p>
   <p>
    — A na polovic s druhou nemožno smiešať? Keby jedna neurodila…
   </p>
   <p>
    — To sa nesmie! — kričí Dolin. — Vtedy sa všetko spotvorí! Nebude čistá ani tá, ani tá.
   </p>
   <p>
    Zlatník, Petráň, Tremboš i Stráňava nechceli na to pristúpiť. Volali:
   </p>
   <p>
    — Miešať ich nebudeme, ale… jeden záhon čistej a druhý tej našej…
   </p>
   <p>
    — Ani to sa nesmie! Vietor prenesie peľ s jednej na druhú… a zas je po paráde, —
         odporuje Zjazulin.
   </p>
   <p>
    — Vtedy my nesúhlasíme, — volali sborom, — zasejeme svoju!
   </p>
   <p>
    — Nie však „na zadných dieloch“, — útočí Matúš, — to môžete celkom na druhom konci
         dediny! Nám našu pšenicu zkaziť nesmiete!
   </p>
   <p>
    Odpor tých štyroch priečil sa už ostatným tak, že ich napokon ukričali:
   </p>
   <p>
    — Vysťahujte sa už celkom odtiaľto, keď vždy…
   </p>
   <p>
    — … vždy len napriek!
   </p>
   <p>
    Zahučali ešte, pokričali a podohadovali sa, napokon však predsa Michalj Petrovič písal
         do protokolu… rozhodli sa zásadne pristúpiť na zaosiatie „zadných dielov“ ušľachtilým
         zrnom. Podrobnosti stanoviť na najbližšej schôdzi; referát podá agronom.
   </p>
   <p>
    Pavlovskí vytýčili si veľkú a krásnu úlohu. Toto vedomie sedelo sedliakom na hrdých
         čelách. Dlho sa prehrabúvali, dlho sa dohadovali, štetili, pochybovali, hádali, jedovali:
         dnes však vyriekli slovo a to platí.
   </p>
   <p>
    Zlatník, Tremboš, Stráňava a Petráň odchádzali zo schôdze ako zbití psíci. Cítili jasne,
         že dnes už prehrali všetko — a nadovšetko ešte verejne, pred celou dedinou boly im odkryté
         falošné karty. Dnes už nebolo možné sa skrývať, nebolo však možné už ani ďalej bojovať.
         Boli porazení, boli bezbrannými zajatcami tejto hučiacej, čiernej sedliackej masy,
         pohnojenej úrodnými myšlienkami, z ktorých vyrastal nový život. Hľa — tu je škola, ktorú o
         pár dní rozvalia železným čakanom, tu je modlitebňa, v ktorej deti budú spievať
         Internacionálu. A za dedinou, „na zadných dieloch“ zvlní sa skoro zelené osenie, sedliaci
         budú ho pozerať s agronomom a ten povie: — Nuž, občania… dobre je tak? Nie tak, že jeden
         čihý a druhý hota, musíme všetci spoločne — za jeden povraz!
   </p>
   <p>
    Udalosti teraz stíhaly jedna druhú. Aký to zvrat? Nedávno ešte — dedina ležala mrtvá,
         bez pohnutia, nebolo ničoho, čo by ju mohlo vyrušiť z jej pokoja. Nielen dedina — všetko
         bolo nehybné a mĺkve, ako keď nad obzorom navisne čierny, búrlivý mrak. A dnes, keď ten
         mrak zlobne zaručal predzvesťou búrky, zamrvilo sa zrazu všetko živé a ľudia sa začali
         starať. Hľa — boly noviny, ktoré predtým zriedka kedy čítali, boly i schôdze, ktoré ich
         kedysi unavovaly. Dnes sa hovorí, reční, píše a číta… z čierneho mraku to hučí a ľudia sa
         pohli. Lebo čas navrel udalosťami.
   </p>
   <p>
    Nedlho po voľbách hovoril Matúš Martinovi:
   </p>
   <p>
    — Dnes večer pôjdeme do Su-Psecha na schôdzu buňky.
   </p>
   <p>
    V klubovni zasedala buňka. Dnes však okrem členov strany bolo tam mnoho iných. Schôdza
         bola verejná. Rokovalo sa o výsledkoch volebnej kampane. Posmrkávali, počúvali a fajčili,
         reč tiekla vzrušeným prúdom, ktorý sa zvlnil najmä vtedy, keď sekretár Zjazulin podával
         zprávu o Pavlovke. Prítomní sedliaci vykrikovali, čudovali sa nad ostrým útokom, a krátkymi
         poznámkami, sprevádzanými úprimným smiechom, pridružovali sa k Zjazulinovej zpráve.
   </p>
   <p>
    — Týmto sa končí verejná schôdza, — oznámil sedliačik Filipov z Odrezku, ktorý dnes
         predsedal schôdzi. — Ďalšiemu rokovaniu môžu byť prítomní len členovia a kandidáti strany.
         Je tu ešte jedna taká vec…
   </p>
   <p>
    Martin sa chcel s ostatnými vzdialiť. Repka ho chytil za rukáv práve v tom okamihu, keď
         Zjazulin dodal:
   </p>
   <p>
    — Okrem toho nech tu zostanú Repka Matúš a Tremboš Martin!
   </p>
   <p>
    Izba zamĺkla ako storočný hrob. Všetci cítili neobyčajnosť chvíle. Sedeli so sklonenými
         hlavami a Procenko prehrabúval sa rozpačite vo svojej poštárskej kabele. Napokon Zjazulin
         vstal, vážne a s mrakom na čele, odkašľal si a pomaly začal:
   </p>
   <p>
    — Musíme sa vrátiť k otázke pavlovských volieb. Viete všetci, že naša buňka v tajnom
         zasadnutí rozhodla sa navrhnúť do sovietu i Matúša Repku. Pri voľbách však podnikli v
         Pavlovke niektorí sedliaci, známi svojím kulackým, protisovietskym smýšľaním, organizovaný
         útok proti Repkovi. Opakujem: organizovaný útok. Bolo jasné, že o Repkovej kandidatúre
         museli vopred vedieť. Táto skutočnosť ohrožila prajný výsledok volieb v Pavlovke tak, že
         našej kandidátke hrozilo odmietnutie so strany väčšiny pavlovských občanov. Otázka znie:
         ako sa mohli dozvedieť o našom návrhu? Súdruh Procenko — viete o tom niečo?
   </p>
   <p>
    Martina zmocnil sa zvláštny pocit. Hľa — to on vyzradil Matúšovi Procenkovo previnenie,
         on teda priviedol poštára pred tento súd. A hoci vedel, že Procenko jemu samotnému nikdy
         ani slovom neublížil, bol si vedomý, že jeho vina dotýka sa ich všetkých, celú dedinu že
         ohrožila a po takom previnení že musí nadchádzať trest. Pochopil dnes už jasne, nakoľko
         potrebné je stierať svoje osobné záujmy — a pred očami mať vždy len vec. Spoločnú vec. Za
         ňu sa biť. Zradu trestať.
   </p>
   <p>
    A teraz tu Procenko stojí, biely a bez slova, pozerá neistým zrakom po stole a zas ku
         povali a mlčí…
   </p>
   <p>
    — Nuž…? — pýta sa znovu Zjazulin.
   </p>
   <p>
    Procenko však ani vtedy neodpovedá.
   </p>
   <p>
    — Bolo zistené, — pokračuje sekretár, — že súdruh Procenko zúčastnil sa v Pavlovke
         pijatyky, pri ktorej v netriezvom stave, vyprovokovaný súc známymi sedliakmi, vyzradil
         návrh našej buňky. Každý vie, že je z nášho stanoviska trestné, opiť sa, a on sa dokonca
         medzi bezpartijnými! Tým trestnejšie a neodpustiteľnejšie je vyzrádzať tajné usnesenia
         buňky. Súdruh Procenko, máme na to svedkov. Teraz povedzte vy: je to pravda?
   </p>
   <p>
    Procenko shŕbil sa pod ťarchou viny a svinul sa do seba ako jež. A do mĺkveho priestoru
         medzi štyrmi stenami splynulo mu s pier:
   </p>
   <p>
    — Je to pravda…
   </p>
   <p>
    Všetci prítomní na svojich miestach zakolísali a ktosi zhlboka, udivene si povzdychnul.
   </p>
   <p>
    — Súdruh Procenko, máte možnosť ospravedlniť sa? Obrana…
   </p>
   <p>
    Procenko zdvihnul svoj previnilý zrak k Zjazulinovi, pokrčil ramenami, rozhodil rukami a
         vravel:
   </p>
   <p>
    — Čo by som mal… Nuž, opitý…
   </p>
   <p>
    Začali sa dozvedať podrobnosti, posudzovať, obracali sa k Repkovi i Martinovi a šum i
         hluk naplnil celú klubovňu. Martin, vidiac Procenka bezradného a zgniaveného, márne sa
         snažil zbaviť sa tiesnivého pocitu. Napokon Zjazulin prerušil šum:
   </p>
   <p>
    — Súdruhovia, uvedomujúc si vážnosť doby, do ktorej na hospodárskom fronte vstupujeme…
         všetky okolnosti… a vôbec… Je treba, aby sme podali návrh na vylúčenie zo strany. Rayonný
         výbor strany o našom návrhu rozhodne.
   </p>
   <p>
    Nielen Martinovi — mnohým sa zdal Zjazulinov návrh príliš krutým.
   </p>
   <p>
    — Nemožno… hneď vylúčiť! — volá jeden z nich smierlivým hlasom.
   </p>
   <p>
    Druhý sa pripojil:
   </p>
   <p>
    — Prečo hneď vylučovať?… Možno aj… možno aj najprísnejšie pokarhanie s hrozbou na
         vylúčenie! Súdruh Procenko má zásluhy… vo vyhnanstve bol… ešte sme my ani…
   </p>
   <p>
    — Pripojujem sa k Zjazulinovmu návrhu, — vravel tvrdo Dolin. — Je možné, že to v rayone
         pozmenia. My ináč postupovať nesmieme!
   </p>
   <p>
    Zjazulin vzal si posledné slovo.
   </p>
   <p>
    — Naša strana nesmie byť žiadnym… veteránskym spolkom. Keď má niekto zásluhy, musí sa
         podľa toho vždy držať. Boli už mnohí, čo mali zásluhy — a kde sú dnes? Na druhom brehu!
         Hovorím: očakávajú nás nové veľké boje… a tu nesmieme medzi sebou strpeť ani žiadneho
         kolísania! Kdeže tam… vyzradiť usnesenia buňky! Napomôcť kulakom proti nám! To by sme mohli
         už hneď teraz zavrieť celý krám! — A obracajúc sa k predsedovi schôdze, vravel:
   </p>
   <p>
    — Daj hlasovať o návrhu na vylúčenie!
   </p>
   <p>
    Zdvihla sa väčšina rúk. Dvaja sa zdržali hlasovania. Proti návrhu nebol žiaden.
   </p>
   <p>
    Archip Fjodorovič Procenko bol vylúčený zo strany…
   </p>
   <p>
    Keď odchádzal Martin s Matúšom zo schôdze, Zjazulin sa s nimi na dvore vo tme lúčil.
   </p>
   <p>
    — Človeku je aj ľúto… dobrý chlap. Pre stranu však je to málo, byť dobrým chlapom. A
         zásluhy? Treba si ich udržať… novými zásluhami. Víno ho k tomu priviedlo. A ja vždy
         hovorím: tu na Kavkaze treba čistiť i… podľa vína. No… do videnia!
   </p>
   <p>
    Noc ležala nad vrchami ako hustý závoj. Hviezdna obloha splývala pri mori s Anapou,
         jagajúcou sa elektrickými slzami svetiel. Zem začala nesmelo voňať blízkym jarom. Ľahúčky
         vietor ako zlodej preliezal ploty vinohradov. Ani vzdialený brechot psov ho nevyrušil…
   </p>
   <p>
    Matúš po voľbách nesložil ruky do lona — naopak: využíval času, keď sa zima menila v jar
         a keď nebolo možné začať ešte poľnú prácu, k dokončeniu príprav na stavbu novej školy. Bol
         rád, že Dolin bol znovu zvolený za predsedu sovietu. Ľahšie pracovať so známym človekom.
   </p>
   <p>
    — Keďže ste ma dali zvoliť a prijali pracovný plán, — vravel raz v kancelárii sovietu, —
         musíte nás aj napomáhať. Ideme stavať tú školu. Čo nám na to dáte?
   </p>
   <p>
    — Peňazí nemáme, to vieš, — usmieval sa Dolin.
   </p>
   <p>
    — Netreba… my tak, svojimi rukami všetko. Stavebný materiál nám dajte, toho nám treba.
         Kameň, drevo… a podobne…
   </p>
   <p>
    Vykázali im drevo i kameň na Sukko. Zaručili sa pôžičkou na škrydľu. Matúš sa vrátil s
         rozjasnenou tvárou domov.
   </p>
   <p>
    Pavlovci začali k starej škole svážať stavebný materiál. Veselo zapráskaly korbáče do
         ľahkého vzduchu, zaerdžali žrebci a zaškrípaly nápravy plných vozov. Kolesá zarezávaly sa
         do mäkkej zeme, nad zemou letely mámivé vetry a s nimi o závod — pieseň vtáka.
   </p>
   <p>
    Prv, než jar zamávala zeleným chochoľom úbočí a brehov, prv, kým pri vode rozprsklo sa
         slnce v tisícoch žltých kvetov a kým odpočinuté pole zavolalo k sebe oráčov, belely sa pri
         škole mohutné sklady kameňa a vyvalily sa ťažké kmene stromov…
   </p>
   <p>
    Pavlovci zatlieskali radostne lopatovými rukami, zaujúkali a zadupkali čižmami do
         mäkkej, teplej zeme. Ktože to kráča po chodníkoch v poli, ktože to v húšťavách strání
         hvízda, čo sa to smeje vo voniacom vzduchu?
   </p>
   <p>
    — Oj — radosť!
   </p>
   <p>
    Smraďte, kožuchy, v zatuchlých komorách do budúcej zimy, spievajte, vtáci, na pukajúcich
         konároch vŕb!
   </p>
   <p>
    Roďte, teplučké, vyhnojené záhony „na zadných dieloch“, pluhy vás brázdia ako vietor
         vodu. V túto jar prišli k vám rozsievači a sejú do vás zrno budúceho chleba i semeno nového
         súručenstva!
   </p>
   <p>
    Roďte!
   </p>
   <p>
    Jar bola radostná a plná práce. I deti znova vybehávaly na ihrisko, znova sa kobŕtaly po
         vyhriatych medziach, prepichovaných štetkami nedočkavej trávky, vyháňaly teľce na slnečné
         humná a smialy sa zjasnenými očami do nežného vzduchu.
   </p>
   <p>
    Až raz, keď sedliaci zasiali do zeme posledné zrno, keď si mali oddýchnuť, nabrať síl k
         novej práci, zaznela v posledný raz zo starej školy odhodlaná pieseň. Z otvorených oblokov
         razil si cestu smelý pochod, rozkýval vzduch, stromy i chalupy a hľa — kým jeho údery
         zabúšily na zavreté vráta niektorých dvorov, schádzali sa ku škole sedliaci s niekoľkými
         vozmi.
   </p>
   <p>
    „Smelo tovariši v nogu!…“ vybuchovala pieseň vo sviežom vzduchu, a sedliaci pred školou
         veselo pohundrávali:
   </p>
   <p>
    — No, no… už sme aj tu!
   </p>
   <p>
    — Lúčte sa, lúčte, len sa nerozplačte…
   </p>
   <p>
    — Hybajte už, hybajte!
   </p>
   <p>
    Deti sa vyhrnuly zo školy. Betka s Michajlom Petrovičom odviedla ich zatiaľ na ihrisko.
         A zakiaľ deti odchádzaly hore dedinou, vtrhli sedliaci do starej školy, vynášali lavice,
         tabuľu, obrazy, skriňu a opatrne poukladali na vozy. Vyniesli i nábytok z učiteľovho bytu —
         a zrazu zostala škola prázdna, úbohá a opustená a každé slovo, ktoré kto vyslovil,
         poskakovalo zjašene v pustom priestore medzi stenami. Teraz len videli všetci, nakoľko
         žobrácka je tá nahnilá búda s popukanými múrami, nepriliehajúcimi oknami a vybitou dlážkou.
   </p>
   <p>
    — Vidíte, kamaráti?… Najvyšší čas!
   </p>
   <p>
    Pohly sa vozy a kone pohodily zlatou hrivou. Martin sám kráčal pri svojom voze, bolo mu
         ľahko na duši a okolo uší letel mu škripot zadných vozov, znejúci radostne ako v čas žatvy.
         Pred ním išli sedliaci, ich hlasy rozrážaly vzduch ako vojenské trubky; kolíšuc sa zvoľna s
         nohy na nohu, rozhadzovali rukami.
   </p>
   <p>
    Dochádzali k modlitebni. Zrazu sa zastavili. Trhli sa i kone a vozy tichúčko zasekly v
         nápravách.
   </p>
   <p>
    — Hybajte ďalej! Čo je? — ozval sa ktosi od zadu.
   </p>
   <p>
    Pred modlitebňou stál dedko Petráňov, Zlatník, Petráň, Tremboš a asi päť žien. Stráňava
         krčil sa v ústraní. A hoci bol čistý a jasavý deň, tu nad všetkými visela divoká búrka.
         Stáli tu, v dvoch nerovných táboroch oproti sebe, a všetci zamĺkli ako duby. Chlapi pred
         vozmi sa rozostúpili — a tu ani čoby blesk rozčesnul šedivé mračno.
   </p>
   <p>
    — Á… to ty, naničhodník… s mojím vozom! — vykríkol starý Tremboš, vrhajúc sa na Martina.
         — Ktože ti dovolil… kto…?
   </p>
   <p>
    Chlapi sa znova somkli a zastúpili mu cestu.
   </p>
   <p>
    — Nerozčuľujte sa, strýko… bol na vás rad! — vravia mu tvrdo.
   </p>
   <p>
    Tremboš sa v rozbehu zakolísal.
   </p>
   <p>
    — Aký rad? Ja sa vám na váš rad… Zavráť kone, čuješ? — reval ponad hlavy sedliakov na
         Martina.
   </p>
   <p>
    — Urobte nám miesto! — a Matúš vystúpil do popredia. — Nesmiete sa protiviť usneseniu
         väčšiny! Kde je kľúč? Kto ho má?
   </p>
   <p>
    — Tuto!… — ukázal Zlatník na trasúceho sa, starého dedka Petráňa. — Odváž sa, na
         starého… ty…
   </p>
   <p>
    Petráňov dedko mihal vyhaslými, uslzenými očkami a bolo vidno, že on, človek dávneho
         sveta, ničomu z tohoto sa asi nerozumie. Matúš k nemu pristúpil a vravel:
   </p>
   <p>
    — Dedko, pozrite sa… nerobte hlúposti… Predsa sa nedáte k vôli hen tým… zavreť! Dajte
         kľúč!
   </p>
   <p>
    Dedko bol celkom zjašený a bezradne otváral bezzubé ústa, z ktorých však nevyšiel ani
         len zvuk. Nerozhodne vsunul ruku do vačku za kľúčom.
   </p>
   <p>
    — Nedávajte! Sem ho dajte! — skočil k nemu Tremboš a vyrval mu kľúč zo zvráskavelej
         slabej ruky.
   </p>
   <p>
    — Tak… tu je teraz kľúč! — vykrikoval Matúšovi rovno do tváre v jedovatom výsmechu.
   </p>
   <p>
    Sedliaci hučali ako vzbúrené more, metali nadávkami a navalili sa všetci vpred.
   </p>
   <p>
    — Dajte kľúč!… a to… do kriminálu…
   </p>
   <p>
    — Vylomíme dvere!
   </p>
   <p>
    — Nie… nelámať!
   </p>
   <p>
    Ženy kričaly, nadávaly a poskakovaly ako naplašené. Druhé, ktoré sa poschádzaly z celej
         dediny, odpovedaly im s výsmechom. Zlatník s Petráňom postavili sa k dverám modlitebne a
         vraveli:
   </p>
   <p>
    — Lámte dvere… ak môžete!
   </p>
   <p>
    Martin pustil opraty, pristúpil k otcovi, zrudlému nepríčetným hnevom, a mierne, so
         zatrpklou výčitkou mu dohováral:
   </p>
   <p>
    — Otec… neprivádzajte sa do nešťastia…! Dajte…
   </p>
   <p>
    Nedokončil. Starý Tremboš sa ako ľúty rozmáchol zaťatou päsťou a udrel Martina do tváre,
         až zakolísal. Martin už nepočul nič, do jeho sluchu dral sa úžasný hukot sedliackych
         hlasov, zjašené výkriky naplašených žien, jemu však v hlave šumel akýsi mohutný vodopád a
         on nerozpoznával žiadnych podrobností. Nepočul ani, keď otec svoj čin doplnil poznámkou:
   </p>
   <p>
    — Ty… ty si mi syn?… Sopľoš naničhodný!
   </p>
   <p>
    Sedliaci sa navalili k dverám modlitebne, odhodili Zlatníka i Petráňa a začali sa
         dobíjať dnu. Ktosi vykríkol: — Nelámte! a dedko Petráňov sa plačky prekrižoval, volajúc: —
         No… pre boha živého… a ustúpil na bok. Tremboš ešte vždy ako šialený, s vycivenými očami a
         rudým lícom zaháňal sa kostnatými rukami do prázdna a nadával.
   </p>
   <p>
    Hukot a krik prevýšil Matúšov hlas:
   </p>
   <p>
    — Dáte kľúče?
   </p>
   <p>
    — Nedám! — zreval Tremboš tak, že sa až zatackal.
   </p>
   <p>
    — Dobre!… Kto má v tomto týždni… miličnú službu?
   </p>
   <p>
    Vystúpili dvaja sedliaci. Sovreli ruky starého Tremboša, avšak tá, v ktorej svieral
         kľúč, bola s úžasným napätím zauzlená. Jeden z nich stisol ju silou a ruka povoľovala. Po
         tvári starého Tremboša, do ktorej vo vzteklom záchvate sbehla sa všetka krv, zjavily sa
         besnotou strhané rysy a zo skrivených úst vyšľahol ako plameň násilný výkrik:
   </p>
   <p>
    — Zlodeji!…
   </p>
   <p>
    Kľúč padol na zem a súčasne s ním, ako v kolenách podťatý, klesnul i Tremboš pred
         kamenným prahom modlitebne. Martin sa nad ním zúfale zastavil… otcova tvár však vo svojej
         divokosti sa ani nepohla. Složili veci s Martinovho voza a zakiaľ niekoľkí súsedia odnášali
         starého do domu, zavrátil Martin fŕkajúce kone a zahrmel s vozom smerom k Anape.
   </p>
   <p>
    — Aspoň slamy si naber, — volali za ním, — takto ti lekár nepôjde!
   </p>
   <p>
    Nepočul. Zahýbal práve von z dediny.
   </p>
   <p>
    *
   </p>
   <p>
    Kedysi dávno, temer pred desiatmi rokami, obrovský výbuch zahrmel po celom svete.
         Ohromné skladište výbušných myšlienok sa zapálilo, ostriaslo základmi, zvrátilo večité
         poriadky ako detské hračky a rozhodilo nové myšlienky, vo svojom čase vybuchujúce, po celei
         zemi. Vzbĺkajú, horia, praskajú, hrmia, vybuchujú, rúcajú a prevracajú všetko, čo nemá na
         svete miesta, preorávajú zem pre novú sejbu. Dnes tu, zajtra zas tam výbuch vyvracia staré
         poriadky zo základov, dnes tu, zajtra zas tam vyvolá cieľavedome nový život.
   </p>
   <p>
    Zatiaľ čo v mestách dávno už tichúčko bežia turbíny a dynamá elektrocentrál, zatiaľ čo
         tam vyrastajú nádherné fabriky na holej zemi a všetko v nepostihnuteľnej rýchlosti uháňa
         vpred, dediny potkýňajú sa na nerovnej ceste, viaznu juchtovými čižmami v hlbokom blate a
         zadychčané, špinavé, slamenné badajú, že pred nimi trčí až k nebesiam o veľa väčšia hať ako
         pred hybkým mestom, a že ich zbraňou nesmie byť nateraz dynamo, že ony k traktoru sa dobijú
         pomocou kefky na zuby a šlabikára.
   </p>
   <p>
    Tak i Pavlovka, kedysi hnijúca mláka, v ktorej sa nenávratne zabúdalo staré a
         neprijímalo sa nové, pomaly, ako ťažko chorý, prevracala sa s boka na bok. Celý rad rokov
         žila svojím zatuchlým životom, stavajúc sa s urputným čelom proti sviežemu vetru, celý rad
         rokov uzatvárala sa do seba, slepá a hluchá, a nevľúdnym trhnutím pliec striasala so seba
         všetko, čo prinášalo zvesť novej jari. Mali svojich členov sovietu, mali i spolok
         svojpomoci, mali i školský soviet… a predsa tu vládla mŕtvota ľudí i vecí a nepohlo sa nič
         z toho, čo už ležalo päťdesiat rokov.
   </p>
   <p>
    Až teraz — hľa: zadul nový vietor, vyrovnal vekami zdupanú trávku a pyšné stromy, ktoré
         ju tienily, poshýňal k zemi. A trávka sa zelená, vlní sa, mastie a zohnuté stromy musia sa
         krivými konármi opierať o zem, aby nepadly. O rok však, o dva konáre uhnijú a ony padnú…
   </p>
   <p>
    Obloky modlitebne sa otvorily a dnu vstúpil svieži vzduch. Slnko tam svieti na
         zlatovlasé hlávky detí, ktoré sa mrvia, behajú, kričia, dohovárajú a smejú. Sriadily v
         jednom rohu rudý kútik, zavesily tam časopisy, složily knihy a pochvaľovaly si, ako sa
         dobre na svesenej zástave vyníma Lenin. Na volostný soviet napísaly žiadosť a poslaly
         deputáciu: Dajte nám detské časopisy, predplaťte roľnícke noviny, pošlite brošúry pre
         našich otcov a mamkám zadovážte obrázkový ženský časopis!
   </p>
   <p>
    V soviete sa členovia výboru smiali, žartovali s deťmi a rozhodli sa okamžite vyhovieť
         ich žiadosti.
   </p>
   <p>
    K večeru po práci vychádzali gazdovia z domu, zamierili k modlitebni a zastavujúc sa
         pred ňou, vraveli:
   </p>
   <p>
    — Hľa… fagani, už aj záhonky skopali dookola! Veru, pekné to bude s tou záhradkou. Len
         ešte kvety…
   </p>
   <p>
    — No, na to je čas… až v apríli.
   </p>
   <p>
    Vchádzali dnu, brali noviny do mozolnatých rúk a čítajúc zvoľna a rozvážne, spájali sa s
         celičkým svetom. Nebola už len Pavlovka, bol Anapský rayon, Čiernomorský okruh, RSFSR,
         SSSR, bol celý svet. Ako celá stámilionová armáda ľudí plnila svoju úlohu, tak i oni tu,
         nepatrná buňka v obrovskom tele, vzali do ruky bič, aby pohnali čas.
   </p>
   <p>
    Čas ako dynamit vybuchoval na celom svete udalosťami, a odrazu akosi blizúčko, blízko,
         priamo v Pavlovke odohrávaly sa otrasy čínskej revolúcie. Pád Šanghaja zakolísal celou
         Pavlovkou, a skoro zas ani čoby na svojom vlastnom tele cítili zradný meč Čankajšekov.
         Pomôžte! — volali čínski robotníci a roľníci… a ohlas ich zúfalého, nenávistného volania
         zapadol do Pavlovky ako signál. Usporiadali sbierku, založili organizáciu Medzinárodnej
         rudej pomoci, a od toho času prichádzali so zvýšeným záujmom, rastúcou dychtivosťou a
         zoceľujúcim sa súručenstvom do starej modlitebne, brali do rúk noviny a čítajúc, debatovali
         so vzrušeným hlasom, predstavujúc si ďaleké krajiny a osudy blízkych ľudí…
   </p>
   <p>
    Nebolo už Matúša, nebolo Martina a Betky, ktorí už dávno žili spoločne v dome mŕtvicou
         trafeného, bezmocného otca, nebolo nikoho z tých, ktorí kedysi vypiatím mysle a síl trčali
         nad druhými. Boli len ľudia, sputnaní spoločným záujmom, sjednotení záhonmi „na zadných
         dieloch“, somknutí k sebe prvou ranou čakana, vrazeného na jar do múra starej školy.
   </p>
   <p>
    Jar letela nad krajom v zelenom úsmeve, slnce vysoko tančilo na jasnom nebi a v
         nasládlych sadoch rozkvitly čerešne, marhule, broskyne, mandlone, slivy; na zelenú pažiť
         kvočky vyviedly zlatisté kurčiatka a pod vŕbami v mlákach džavotaly kačky.
   </p>
   <p>
    Zmizla už celkom stará škola. Nebolo inej práce pre roľníka, bo ľudia priviazali vinič a
         skopali zem, vytrhali burinu v záhonoch slnečníka a teraz bol čas pokojného vyrastania.
   </p>
   <p>
    Tak, ako rástol slnečník, vinič, kukurica i raž, zo srovnanej zeme rástla nová škola. Z
         každého domu bol tu niekto, prikladal ruky k spoločnej práci, ľudia sa smiali i kričali,
         miešali maltu a mlatkami poklopkávali do kameňov; vŕzgaly nápravy fúr, privážajúcich od
         mora piesok, kone erdžaly, pohadzujúc hrivnatými hlavami, a dedinou poletoval radostný
         slaný vietor.
   </p>
   <p>
    Na podstení domu v širokej lenoške sedával starý Tremboš. Na mŕtvicou skrivenej tvári
         ukladalo sa slnko v hustých pavučinách, a vyhaslý zrak svážal sa dole k dedine, kde ľudia
         na stavbe hučali v potuplnej práci. Každičký deň ho takto vynášali z domu, bezmocné telo
         obložili poduškami a on, ztrativší reč, pozeral nemým a bezúčastným zrakom na nižný koniec
         dediny, kde sa mrvilo ľuďmi a zo zelene agátov vyrastala škola.
   </p>
   <p>
    Kedy-tedy prichádzali k nemu, Zlatník, Stráňava, Petráň, zjašenými rukami ukazovali k
         modlitebni, kde jasaly deti cez celý deň, a večerom prichádzali sedliaci čítať a debatovať;
         Tremboš však bezvládne otváral nemé ústa a z vyhaslých očú dívala sa mrtvá duša.
   </p>
   <p>
    Rástlo a kypelo všetko v sladkom vzduchu, Pavlovka napredovala. Rástlo a kypelo po celej
         šírej zemi, ostré vetry dúchaly od severa, žeravé z Ázie, sjednotil sa a spojil železný,
         zuniaci krok, vetry ho niesly na západ a ten sa otriasal a chvel, svíjal a besnel…
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e1501">
       </a>
       V
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Od mora, s tej strany, kde na brehu hrdzavel člen pobitých partyzánov, zavieval lahodný
         májový vetrík. Vyliezol z mora do strmého brehu, poskakoval po vŕškoch a objímal vinohrady,
         rozbehol sa so Špičiaka o zlomkrky nadol a so širokým úsmevom vpadol do Pavlovky. Rozčesnul
         sa na ostrí tesárskych širočín a tie, striebristé a jagavé, zasekávaly sa do voniaceho
         dreva.
   </p>
   <p>
    Pavlovci kresali brvná a stavali krovy. Vysoko sa vypnuly múry novej školy, agáty nad
         nimi pokyvovaly kvitnúcimi hlavami, sosýpajúc svoj biely kvet na hromady červenej škrydle.
         A tamto ďalej, kde cez koruny stromov prepadávaly zlaté peniažky slnca, postavili si dvaja
         stolári svoj stánok. Stružliny odskakovaly ako kaderavá vlna, voňal glej a mlatky
         poskakovaly po hlavách klincov. Odkiaľže prišli títo veselí stolári, kto všetko spojil sa v
         Pavlovke k veľkému dielu?
   </p>
   <p>
    Pavlovci sa nedávno poškrabkali za uchom, poshovárali sa, zahútali sa a poradili. Vyšla
         z toho deputácia, ktorá sa odobrala do mesta k organizácii stavebníkov: Súdruhovia,
         pomôžte! Podnikli sme prvý krok ku… kolektívnemu, sami sme sa odhodlali a teraz staviame
         školu. Hýbete sa vy, nuž, musíme sa pohnúť aj my. Len ešte sila nedostačuje. Prijmite nad
         našou dedinou šéfstvo… a pošlite k nám dvoch stolárov. Treba nám robiť dlážku, okná a
         dvere, a sami nevládzeme. Zadrnčal telefón na partkomitét, z partkoma odvetili… a na druhý
         deň v Pavlovke pracovali títo dvaja mladí, veselí stolári.
   </p>
   <p>
    V poludňajších prestávkach vysedávali všetci na bielych brvnách. Prinášali si noviny z
         modlitebne, čítali, načúvali a vykrikovali, a zdrapy žeravého slnka kládly sa na papier,
         svietily na svetové udalosti.
   </p>
   <p>
    Dozvuky čínskej revolúcie znova striasaly Pavlovkou, hrmotné výkriky sedliackych hlasov
         zaháňaly strašidlá vojny.
   </p>
   <p>
    Napadnutie sovietskeho vyslanectva v Pekingu! — volaly noviny palcovými titulkami.
   </p>
   <p>
    Napadnutie a zhabanie sovietskych úradných aktov v Londýne!
   </p>
   <p>
    Anglia prerušila diplomatické styky s SSSR!
   </p>
   <p>
    Raz na raz, rana za ranou dopadala do zahluchlých kedysi dedín, sedliaci hýkali od
         nevôle, kulaci skrývali posledné zrno a robotníci prežehnávali ulice miest hlučnými
         demonštráciami.
   </p>
   <p>
    Čím rušnejšie šiel čas, čím hlasnejšie ozývaly sa v novinách signály nebezpečenstva, tým
         tesnejšie spájaly sa mestá s dedinami. Hľa — v modravých diaľkach dymia fabriky a hrmia
         závody, aby daly dedine rubášku a pluh, hľa — v dedine spokojne orú, sejú a kosia, aby
         zaviezli do mesta chlieb. Ktože to dráždi a vyzýva stopäťdesiatmilionovú armádu mravcov,
         ktože im pod nohy hádže drúk a hatí ich zuniaci krok?
   </p>
   <p>
    Od severa k juhu, od západu k diaľnemu východu rozletely sa heslá, karikatúry a plakáty,
         a zakiaľ sa zauzľovaly ruky do pästí, na lícach vykvitol pohŕdavý výsmech:
   </p>
   <p>
    Hľa, takto vyzerá Chamberlain!
   </p>
   <p>
    Čas letel bystro ako spenený kôň. Nebolo možné obracať sa k nemu chrbtom. Celučkým
         národom prechádzalo tajomné chvenie, a zakiaľ Petráň so Zlatníkom za čiernych nocí vždy
         častejšie vítali známeho ruského hosťa vo svojom dome, rozhodli ostatní Pavlovci o osudoch
         modlitebne.
   </p>
   <p>
    — Prečo by sme ju púšťali z rúk, — hovorili všetci súhlasne, — bude nám dobrá na klub.
         Aspoň nebude treba odbavovať schôdze v škole. Bude to dobrá spolková miestnosť.
   </p>
   <p>
    Na tomto rozhodnutí aj sotrvali.
   </p>
   <p>
    Deputácia Pavlovských sedliakov skoro nato zašla do sovietu vyjednávať a dohovoriť
         slávnosť otvorenia novej školy a klubu. Zašli pri tej príležitosti aj do mesta, aby pozvali
         svojich terajších šéfov-stavebných robotníkov.
   </p>
   <p>
    Na pestrom bazáre hučali ľudia, gágaly husi a zúfale kričaly naľakané sliepky, kopily sa
         hŕby zeleniny a od tureckej brány zapáchaly ryby. Vysoko nad nízkymi domčekmi vypínaly sa
         sivé a prísne budovy sovietskych úradov. Po zaprášenej trávke parku behali psi so smädom na
         jazyku.
   </p>
   <p>
    Tam-hľa, kde vyprahlý park sváža sa až ku strmému brehu mora, medzi nahými ľuďmi a
         krikľavými parazólmi — stojí Zina. Martin, ktorý šiel s deputáciou, poznal ju na prvý
         pohľad. Stála obrátená lícom k jasnému moru, po ktorom v kĺzavom pohybe mihaly sa jarabé
         loďky, a hovorila vzrušene s akýmsi neznámym mužom. Tiesnivý pocit zadrhol Martinovi hrdlo.
         Bol by sa za ňou rozbehol, bol by s ňou vyrovnal ten starý, páľčivý účet, bol by ju… Nie,
         pomyslel si odrazu, nič by jej nespravil. Bo všetko to, čo ona chcela, všetko, čo
         podnikala, leží dnes v Pavlovke zdlávené pod ťažkou sedliackou pätou. Vysoko, vysoko vzdúva
         sa v ich očiach zástava skromného víťazstva.
   </p>
   <p>
    — Pozrite sa na ňu, — ukazuje ostatným členom deputácie, — zas by azda chcela šarapatiť…
   </p>
   <p>
    Pohodili len hlavami, ako keď protivnú muchu odháňajú, a nedali sa ňou vôbec vyrušiť.
   </p>
   <p>
    Nedeľa, deň slávnosti, bola predo dvermi. Celá dedina pripravovala sa na túto radosť.
         Betka dokonca ušila nové biele šatočky Jelenke, ktorá teraz žila s mladými u Trembošov.
         Pripravili zástavy, nastínali zelených briezok a okrášlili vchod novej školy.
   </p>
   <p>
    Prv však, než nedeľa vstúpila do dediny, očakávaná ako žiarivé dievča k tancu, otriasol
         radosťou krátky výstreľ.
   </p>
   <p>
    Varšava!
   </p>
   <p>
    Horúci júnový vietor vpaľoval toto slovo do vydráždených myslí, zbuntoval masy,
         rozblýskal ich zrak a zadrhol ruky v hroziacu päsť.
   </p>
   <p>
    Zastrelili Vojkova!
   </p>
   <p>
    Varšavský vyslanec súdruh Vojkov zastrelený emigrantom Kaverdom!
   </p>
   <p>
    Znova sa rozletely noviny do šírych diaľav, diaľky sa vlnily zlatým vzduchom a vzbúreným
         povedomím. Demonštrácie, tábory, schôdze, mestá, fabriky a závody rozkolísaly sa pod
         náporom hnevného kriku. Telefony dňom i nocou spájaly celičkú zem, automobily sa rozbehly
         ani kŕdeľ oviec a bľačaly na križovatkách ciest. V Pavlovke sa už nedočkali Ziny a ruský
         hosť, sľúbivší návštevu Petráňovi, zostal mu ju na veky dlžný. Tichúčke dediny vyrušily sa
         výstreľom zo sna, na každej schôdzi znela tá zvesť, a tajomné chýry o zatýkaní v mestách
         skákaly od chalupy k chalupe ako čierna mačka.
   </p>
   <p>
    Robotníci pustili kladivá a roľníci opraty koní z rúk.
   </p>
   <p>
    Tvrdí, čierni a mlčiaci — čakali.
   </p>
   <p>
    Vojna?
   </p>
   <p>
    — Hľa, na čo sa zmenila vaša slávnosť! — volal v nedeľu predseda sovietu Dolin so
         schodov novej školy. — Chceli ste slávnosť… a ona je vlastne panychída! Nesmútime a
         neplačeme. Zastrelili nám Vojkova. Nebol prvou ich obeťou… a možno že nebude ani poslednou
         obeťou! Chceli by nás dohnať k vojne. My však stisneme zuby, prehltneme hnev — a nech
         strieľajú. Neprišiel ešte náš čas! Potrebujeme mier, tak ako vy ste ho potrebovali k tejto
         svojej práci!
   </p>
   <p>
    Zástup sa černel, vlnil a mlčal. Tichúčko stály biele rady detí a veselé poľné kvety
         uvädaly im v rúčkach. Krv novej zástavy stekala pomaly po čiernej žrdi a nebolo vetru,
         ktorý by zamával nad množstvom sklonených hláv.
   </p>
   <p>
    To nie je koniec?
   </p>
   <p>
    Na miesto Dolina vystúpil Zjazulin. Veselá, zdravá tvár bola dnes zastretá šedivým
         výrazom vážnosti a premáhania.
   </p>
   <p>
    — Žijeme dni, v ktorých nesmieme zaváhať. Treba mať čistý, jasný rozum. Nesmieme sa dať
         strhnúť k nerozvážnym skutkom. Každý z nás musí byť dňom i nocou na stráži! Nejde len o
         zastrelenie súdruha Vojkova. Hľa, čo sa okrem toho stalo cez šiesty, siedmy a ôsmy jún:
   </p>
   <p>
    Založili požiar v priemyslových závodoch „Asnafty“ pri Baku!
   </p>
   <p>
    Zapríčinili vyšinutie motorovej dreziny, na ktorej miestopredseda GPU v Bielorusi, súdr.
         Opanskij viezol poľského špiona. Opanskij i šofér sú mrtví!
   </p>
   <p>
    Založili v horách neďaleko Čity požiar, zachvátivší niekoľko sto štvorcových kilometrov
         lesa!
   </p>
   <p>
    Založili požiar rašeliníšť, zásobujúcich kurivom bachalinskú elektrostanicu!
   </p>
   <p>
    Zapálili nádražné skladištia v Charkove!
   </p>
   <p>
    Pokúsili sa založiť požiar „Veľkého divadla“ v Moskve!
   </p>
   <p>
    Podnikli nezdarené atentáty na Stalina, Rykova, Bucharina, Petrovského a Čubasa!
   </p>
   <p>
    Hodili v Leningrade bomby do robotníckeho klubu, kde bola schôdza, troch robotníkov
         ťažko zranili!
   </p>
   <p>
    Pavlovských zmocnil sa na okamih nepokoj.
   </p>
   <p>
    — Čože? My tu spokojne robíme, a oni nám takto…
   </p>
   <p>
    — To všetko ten… akože… ten Chamberlain!
   </p>
   <p>
    Nebolo nikoho, kto by sa bol zasmial. Mlčanie ako hlboká priepasť nad Pavlovkou
         roztvorilo svoju nemú gambu. Cítili jasne, že toto sa dotýka ich všetkých, a krv mnohých,
         ktorá kedysi kolotala po strašlivých, ďalekých frontoch a rokami vychladla, dnes znova
         skypela a divoko bije v sluchoch.
   </p>
   <p>
    Ktosi z tých chlapov, majúcich ženu, deti, plný chliev a strechu nad hlavou, dušu
         srástnutú so zemou a v srdci sedliacky mier, odrazu zvolal:
   </p>
   <p>
    — Prečo im, sakra, nevyhlásite vojnu?
   </p>
   <p>
    Zaknísali sa všetci. Našlo sa pravé slovo.
   </p>
   <p>
    Opakovali:
   </p>
   <p>
    — Vojnu!
   </p>
   <p>
    — Nie, nie vojnu! — kričí Zjazulin celý bledý. I jemu hrá v žilách stará vojenská krv, i
         on svojej mladosti dal shoreť na všetkých frontoch. Dnes však… je iný čas.
   </p>
   <p>
    — Nie, nie vojnu! — opakuje znovu, — nám je potrebný mier! Hľa, aká ťažká doba, kamaráti
         drahí: budú nám odstreľovať našich najlepších ludí, budú napádať naše úrady zahraničné, a
         my musíme stisnúť zuby, až v čeľustiach zapraští, musíme prehĺtať hnev a mlčať. Mlčať a
         pracovať tak ako vy, ruka v ruku, plece k plecu, budovať nový život na novom základe!
         Musíme zosilnieť, upevniť sa a rásť, nedbajúc zelenej, jedovatej a besnej peny našich
         nepriateľov, aby sme, až príde náš čas, mohli vyriecť posledné slovo. Hľa — Pavlovka, hľa —
         vaša práca! Vykročili ste odvážne a pevne, zvuk vašich ťažkých krokov spája sa s obrovským
         pochodom tých milionov, ktoré na širokých ramenách nesú najslávnejšiu historiu ľudí i
         vekov!
   </p>
   <p>
    Stáli mlčky a v zraku im sedel celučičký svet. A vietor, ktorý vyskočil z mora a hnal sa
         dedinou, nadniesol krvácajúcu zástavu ponad ich hlavy a letel ďalej, prenášajúc sa cez
         akúkoľvek hať…
   </p>
   <p>
   </p>
   <p>
    <span class="bold">
     <strong>
      <span class="emphasis">
       <em>
        Poznámka
       </em>
      </span>
     </strong>
    </span>
   </p>
   <p>
   </p>
   <p>
    <span class="emphasis">
     <em>
      Rozkaz veliteľa bielych vojenských oddielov, uvedený v č. II., kap. II., je
            doslovným prekladom dokumentu.
     </em>
    </span>
   </p>
   <p>
    <span class="emphasis">
     <em>
      Rozpomienky Matúša Repku na život a boje partyzánov, uvedené v tejže kapitole,
            boly zpracované podľa pamätí, uverejnených niekoľkými partyzánmi v r. 1927 v časopise
            „Krasnoje Černomorje“ (Novorossijsk).
     </em>
    </span>
   </p>
   <p>
    <span class="emphasis">
     <em>
      P. J.
     </em>
    </span>
   </p>
  </div>
 </body>
</html>
