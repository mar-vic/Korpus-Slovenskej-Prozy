<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2506443">
       </a>
       Politika oportunity
      </h2>
     </div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.id2506454" name="id2506454">
      1
     </a>
     ]
    </sup>
   </p>
   <p>
   </p>
   <p>
    „Zlé časy, brat môj, ale ich iste prežijeme,“ poznamenal pán Bylinka a odložil na bok
      noviny, z ktorých práve bol najnovšie, politické zprávy vyčítal.
   </p>
   <p>
    „Hahaha!“ rozosmial sa jeho domáci priateľ Michal, unesený tými prekvapujúcimi zprávami,
      „vy vždy máte dačo, čím sa tešíte vo svojich biedach, lenže tie vaše potechy, túžby a nádeje
      sa nikdy nevyplnia.“
   </p>
   <p>
    „Už ako pán boh dá!“ zvolal domový pán, zdvihnúc hlavu ešte s pevnejším ubezpečovaním.
      „Nie v rukách vládybažných stránok, lež v rukách božích spočívajú osudy národov.“
   </p>
   <p>
    „Je to obyčajná potecha Slovákov,“ uškľabil sa Miško Chumay, ktorý mal celé obchodné a
      politické presvedčenie od kréda Bylinkovho.
   </p>
   <p>
    „A veru lepšie tešiť sa, ako hneď zúfať nad každým neprajným obratom vecí. Ja držím s
      naším Sládkovičom, ktorý spieva:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Nekvitne veru národa sláva
      </em>
     </span>
     <br/>
     <span class="emphasis">
      <em>
       z násilia, kriku, hmotnosti;
      </em>
     </span>
     <br/>
     <span class="emphasis">
      <em>
       národ z národa svojho povstáva,
      </em>
     </span>
     <br/>
     <span class="emphasis">
      <em>
       večné rodí sa z večnosti.
      </em>
     </span>
     <br/>
     <span class="emphasis">
      <em>
       Čo vzniklo ako blesk meteóra,
      </em>
     </span>
     <br/>
     <span class="emphasis">
      <em>
       tomu smrť určia hodiny:
      </em>
     </span>
     <br/>
     <span class="emphasis">
      <em>
       pomaly vstáva z dejinstva mora
      </em>
     </span>
     <br/>
     <span class="emphasis">
      <em>
       mohutný život vidiny.“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    „To je všetko pekné, Štefko môj,“ hovoril po malej prestávke pán Chumay, „no to všetko sú
      len slová, ktoré odznejú bez toho, že by vám pomohli. Ja ale myslím, že by ste predsa mali
      rozmýšľať, čo a akú politiku po terajšom obrate vecí budete sledovať. Či by snáď nebolo dobre
      zase dáke memorandum alebo petíciu s pár tisíc podpismi.“
   </p>
   <p>
    „Nie, braček, ani jedno, ani druhé. Teraz je na nás rad povedať, že tiež môžeme čakať, ako
      kedysi podobne odpovedali čakajúcim tí, čo pri prevádzaní svojej politiky vyvinuli tak málo
      energie. Ostatne, ver mi, naše veci nestoja tak zle, ako sa domnievaš ty, brat môj, tuším už
      preto, že by si nedbal, čo by aj skutočne tak zle stáli.“
   </p>
   <p>
    „No je pravda, že mňa dnešné zvesti veľmi milo prekvapili no nie som predsa taký
      zlomyselný, za akého ma držíš. A čo nikomu inému, ale tebe kvôli prial by som vašim snahám kus
      akého takého zdaru, bo to dobre vieš, že ťa rád mám a tvoju dcéru ľúbim. A preto záleží mi na
      tom, aby som vám prispel, keď i nie pomocou, teda aspoň dobrou radou. Ja myslím, že by pre vás
      teraz bolo najlepšie držať sa politiky oportunity. Medzi dvoma biedami voliť menšiu, to je…“
   </p>
   <p>
    V tom vstúpila do izby švárna dievčina, ktorá niesla na tácni krčah piva a pár pohárov.
      Bola to panička Karolínka, osemnásťročná dcéra pána Štefana Bylinku. Michal Chumay pri zjavení
      sa dcéry domáceho pána zatíchol a s chlipným obdivom sprevádzal pohyby švárnej čiernookej
      devy, ktorá bremienko svoje položila na stôl pred politizujúcich priateľov.
   </p>
   <p>
    „Panička, keď ste boli taká dobrá,“ hovoril so zaľúbeným úsmevom hosť Bylinkov, „že ste
      nám piva doniesli, buďte i taká dobrá a nalejte nám ho. Mne ono tak istotne sto ráz lepšie
      bude chutiť, ako keby som si ho sám nalial.“
   </p>
   <p>
    „Oh, veľmi vďačne, pán Chumay,“ prívetivo odvetila Karolínka. „Keby vám odo mňa naliate
      naozaj lepšie chutilo, nuž nedbám, budem vám ho ustavične nalievať.“
   </p>
   <p>
    „Ja by som nedbal, čo by ste mi ho pokým žijem nalievať neprestali,“ poznamenal hosť so
      zvláštnym pohľadom na domáceho pána.
   </p>
   <p>
    „Prečo nie, aj to sa môže stať,“ doložila panna, akoby nerozumela, kam pán Chumay cieli.
      Nato sa zvrtla a ta šla von dvermi.
   </p>
   <p>
    „Vidíš, brat môj,“ prejal po chvíli slovo pán domáci, — „ty vzdor tvojím devätapäťdesiatim
      rokom ešte…“
   </p>
   <p>
    „Šesťdesiatim, braček! Či nevieš, keď sme takto pred štyridsiatimi rokmi pri požonskom
      pive sedávali, že som ja bol najstarší medzi vami?“
   </p>
   <p>
    „Pravda, no rok sem alebo tam. Akokoľvek je, trebárs už teda i šesťdesiat rokov máš, isté
      je, že nemáš sa čo báť toho bláznivého Kováča, bo ako vidíš, moja Karolínka tebe prednosť
      dáva. Ja som jej hovoril, aby si dobre vec rozvážila. Má dvoch pytačov, obaja sa majú dobre,
      sú znamenití páni, z ktorých jeden má šesťdesiat, druhý tridsaťpäť rokov, obaja sú statoční
      mužovia a k tomu statkári. No, reku, dobre si rozváž, Karolínka, za ktorého z nich pôjdeš,
      vyber si, ktorého chceš, len obom košíček nedávaj. Na to žiadala si dvadsaťštyri hodín na
      rozmyslenie a dnes ráno, ako som ti už rozprával, mi povedala, že teba chce mať za muža. Musí
      ťa teda veľmi milovať, keď tebe kvôli košík dáva mladému, driečnemu a od teba veru aj
      bohatšiemu Kováčovi.“
   </p>
   <p>
    „Pravda, pravda,“ vetil starý statkár, „že ja víťazím nad svojím sokom, no… pritom,
      prirodzene, mi predsa treba nahliadnuť, že tuná nemôže byť nijaký pobočný zištný záujem, lebo
      to len musím uznať, že je pán Kováč i mladší i bohatší než ja a možno i krajší, hoci de gustibus…
    <sup>
     [
     <a class="footnote" href="#ftn.id2506693" name="id2506693">
      2
     </a>
     ]
    </sup>
    No a tá stoličná túžba, v ktorej má i sám pán Kováč také veľké zaľúbenie, tiež len
      dač zaváži. Teda napokon naozaj len veriť musím, že skutočne iba láska je to, čo Karolínku
      pohlo k tomu, aby mne dala prednosť.“
   </p>
   <p>
    „A čože by iné mohlo byť?“
   </p>
   <p>
    „No myslel som, že snáď preto, že vie, že sme spolu študovali, že sme i teraz priatelia.“
   </p>
   <p>
    „Pletky! Cudziemu priateľstvu ženské lásku svoju nikdy v obeť neprinesú. Ľúbi ťa, nuž to
      je to.“
   </p>
   <p>
    „Pravdu máš, však ani ináč byť nemôže,“ poznamenal pán Chumay a so samozaľúbením pozrel sa
      do zrkadla, visiaceho oproti nemu na stene. Pozrime i my doň.
   </p>
   <p>
    Pán Michal Chumay, ako vôbec bolo známe, zeman od koreňa, bol muž asi
      šesťdesiat-šesťdesiatpäťročný, chudý, vyziabnutý, ale vždy veľmi čistotne oblečený, vyfintený.
      Takú skvostnú bielizeň nikto v celej stolici nemal ako on. A vedel ju ešte zaujímavejšou
      urobiť, keď si ju okrášlil na prsiach a rukávoch peknými zlatými gombičkami. Ničí ručník v
      celom okolí nezaváňal tak príjemne aisé bouquetom,
    <sup>
     [
     <a class="footnote" href="#ftn.id2506742" name="id2506742">
      3
     </a>
     ]
    </sup>
    ničie vlasy takou milou mille fleurs
    <sup>
     [
     <a class="footnote" href="#ftn.id2506752" name="id2506752">
      4
     </a>
     ]
    </sup>
    — pomádou ako ručník a vlasy pán Chumayho, trebárs jeho vlasy boli nielen už
      celkom šedivé, ale veru i kus riedke. Primyslime si k tomu malé, obhryzené, ale predsa
      černejúce sa fúziky (rozumie sa vďaka vonnej masti), pekný modrý nákrčník s bielymi kvetmi,
      splývajúci pod briliantovou ihlicou v poetický uzol, k tomu čierny atlasový driečnik,
      tmavomodrú atilu,
    <sup>
     [
     <a class="footnote" href="#ftn.id2506769" name="id2506769">
      5
     </a>
     ]
    </sup>
    popolavé pantalóny a topánky z laku, a máme obraz statkára Michala Chumayho. Čo sa
      týče jeho duševných vlastností, bol to človek dobrého srdca, no mal pri tom kus
      aristokratickej pýchy, ktorá tu i tu zaclonila jeho dobrotu. Ten istý smer malo i jeho
      politické zmýšľanie. Myslel, že ako zeman už ani nemôže byť slovenského zmýšľania, že by tým
      snáď dačo na nymbe svojho mena utratil. Nie z presvedčenia, ale z akejsi, ako sa on domnieval,
      rytierskej povinnosti, vždy úzkoprse držal sa náhľadov pána Badinského, pohlavára to stránky
      takrečených ,liberálov‘, ktorý sa zúčastňoval i na snemoch uhorských ako poslanec. Móda je u
      našej šľachty vôbec odriekať sa svojho národa. Tejto móde holdoval teda i statkár Chumay.
      Náleží to k dobrému tónu držať sa samospasiteľnej maďarčiny. Tak robil teda i pán Chumay.
      Celkom ináč zmýšľal jeho priateľ Štefan Bylinka. Tento, súc kupcom, nemotal sa toľko po tých
      ,vyberaných spoločnostiach‘, v ktorých by bol mal príležitosť nakaziť svoju myseľ duchom
      odrodilstva. Mal robotu s ľudom, držal teda s týmto. Obcoval najviac s národovcami
      slovenskými, pilne čítaval slovenské spisy a tak utužil sa v láske a vernosti k milému národu
      svojmu. No postretlo ho zvláštne nešťastie. U jedného zo spomenutých liberálov, pána Vajdu,
      ktorý skvostne žil, pána hral, hrozne veľa dlhov narobil a konečne ušiel z krajiny, stratil
      dvanásťtisíc zlatých. Okrem toho počas posledného požiaru zhorel mu dom i sklad plný
      rozličného tovaru. Keby nebol býval človekom železnej pilnosti a vytrvalosti a k tomu
      kresťanom pevnej dôvery v boha, určite by bol musel zúfať nad ranami, ktorými ho navštívil
      neprajný osud. Dom opravil, pravda zväčša len pomocou dlžôb a svoj sklad dosť skoro zase
      naplnil, bo meno jeho u veľkomestských kupcov ani mak neutrpelo ani takými ranami, vďaka jeho
      príkladnej statočnosti. V treťom roku po nešťastnom požiari bola raz v blízkom lese tanečná
      zábava, ktorú poriadala školská mládež. Navštívili ju mnohí hostia i z okolitých dedín. Medzi
      týmito bol i vyššie opísaný starý mládenec, statkár Michal Chumay, ktorého na tento majáles
      pozval synovec Pavel Košťan. Pavel Košťan býval v meste a pracoval u istého pravotára. Až na
      tejto zábave bližšie spoznal pán Chumay Karolínku, dcéru svojho školského priateľa, do ktorej
      sa vzdor svojím ,šesťdesiatim‘ rokom tak buchol, že začal myslieť na manželstvo. Predtým málo
      sa staral o niekdajšieho súdruha školských rokov, teraz ale ho vyhľadával, ba od piatich
      týždňov, čo ten majáles bol, už zo štyri razy ho navštívil. Pred svojím priateľom nerobil
      nijaké tajomstvo z lásky a ďalších svojich úmyslov. Bylinkovi sprvu i pri pomyslení na taký
      sobáš bolo do smiechu. Neskôr však, keď si vec lepšie rozmyslel, keď všetky svoje dlhy
      porátal, keď spomenul si na budúcnosť svojich piatich dietok, medzi ktorými Karolínka bola
      najstaršia, nezdalo sa mu to manželstvo také veľmi smiešne, hoci jeho ja sa vždy ešte veľmi
      proti tomu protivilo. A isté je, že veru by sotva kedy bol privolil k otáznemu sobášu, keby k
      tomu zvláštna udalosť značne nebola prispela. V meste býval stoličný prísažný Ondrej Kováč,
      človek majetný, asi tridsaťpäťročný. Zmýšľania bol asi takého ako pán Chumay, lenže bol mladší
      a rád sa vystatoval svojím zmýšľaním aj vonkajšími, často až priveľmi nápadnými známkami.
      Nosili totiž vždy úzke nohavice nápadnej farby, bohato podperený klobúk, ostrohy, atď., a
      nemal milšej zábavy, ako dať si od túlavých cigánov vyhrávať zádumčivé dolnozemské piesne.
      Preto ho verejná mienka držala za dobrosrdečného ľahkomyselníka. I tento čudák zaľúbil sa do
      švárnej Karolínky, dobre vediac, že s ňou nedostane žiadne imanie, ale dobrú dušu a znamenitú
      gazdinú. Požiadal tiež pána Bylinku o jej ruku. Statočného kupca prosba Ondreja Kováča nemálo
      prekvapila. Po krátkom rozmýšľaní mu odvetil, že sa pozhovára so svojou dcérou a že mu na
      druhý deň oznámi jej odpoveď.
   </p>
   <p>
    Kupec Bylinka upovedomil svoju dcéru o žiadosti tak Chumayho, ako Kováčovej a povedal jej,
      že by mu veľmi milé bolo, keby si jedného z pytačov vyvolila, bo vraj časy sú zlé, kupectvo
      biedne ide, a zaopatrenie dievčat je veľmi ťažké, najmä pre neho, pri takom skromnom imaní.
      Dcéra nato prosila otca, aby jej do rána dal čas na rozmyslenie. A ako už vieme, rozhodla sa
      pre pána Chumayho, čo tohto nemálo potešilo.
   </p>
   <p>
    Pred večerom, keď pokonal túto vec a srdečne sa odobral od priateľa a svojej mladej
      nevesty, ponáhľal sa ľahkým krokom ako znovuzrodený na svoj byt do hostinca, aby k svojmu
      odchodu na neďaleký statok porobil potrebné poriadky.
   </p>
   <p>
    Keď sa zotmilo, nemohol obstáť v izbe. Nepokoj lásky vyduril ho na prechádzku. Tašiel za
      mesto, obohnané vysokými múrmi a kráčajúc v nočnom šere rojčil o nastávajúcom mu blahu, o
      peknej budúcnosti. Kto by to bol vstave uhádnuť, či len číra náhoda a či túha lásky viedla
      ešte i teraz jeho kroky, ale naraz nenazdajky ocitol sa za záhradou kupca Štefana Bylinku.
      Vysoký mestský múr stál i tuná. Za múrom bola záhradka, dvor a dom priateľov. Z dajedných
      záhrad bol východ von za mesto. Na vyrúbanie takýchto dvier žiadalo sa ale zvláštne povolenie
      vrchnosti. Aj Bylinkova záhrada mala podobné malučké, za mesto vedúce dvercia. Zaľúbený Chumay
      hnaný akýmsi vnútorným pudom, ani nevediac prečo pristúpil ku dverciam, a tu k svojmu nemalému
      prekvapeniu spozoroval, že dvere sú len prichýlené. Zastal, rozmýšľal, čo robiť. Iste asi
      zabudli dvere zamknúť a dáky kmín ich ešte aj môže okradnúť. Či záhradou a či cez rínok
      predkom ísť a upozorniť domácich na ich nedbalosť? Ako tak rozmýšľa, začuje za dvermi
      rozjarený šepot. Chumay zatíchol, počúval.
   </p>
   <p>
    „No upokoj sa, Paľko môj! Ver mi, všetko to dobre bude. Ináč nemôžem. A teraz zbohom. Viac
      sa neuvidíme, pokým…“
   </p>
   <p>
    Starý mladoženích stál ako obarený, bo zdalo sa mu, že to hlas jeho nevesty. Nemohol sa
      ďalej zdržať, odchýlil dvere a vkročil do záhrady. Tu z blízkej ružovej búdky vyskočil akýsi
      mladoch a letel von dvermi. Ale v nočnom šere štuchol nenazdajky lakťom do príchodzieho, takže
      tento, zronený, z nôh spadol a zrútil sa po dĺžke na zem. V ružovej búdke ozval sa roztopašný
      dievčenský chichot.
   </p>
   <p>
    „Ale pán Chumay, akože ste sa vy sem dostali?“
   </p>
   <p>
    „To je to najmenšie, ale vy, panička, mi povedzte, ako sa sem dostal ten kuryplach?!“
      vetil Michal Chumay, zbierajúc sa zo zeme.
   </p>
   <p>
    „Ako? Chichi! Nuž ja som mu otvorila. Je to môj dobrý priateľ.“
   </p>
   <p>
    „Ale snáď ten bláznivý Kováč?“ pýtal sa žiarlivý mladoženích.
   </p>
   <p>
    „Oj nie, to bol Paľko Košťan, váš synovec.“
   </p>
   <p>
    „A čo ten tu hľadal?“
   </p>
   <p>
    „Nuž či som ja nie vaša nevesta? Či Paľko nemôže svoju tetku navštíviť?“ pýtala sa
      Karolínka so šelmovským úsmevom.
   </p>
   <p>
    „Panička, prosím vás, nežartujte. Povedzte mi úprimne, čo si o tom všetkom mám myslieť?“
      zvolal zaľúbenec plačlivým hlasom.
   </p>
   <p>
    Karolína naraz prestala sa smiať a vážnym hlasom riekla: „Pravdu máte, pán Chumay, čo ste
      tuná videli nie je pletka. Dlžná som vám uviesť dôvod svojho konania. Vedzte teda, že už asi
      rok znám vášho synovca. Pár ráz bol u nás v záležitostiach môjho otca. Priniesol mu od svojho
      principála všelijaké súdne akty, vzťahujúce sa na otcove peniaze, ktoré utratil pán Vajda.
      Takto sme sa poznali a keď sme sa častejšie videli, zaľúbili sme sa. To viete, aký je môj otec
      prísny a preto za lepšie sme uznali nepovedať mu o našom pomere dotiaľ, pokým Paľko nebude mať
      samostatnú pravotársku pisáreň, čo, ako mi on hovoril, stať sa má už budúcej jesene. Medzitým
      prišli ste vy, pán Chumay, k nám a požiadali ste ma o ruku. Včera po prvý raz som bola
      prinútená dať zavolať Paľka Košťana, aby sa dostavil sem na poradu. Dnes po druhý raz prišiel,
      aby sa odobral odo mňa. Výsledok mojej porady s Paľkom už znáte, bo ja stala som sa vašou
      nevestou. Teraz viete všetko, a buďte presvedčený, že ja dnešným dňom prestala som byť
      milenkou Košťanovou.“
   </p>
   <p>
    „Ale ho ľúbite?“
   </p>
   <p>
    „Ľúbim ho, ani ho nikdy ľúbiť neprestanem.“
   </p>
   <p>
    „A keď zídete sa s ním ako moja žena?“
   </p>
   <p>
    „Budem mu tetkou. Čo si myslíte, pán Chumay, že ženy tak nevládnu citmi svojimi ako vy
      muži? Už povolanie ženy je panovať nad srdcami, ale hlavne nad svojím vlastným. Nám nie je
      daná sloboda ponúknuť srdce naše tomu, ku komu nás vrúcny cit tiahne. My milujeme a nik nevie
      koho, láska naša tajne vzniká, tajne hynie a konečne ruku dávame tomu, ku komu myslíme, že
      máme viac úcty a priateľstva. Rozkážeme svojmu srdcu, aby v ňom z citu úcty a priateľstva
      roznietil sa plameň opravdivej lásky.“
   </p>
   <p>
    „Teda vy myslíte, že ma časom môžete milovať?“
   </p>
   <p>
    „Lásku chápeme všelijak. Tú lásku, ktorú ja rozumiem, to dobre viem, že nikdy k vám
      nepocítim.“
   </p>
   <p>
    „A predsa chcete byť mojou ženou?“
   </p>
   <p>
    „Je to vôľa môjho otca. Viete, že nás je pätoro detí, imanie chatrné. Môj otec je prísny a
      ja som jeho poslušná dcéra.“
   </p>
   <p>
    „Vy ste dobrá, šľachetná duša, no poslušnosť vaša voči otcovi predsa je priveľká.
      Chvalabohu, že som mal príležitosť dokonale poznať tieto okolnosti a zachrániť vás od
      nešťastia.“
   </p>
   <p>
    „Teda z tohto sobáša nebude nič?“
   </p>
   <p>
    „Ba až teraz bude opravdivá svadba.“
   </p>
   <p>
    „Ako to myslíte?“
   </p>
   <p>
    „Tak, že vy ostanete nevestou a moju úlohu prevezme môj synovec Paľko.“
   </p>
   <p>
    „To nie je možné, nemá nič.“
   </p>
   <p>
    „Ja som bohatý —.“
   </p>
   <p>
    „Čo počujem? Vy, pán Chumay, by ste chceli…“
   </p>
   <p>
    „Áno, ja zriekam sa i nevesty i ročitých tisíc zlatých zo svojho dôchodku, aby som, dcéra
      moja, šťastnou urobil teba a svojho synovca.“
   </p>
   <p>
    Karolínka skočila a vrúcne objala svojho budúceho ujca.
   </p>
   <p>
    „Ujček môj! Ujček môj milý!“
   </p>
   <p>
    „To verím, že som ti takto milší, než som ti bol ako mladoženích,“ hovoril pán Chumay,
      privedený do najlepšieho rozmaru. „Ty, dievča, ale teraz ešte jedno mi povedz. Tento týždeň
      som ťa požiadal o ruku nielen ja, ale i stoličný prísažný Kováč, ktorý je najmenej o tridsať
      rokov mladší odo mňa, ba i bohatší ako ja. Prečo si radšej tomu nesľúbila svoju ruku?“
   </p>
   <p>
    Karolínka neodpovedala. Keby nebolo tma, pán Chumay by bol videl, ako veľmi sa zapýrila a
      do akej nesnádze ju priviedla ujcova otázka.
   </p>
   <p>
    „Nuž odpovedaj!“
   </p>
   <p>
    „Ujček môj,“ vravela, hladiac mu vráskavé líca bielymi dlaňami, „vy ste taký dobrý, prosím
      vás, nedopytujte sa ma na to.“
   </p>
   <p>
    „No nič, len ty povedz, prečo si dala mne prednosť pred Kováčom. Či vari preto, že som
      Paľov ujec?“
   </p>
   <p>
    „Bože uchovaj!“
   </p>
   <p>
    „Či preto, že som starý priateľ otca tvojho?“
   </p>
   <p>
    „Oh, pletky.“
   </p>
   <p>
    „Prečo teda?“
   </p>
   <p>
    „Jaj, pekne vás prosím, nepýtajte sa to.“
   </p>
   <p>
    „Chcem to vedieť.“
   </p>
   <p>
    „Nechcem vás nahnevať a hanbím sa,“ rieklo dievča, a vzdor nočnej tme zakrylo si tvár
      dlaňami.
   </p>
   <p>
    „No hovor, teraz už ako ujec nástojím na tom.“
   </p>
   <p>
    „Budete banovať.“
   </p>
   <p>
    „Všetko jedno. Chcem vedieť, pre akú príčinu môže dievča starcovi dať prednosť pred mladým
      šuhajom. Takýto prípad nepoznám z celej doterajšej svojej praxe.“
   </p>
   <p>
    „No dobre teda, keď musím hovoriť, počujte. To viete, že môj otec chcel, aby som si
      jedného z vás vybrala. Obom som vám kôš dať nesmela. Radila som sa teda s Paľkom a pri našej
      porade nám vaše včerajšie politizovanie za prstoklad slúžilo.“
   </p>
   <p>
    „Nuž?“
   </p>
   <p>
    „Nuž vy ste vraveli, že Slovákom teraz najlepšie bude držať sa politiky oportunity. Túto
      politiku sme i my pri láske našej nasledovať chceli. Podľa nej sme uznali, že medzi dvoma
      pytačmi, ktorých dievča neľúbi, vždy lepšie je staršiemu dať prednosť.“
   </p>
   <p>
    „A prečo to?“
   </p>
   <p>
    „No príčiny sú rozličné. Starší páni bývajú k mladým ženám povolnejší a potom…“
   </p>
   <p>
    „No a potom…“
   </p>
   <p>
    „Človek len kedysi aj zomrieť musí a čím je starší, tým bližší je k hrobu.“
   </p>
   <p>
    V tom okamihu by pán Chumay ani zamak nebol dbal, keby od narodenia bol býval hluchý, tak
      nemilo účinkovali slová prostosrdečnej Karolínky na samolásku a jeho márnomyseľnosť. Pred
      očami sa mu zatmilo a musel sa chytiť lavice, aby sa od akejsi ťažoby zas neprestrel na zem.
      Avšak netrvalo to dlho. Vzmužil sa, obrátil sa k ukrutnej pravdovravnej dievčine a chcel ju
      chytiť za ruku. Vtom však zbadal, že niet jej už tuná. Ona po trpkej spovedi zrazu skočila a
      zmizla v nočnom šere. Na druhý deň včas ráno navštívil statkár Chumay svojho priateľa Bylinku.
   </p>
   <p>
    „No ty si ešte tu?“ vítal príchodzieho pán Bylinka, ktorý práve akýsi list pečatil.
   </p>
   <p>
    „Mal som tejto noci zvláštny sen, v dôsledku ktorého, brat môj, vzdávam sa ruky tvojej
      dcéry.“
   </p>
   <p>
    „Čo? A ja práve teraz píšem pánu Kováčovi, že moja dcéra, hnaná citom svojho srdca, už
      inému sľúbila ruku.“
   </p>
   <p>
    „To nič nerobí, preto ty ten list bezpečne môžeš expedovať.“
   </p>
   <p>
    „Ej, to neurobím, keď ty nie, brat môj, teda pán Kováč má dostať moju dcéru.“
   </p>
   <p>
    „No však sa jej ja celkom nezriekam, len k úlohe mladoženícha si miesto seba námestníka
      postavím.“
   </p>
   <p>
    „Ako to?“
   </p>
   <p>
    „Či znáš Paľka Košťana?“
   </p>
   <p>
    „Toho advokátskeho pisára?“
   </p>
   <p>
    „Toho.“
   </p>
   <p>
    „Znám. Nuž?“
   </p>
   <p>
    „To je môj synovec. On ľúbi tvoju dcéru a ona jeho.“
   </p>
   <p>
    „Fabuly.“
   </p>
   <p>
    „Ale tak je. A ja sa vzdávam Karolínkinej ruky jedine kvôli svojmu synovcovi.“
   </p>
   <p>
    „Z toho nebude nič. Je síce verný syn svojho národa, ale nie je samostatný človek.“
   </p>
   <p>
    „Ale ho ním spravíme. Najmeme mu osobitnú advokátsku kanceláriu a bude.“
   </p>
   <p>
    „Nemá ničoho.“
   </p>
   <p>
    „To je moja starosť.“
   </p>
   <p>
    „No, ak ho zaopatríš, nedbám, nech bude.“
   </p>
   <p>
    A skutočne aj bolo. O päť týždňov nato slávil mladý pravotár Paľko Košťan veselú svadbu s
      Karolínou Bylinkovou. Na svadbe najveselší bol starý svat, statkár Chumay. Od toho času potom
      chránil sa náš mladý pán so starou tvárou každého ľúbostného dobrodružstva, lebo na
      ponaučenie, ktoré mu dala Karolínkina ,politika oportunity‘ nikdy nezabudol.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506454" name="ftn.id2506454">
        1
       </a>
       ]
      </sup>
      <span class="emphasis">
       <em>
        Oportunita
       </em>
      </span>
      — ústupčivosť, bezzásadovosť, prispôsobovanie sa,
          prospechárstvo.
     </p>
    </div>
    <div class="footnote">
     <p>
      <sup>
       [
       <a class="para" href="#id2506693" name="ftn.id2506693">
        2
       </a>
       ]
      </sup>
      (lat.) O vkusoch…
     </p>
    </div>
    <div class="footnote">
     <p>
      <sup>
       [
       <a class="para" href="#id2506742" name="ftn.id2506742">
        3
       </a>
       ]
      </sup>
      (franc.) Ľahká vôňa (značka francúzskej voňavky).
     </p>
    </div>
    <div class="footnote">
     <p>
      <sup>
       [
       <a class="para" href="#id2506752" name="ftn.id2506752">
        4
       </a>
       ]
      </sup>
      (franc.) Tisíc kvetín.
     </p>
    </div>
    <div class="footnote">
     <p>
      <sup>
       [
       <a class="para" href="#id2506769" name="ftn.id2506769">
        5
       </a>
       ]
      </sup>
      <span class="emphasis">
       <em>
        Atila
       </em>
      </span>
      — maďarský husársky kabát, zdobený šnúrami.
     </p>
    </div>
   </div>
  </div>
 </body>
</html>
