<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2506461">
       </a>
       Drotári
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na krásnom Považí, v pôvabnej doline Rovňanskej, pod vetrobohatým Zemetešom,
    <sup>
     [
     <a class="footnote" href="#ftn.id2506478" name="id2506478">
      1
     </a>
     ]
    </sup>
    stál kedysi a možno, že podnes ešte stojí asi na jedno strelenie od hradskej cesty
      drevený domček s jedinou chyžou, malým pitvorom, komôrkou a maštaľou. Pri nízkom domčeku
      naľavo bola malá záhradka, v ktorej sa kŕdeľ drobných kureniec čičral, napravo rozličné
      stromy, ktoré priam na počiatku nášho rozprávania prvé lístie dostávali. K jednému z týchto
      stromov bola priviazaná strakatá kravička, okolo ktorej sa ihrajúc tmolilo pekné teliatko. Na
      násype priedomia pod oknom ležal strážny Belko a neďaleko neho v prachu, poohriatom jarným
      slnkom, si v príjemnej nečinnosti hovela sivá mačka. Len tu i tu lenivo roztvorila jedno oko
      alebo na časté preletovanie dotieravých vrabcov zdvihla hrozivo hlavu.
   </p>
   <p>
    Chyžka v drevenom domčeku bola síce nízka, ale dosť priestranná. Z pitvora viedli do nej
      dvere s vysokým prahom. Za nimi v kúte stála mohutná pec. Okná mala chyža dve, jedno malé a
      štvorhranné s výhľadom do záhrady a druhé s výhľadom na priedomie. V kúte medzi dvoma oknami
      stál veľký stôl z tvrdého dreva, okolo neho pri stene lavice. Nad lavicami viseli obrazy
      Krista Pána a Márie, matky božej. Nad obrazmi bol v stene vbitý zubáč s džbánkami a pohármi. V
      náprotivnom kúte stála posteľ, pri hlave ktorej bola položená veľká tulipánová truhla. Na
      truhle sedelo asi sedmnásťročné dievča, zamyslené, rozžialené a krásne ako májová mesačná noc.
      Jej čierne oko bolo slzami bôľov duše zavlhnuté a jej malé priehľadné ucho akoby načúvalo
      dychu starca ležiaceho v posteli. Bol to jej otec, asi šesťdesiattriročný, od štyroch mesiacov
      chorý, ktorého dcéra verne opatrovala.
   </p>
   <p>
    Michal Ševčík bol v mladšom veku svojom jedným z najporiadnejších rovňanských drotárov,
      ktorému ani hen v Dlhompoli nebolo páru v poriadku, trpezlivosti a pilnosti a preto pán boh i
      požehnával jeho prácu. Jeden, jediný raz zameškal na sviatky veľkonočné prísť domov, i to
      preto, že sa vtedy až hen kdesi na Amur bol zatáral. Synov mal troch, tiež prevádzali otcovo
      remeslo. Z nich Miško mal dvadsaťpäť, Jožko devätnásť a Janko len asi štrnásť rokov. Všetci
      traja boli teraz doma, bo im otec prikázal poberať sa k sviatkom domov, lebo vraj ,poriadny
      drotár veľkonočné sviatky doma svätieva‘.
   </p>
   <p>
    Čo starému Ševčíkovi vlastne chýbalo, na akú nemoc trpel, to nikto nevedel, lebo doktora
      nevolali a sami chorobu posúdiť nevedeli. Na Nový rok bol tam v Rovnom v kostole, čas bol
      otupný, zima hrozná a k tomu strašný fujak. Bezpochyby vtedy prechladol, lebo od toho času mal
      akési klanie a zo dňa na deň chradol a slabol, takže sa bál, že už ani Veľkej noci nedožije a
      že milých synov svojich viacej neuvidí. Avšak i tejto radosti sa ešte dožil a tak teda
      spokojne hľadel v ústrety poslednej hodine života. Len ešte kňaza očakával, pre ktorého poslal
      Jozefa, svojho prostredného syna, aby sa mohol odobrať do druhého života zaopatrený
      kresťanskými sviatosťami.
   </p>
   <p>
    Naraz počuť vonku mužské kroky a hneď na to ľahké klopanie na izbové dvere.
   </p>
   <p>
    „Voľno,“ ozve sa ticho sám chorý starec. Jeho syn Miško vstane spoza stola a ide hosťovi v
      ústrety.
   </p>
   <p>
    „Pochválen pán Ježiš Kristus, pán boh vám daj dobrý deň!“
   </p>
   <p>
    „Na veky amen.“
   </p>
   <p>
    „Pán boh daj aj vám,“ ozve sa strieborný hlas z tulipánovej truhly.
   </p>
   <p>
    „Nuž, susedko, akože sa dnes cítite?“ — pýtal sa príchodzí Martin Palovčík, chlap asi
      tridsaťročný, najbližší to sused Ševčíkov.
   </p>
   <p>
    „Ako na Ďura, susedko,“ odvetil starý drotár, „veď vari viete, ako sa ľudia na Ďura vo
      veľkých mestách cítia?“
   </p>
   <p>
    „Nuž?“
   </p>
   <p>
    „Nuž sťahujú sa priam tak ako ja.“
   </p>
   <p>
    „Ach, tatík môj drahý, nespomínajte naveky tú smrť,“ — prosila dcéra plačúcim hlasom otca.
   </p>
   <p>
    „Veru nie,“ doložil Martin, „máte vy na sťahovanie ešte dosť času… Ach, veď je to tam aj
      všakovaké sťahovanie v tých veľkých mestách. Jedni sami vypovedajú, to sú zväčša blázni,
      druhým vypovie gazda, dajedných len tak vyhádžu, to sú obyčajne lotri, ale najviac je takých,
      čo im kontrakt vyprší.“
   </p>
   <p>
    „No k týmto i ja patrím. Rád by som ho obnovil, de hibaja mikor
    <sup>
     [
     <a class="footnote" href="#ftn.id2506667" name="id2506667">
      2
     </a>
     ]
    </sup>
    darmo!… Nuž a vaša že sa ako má?“
   </p>
   <p>
    „A len tak, pokašliava, postone si a zase sa len schabre.“
   </p>
   <p>
    „A kedyže sa strojíte zase do sveta?“
   </p>
   <p>
    „Okolo dnes týždňa… Nuž a ty, Janko, či zas len so mnou pôjdeš?“
   </p>
   <p>
    „S vami, sused, pokým len vládať budem,“ ozval sa Janko.
   </p>
   <p>
    „Vy tomu chlapcovi priveľmi hovieť musíte na ceste,“ hovoril starý Michal Ševčík, „keď tak
      rád s vami chodí.“
   </p>
   <p>
    „Akože by som mu nehovel, veď je ešte len dieťa. Naveky sa mi zdá, akoby som toť Margitu
      videl, keď na neho hľadím, tak sa na ňu podal! No a to viete, že to vašej Margitke nikdy
      nezabudnem, ako pred dvoma rokmi moju starú matku v chorobe opatrovala, keď som ja doma nebol
      a keď sa nevesta na ňu neohliadla.“
   </p>
   <p>
    „Hja, čo naplat všetka moja opatera, keď neborka napokon predsa len zomrieť musela.“
   </p>
   <p>
    „Proti smrti nieto lieku,“ vzdychol si starý Ševčík.
   </p>
   <p>
    „To i ja hovorím,“ doložil Martin, „ale je to veľký rozdiel medzi smrťou a smrťou.
      Nezdravým byť, trpieť na tele a potom pre opustenosť takú ešte i na duši… aj, bisťu bohu,
      takej smrti si nežiadam! Musí to byť kalich veľmi trpký!… Ver mi, Margita, keď som počul aké
      veľké služby si mojej nebohej matke, a to iba ako susedka vykonala, chválil som boha pod holým
      nebom za stvorenie takého srdca, ako je tvoje, tak úprimné, tak skrúšene, akoby som naveky
      pred samým oltárom kľačal a modlil som sa, aby sa ti za to sám pán boh sto a sto ráz odslúžil,
      bo ja neverím, že by som to kedy urobiť mohol.“
   </p>
   <p>
    „Ste teda rovní,“ prejal slovo najstarší syn Ševčíkov, „pred dvanástimi rokmi, keď naša
      chalupa zhorela, ste vy, susedko, boli ten, čo ste i Margitu a nebohú matku našu z ohňa
      ratovali. Nemáte si teda teraz čo na oči vyhadzovať.“
   </p>
   <p>
    V tom vkročil do chyže Jozef a oznámil, že pán farár zaraz tu bude a že sa mu i notáriuš
      kdesi akosi pripojil.
   </p>
   <p>
    „No toho ešte potrebujem! Vari mi pas chce napísať na cestu do druhého sveta?“ mrzel sa
      starý Ševčík.
   </p>
   <p>
    „Nejde tomu tak o pas ako o dvojzlatník,“ vravel s úsmevom Martin a zberal sa z chyže. „No
      pán boh vás všetkých opatruj, a vám, susedko, daj lepšieho zdravia,“ a s tým potichu odišiel.
   </p>
   <p>
    *
   </p>
   <p>
    „No, Michalko,“ vravel farár po vykonanej kňazskej povinnosti, „ďakujte pánu bohu, že vám
      poprial takého dlhého, a nakoľko viem, dosť spokojného života, ba i v dietkach vás ako
      málokoho ešte milostivo požehnal.“
   </p>
   <p>
    „Veď to je teraz, keď zomieram, potecha moja, že ich všetky aspoň môžem mať okolo seba,“ a
      pri tom s úsmevom radosti na tvári a so slzou žalosti v skalenom oku pozrel na svojich troch
      synov, ktorí sedeli pod pecou rozsmútení a na svoju slziacu dcéru, ktorá ho tak verne
      opatrovala.
   </p>
   <p>
    „Nuž a akože mienite naložiť s vaším majetkom?“ — pýtal sa sediaci za stolom a počas
      pobožnosti obryzujúci pero, rovňanský notáriuš, ktorého široký a červený nos hodnoverne
      svedčil, že jeho mladý a územčistý majiteľ sotva kedy bol údom spolkov miernosti.
   </p>
   <p>
    „S majetkom mojím?… hm, to bude ľahká vec,“ vravel starec tichým hlasom, „neveľa to
      všetko, čo máme, všakver deti moje?“
   </p>
   <p>
    „Nuž ale len máte voľačo,“ odvetil notár, prehŕňajúc rukou svoje kučeravé vlasy, „a čo
      máte, s tým poriadok urobiť treba prv, než umriete. Ja som tuná už počiatok porukomia napísal
      a…“
   </p>
   <p>
    „Nuž, čože to napísali, pán notáriuš?“ — pýtal sa starec.
   </p>
   <p>
    Notáriuš strčil pero do kalamára, to jest so sebou prinesenej malej zelenkavej skleničky,
      z ktorej len nedávno vyhodili matériu na rozžíhanie zápaliek. Vzal papier do ruky a čítal, ako
      nasleduje:
   </p>
   <p>
    „V mene boha otca, boha syna i boha ducha svätého, amen. Ja, dolupodpísaný Michal Ševčík
      starší, cítiac, že sa blížia posledné dni života môjho a nechtiac dedičov mojich pri
      neporiadku zanechať, som s majetkom mojím dnes v utorok veľkonočný dňa 24. apríla roku pána
      1832, v prítomnosti požiadaných svedkov nasledovne naložil.“ Notáriuš prestal čítať a povedal:
      „No teraz hovorte, čo komu porúčate!“
   </p>
   <p>
    „Jaj, pán notáriuš, to čo ja mám, ani popísať nehodno, s tým ja aj bez písma ľahký
      poriadok porobím.“
   </p>
   <p>
    „Nuž, ale či s tým poriadkom potom po vašej smrti i vaše deti budú spokojné? A ak nebudú,
      len nechcete vari, aby sa pravotili?“
   </p>
   <p>
    „Moje deti sú deti dobré a rady sa majú. Pravotiť sa medzi sebou nikdy nebudú ani za celé
      bytčianske panstvo, nie to za moje imanie… No ale, ak už len naskrze ten testament musí byť,
      teda, počujte ma, dietky moje drahé, počujte moju poslednú vôľu.“
   </p>
   <p>
    „Tak, tak, Michalko,“ hovoril kňaz, „len je to lepšie poriadok urobiť.“
   </p>
   <p>
    „No nech bude teda. Poď sem, dcéra moja. Podaj mi svoju bielu rúčku, čo ma tak verne, tak
      dobre opatrovala. Ty milé, dobré dieťa moje. Akoby som nebohú mať tvoju videl, keď k oltáru so
      mnou išla. Neborka, pán boh jej daj večnú slávu…“
   </p>
   <p>
    Otec prestal hovoriť, lebo blahá rozpomienka na časy mladosti zatriasla jeho dušou. Ale
      jeho švárna dcéra sa pustila do horkého plaču a brata jej Janka tiež slzy zaliali. Kňaz,
      navyknutý už síce na takéto výjavy, cítil i bolesť dietok, tratiacich dobrého otca i bolesť
      otca, zanechávajúceho milované deti. Iba notáriuš si netrpezlivo utieral strakatým ručníkom
      pot z nízkeho čela.
   </p>
   <p>
    „Neplač, Margita moja,“ hovoril po dlhej prestávke otec, „nelúčime sa na veky. Uvidíme sa
      všetci zase tam hore u boha, i vy i ja i matka vaša…“
   </p>
   <p>
    „Nuž a čože vpísať do toho testamentu?“ — pýtal sa notár.
   </p>
   <p>
    „Nič!“ — odrezal otec panovite, „ani slova. Moje deti nepotrebujú vaše daromné čarbaniny.
      Poďte sem, synovia moji, staňte si sem k Margite. Tak… a počúvajte teda, čo vám porúčam.“
   </p>
   <p>
    Traja synovia vstali a pristúpili k posteli.
   </p>
   <p>
    „Tebe teda, dcéra moja jediná, lebo si dieťa dobré, bohabojné a nadovšetko preto, že troch
      bratov svojich úprimne ľúbiš, tebe porúčam celú túto drevenú chalupu so záhradkou i s humnom i
      s kravičkou a teliatkom a vôbec so všetkým, čo je v nej a okolo nej pod jednou podmienkou,
      ktorú vám, deti moje, ako vás poznám ani zdeliť netreba. Pod podmienkou, aby ste sa ako
      dosiaľ, tak i napotom všetci vospolok ctili a milovali, aby ste vy, synovia moji, sestru
      opustenú napomáhali a aby ste jej v chalupe tejto, pokým len žiť budete a z drotárky sa domov
      vracať budete, vždy boli hosťami, nie hosťami, úprimne vítanými bratmi. Vy sa i tak, ak boh
      dá, inam priženíte a dostanete sa pod strechu. Nechajte teda útulok tento jedinej sestre
      vašej, ktorá nemá miestečka, kde by hlavu svoju opustenú pokojne mohla skloniť… No, či ste
      spokojné, deti moje?“
   </p>
   <p>
    „Spokojní,“ šeptali synovia jednohlasne a podávali svoje pravice otcovi na dôkaz platnosti
      a stálosti jeho porukomia. Notáriuš ale, hoci starý Ševčík o písme nič nechcel vedieť, ako o
      závod čarbal poslednú vôľu starého drotára.
   </p>
   <p>
    „No, synovia moji, ale ani na vás som nezabudol,“ prejal starec zase slovo. Notáriuš,
      ktorý slova nevedel o nijakom inom Ševčíkovom majetku, iba o tom, ktorý dcére svojej poručil,
      sa na slovách týchto nemálo pozastavil a nemyslel ináč, ako že starý Ševčík musí mať dakde pod
      Zemetešom zakopaný dáky poklad. Chytro teda namočil pero, aby mohol ďalej písať.
   </p>
   <p>
    „Ani vy na prázdnom neostanete,“ pokračoval otec. „Ty, syn môj Miško, máš už päťadvadsať
      rokov a si zdravý, hodný šuhaj, ty už len dač i podniknúť i podstúpiť vládzeš a preto sa ti aj
      dedičstvo, vyžadujúce mužské sily, dostať musí. Tebe, vidíš, syn môj, porúčam celé veľké
      Rusko.“
   </p>
   <p>
    Notáriušovi vypadlo pero z hrsti. „Tamen ille est demens“
    <sup>
     [
     <a class="footnote" href="#ftn.id2506990" name="id2506990">
      3
     </a>
     ]
    </sup>
    vravel kňazovi. Farár ho ale polohlasitým „taceat“
    <sup>
     [
     <a class="footnote" href="#ftn.id2507000" name="id2507000">
      4
     </a>
     ]
    </sup>
    ohriakol a starý drotár vravel ďalej:
   </p>
   <p>
    „Áno, celé Rusko, a síce od Tatier počnúc až hen po Ľadové more a odtiaľ zas po Čierne a
      tak až hen pol Ázie velikánskej… Tebe, Jozef môj, pretože si mladší, porúčam žalúdok Európy,
      celú Zem nemeckú. A tebe, synku môj najmladší — malé, ale krásne dedičstvo — Zem uhorskú. Do
      týchto, vám teraz skrze mňa poručených krajín a zemí môžete jedenkaždý, kadenáhle mňa
      pochováte tajsť a tam slobodne hrnce drotovať a peniaze zarábať a nikdy si nebudete jeden
      druhému v ceste alebo na prekážke. A keď sa z menovaných krajín vašich s dobrým svedomím
      navrátite a do chalupy tejto prídete, verte mi, naveky sa s láskou bratskou uvítate. Dni
      veľkonočných sviatkov, ktoré tu strávite, stanú sa vám dňami úprimných rodinných radostí. Aby
      tak bolo, k tomu nech vám pán boh dopomáha a všetky kroky vaše riadi, spravuje a požehná.“
   </p>
   <p>
    „Amen,“ zakončil pán farár hlasom presvedčenia.
   </p>
   <p>
    „Tak bude,“ šeptali synovia.
   </p>
   <p>
    „Pán boh uslyš!“ doložil kňaz a zložil ruky k modlitbe.
   </p>
   <p>
    Štvoro detí kľaklo si k posteli a s otcom, ukonaným dlhou vravou, sa modlili skrúšene za
      matku, za otca i za seba. Notáriuš ale zobral svoje inštrumenty i s nepodpísaným testamentom a
      vykradol sa pomaly z chyže.
   </p>
   <p>
    *
   </p>
   <p>
    O jedenástej v noci zomrel starý Ševčík, úprimne oplakávaný svojimi dietkami. Aj sused
      Martin bol svedkom jeho tichej smrti. Kadenáhle vypustil otec ducha, Martin bežal pre svoju
      ovdovelú tetku, bývajúcu asi na polhodiny cesty, ktorá sa tam zdržovala u jeho bratanca.
      Zavolal ju, aby bola Margite nápomocná pri jej mnohých prácach, čo Zuzanna Tarapčíková (tak sa
      tetka Martinova volala) veľmi vďačne urobila.
   </p>
   <p>
    O dva dni bol pohreb. Blízki i ďalekí známi nebohého Ševčíka sa dostavili do domu smútku,
      aby mu preukázali poslednú poctu.
   </p>
   <p>
    O týždeň po pohrebe sa traja synovia vybrali do sveta podľa otcovho porukomia. Michal
      tašiel do Ruskej, Jozef do Nemeckej a Janko o tri dni neskôr s Martinom na Dolnú zem. Margita
      ich na dve míle cesty vyprevadila. Idúc dolu dolinou k Váhu, nestavili sa ani v rovňanskej
      krčme ani v Hliníku, ale išli pomaly a rovno až k bytčianskemu prievozu. A tu nastalo lúčenie,
      lúčenie bôľne, žalostivé.
   </p>
   <p>
    „No, Margita, maj sa dobre,“ vravel Martin, podávajúc ruku slziacemu dievčaťu, „moja tetka
      nech len ostane u teba, aby si sama nebola. A buď dobrou susedkou mojej osamotenej žene. Pán
      boh ťa opatruj.“
   </p>
   <p>
    „S pánom bohom,“ šeptala dievka, padla bratovi svojmu okolo hrdla a tak bolestne, tak
      horko plakala ako pred týždňom, keď prvé hrudy zhurtovali na otcovej truhle.
   </p>
   <p>
    „Holla, hé, na prievoz!“ kričali prievozníci na pravej strane Váhu a krikom svojím
      rozlúčili brata a sestru. Ešte raz sa objali a ešte raz si ruky podali a Janko s Martinom
      tašli na kompu. Rozžialená Margita sadla si pred búdu na lavičku a dívala sa za nimi, kým sa
      nepreviezli, kým neodišli a v diaľke sa nestratili.
   </p>
   <p>
    *
   </p>
   <p>
    Väčšina drotárov, priam tak ako sťahovaví vtáci, má svoje miesta, na ktorých sa zvykla pár
      dní pobaviť, má svoje miesta, na ktorých sa zvykla väčším dielom zdržovať a má svoje vidieky,
      v ktorých zvykla vykonávať svoje remeslo. Mesto, v ktorom sa Martin zvykol pravidelne
      zdržovať, bolo Kaloča, arcibiskupské sídlo na ľavom brehu Dunaja, odkiaľ robil výlety do
      okolia na desať-pätnásť míľ. Kaloču si vybral už i preto, bo vtedajší arcibiskup,
    <sup>
     [
     <a class="footnote" href="#ftn.id2507135" name="id2507135">
      5
     </a>
     ]
    </sup>
    človek veľmi nábožný a dobrosrdečný, bol veľký podporovateľ cnostnej chudoby a
      nadovšetko blahosklonný priateľ trenčianskych drotárov.
   </p>
   <p>
    Niť našej rozprávky nás teraz vedie na veľkú Jakubovu pustatinu (Puszta Jakabszállás) v
      peštianskej stolici. Na rozsiahlych pasienkoch, obtočených z jednej strany pieskovcovými
      vŕškami, z druhej močariskami, stojí nízka čárda pokrytá trsťou, s dvoma chyžami, jednou
      komorou, maštaľou a priestrannou cieňou, pod ktorou teraz stál jeden dolnozemský vozík, z
      ktorého šaraglí
    <sup>
     [
     <a class="footnote" href="#ftn.id2507173" name="id2507173">
      6
     </a>
     ]
    </sup>
    vyberali seno tri poloošírované, bielymi huňami prikryté kone.
   </p>
   <p>
    V čárde pri zakúrenej okrúhlej peci ležia na slame Martin a Janko, ktorí sa vracali zo
      svojho výletu zo Segedína do Kaloče. Janko, unavený dlhou púťou, premrznutý, zaspal, sotva
      doľahol. Martin ale nemohol spať pre krik, hurt a spev, otriasajúci zalepenými oblokmi čárdy a
      pretože majiteľka čárdy každú chvíľu vrazila do miestnosti s vínom.
   </p>
   <p>
    Pri dlhom stole pri obloku čárdy dláždenej veľkými štvorhrannými tehlami sedeli traja
      dolnozemskí žrebiari pri plných skleniciach. Zabávali ich štyria cigáni zádumčivými piesňami
      pustatín.
   </p>
   <p>
    Hlavná osoba tohto dolnozemského kvarteta bol cigán Ferenc, sediaci na súdku. Trasľavé
      zvuky jeho cimbalu privádzali spevom a vínom rozčúlených žrebiarov do nadšenia bezuzdnej
      blaženosti. Ale i primáš sa usiloval dôstojne zohrať svoju úlohu a húdol tak smutne, tak
      horko, akoby si sláčik namiesto živice bol samou žlčou ponatieral. Refrén každej nôty bola
      sklenica vína, ktorú žrebiari podávali cigánom na dôkaz uznania.
   </p>
   <p>
    Zábava táto sa až do druhej po polnoci pretiahla. O druhej hodine sa veselá spoločnosť
      rozišla. Cigáni tašli odpočívať do stajne. Žrebiari, ktorým doniesli slamu, si tiež políhali,
      keď opatrili kone.
   </p>
   <p>
    Asi štvrť hodiny bolo hrobové ticho, ktoré pretrhovalo iba Jankovo tuhé spanie a klepanie
      nástenných drevených hodín. Ale po štvrť hodine si žrebiari počali čosi šuškať. Martin, ktorý
      ešte vždy nespal, utiahol dych a stal sa svedkom nasledujúceho rozhovoru:
   </p>
   <p>
    „Pišta, či ťa svedomie netrápi?“
   </p>
   <p>
    „Neviem prečo?“
   </p>
   <p>
    „Nuž pre toho kňaza.“
   </p>
   <p>
    „Hahaha! Nevídali, o jedného kňaza menej. Nuž a teba?“
   </p>
   <p>
    „Vari pre tú kuchárku?“
   </p>
   <p>
    „Čit, chlapci!“ ozval sa tretí hlas, „čo vás tam po pletkách. Radšej sa poraďme, ako
      zajtra v noci Karmosyho obriadime.“
   </p>
   <p>
    „Ale či vieš istotne, že zbožie predal?“
   </p>
   <p>
    „Viem dozaista. Židia z Kéreša mi to vraveli.“
   </p>
   <p>
    „Nuž, ak je tak, teda len poďme. Dom jeho stojí na pustatine osamotený. Čeľadníky nemá
      hneď pri vlastnom bydle, a keď sluhom a bírešom dvere zvonku povrazmi popriväzujeme, môžeme
      pána s dcérou vnútri trebárs i upiecť.“
   </p>
   <p>
    „No len na mäso pre psov netreba zabudnúť.“
   </p>
   <p>
    „To je moja starosť.“
   </p>
   <p>
    Po tomto rozhovore, tu i tu polohlasno vedenom, nastalo hlboké ticho. Onedlho traja
      žrebiari drichmali ako zarezaní.
   </p>
   <p>
    Martin celú noc oka nezažmúril, teraz tým menej, bo z rozhovoru troch žrebiarov, ktorému
      dokonale rozumel, slova nestratil. Karmosyho, o ktorom bola reč, veľmi dobre poznal, lebo ho
      jeho dobrosrdečná dcéra nikdy neprepustila bez taniera dobrej polievky a kusa bieleho chleba,
      či drotoval dač v dome, či nie.
   </p>
   <p>
    Keď Martin vyrozumel hriešny úmysel žrebiarov, prvá jeho myšlienka bola zavčasu upovedomiť
      Karmosyho o zámysloch bezbožných zločincov. Avšak ako to urobiť? Karmosy býval na hornom konci
      Mariánskej pustatiny (Puszta Máriaháza), asi na deväť míľ vzdialenej od čárdy, v ktorej Martin
      teraz bol. Zavčasu doraziť ku Karmosymu len tak by bolo možné, keď by sa hneď vydal na cestu.
      Bál sa však, že vzbudí u žrebiarov podozrenie a nielenže Karmosymu nepomôže, ale ešte i seba
      do nebezpečenstva uvalí. Umienil si teda aspoň hodinu ešte čakať, tým viac, že teraz o tretej
      mesiačik vychodil a svietil do bieleho rána. O pol štvrtej ráno sa Martin zobral a zobudil i
      Janka. Keď sa pomodlili, zajedli si po kuse chleba a brali sa ďalej. Prv ale, než odišli,
      Martin schválne prekotil jednu lavicu, aby zobudil žrebiarov. A skutočne sa jeden z nich
      schamral a pýtal sa, čo to za lárma.
   </p>
   <p>
    Martin sa robil, akoby nerozumel, čo sa ho pýta, s hlasitým smiechom zdvihol lavicu a
      postavil na miesto.
   </p>
   <p>
    „Ejnye, az istenit, a tótjának, micsoda lármát csap! Hova mentek?“
    <sup>
     [
     <a class="footnote" href="#ftn.id2507362" name="id2507362">
      7
     </a>
     ]
    </sup>
   </p>
   <p>
    „Hm?“ pýtal sa Martin.
   </p>
   <p>
    „Hova?“
    <sup>
     [
     <a class="footnote" href="#ftn.id2507377" name="id2507377">
      8
     </a>
     ]
    </sup>
    skríkol žrebiar.
   </p>
   <p>
    „Kaloča,“ odpovedal Martin, zdvihol klobúk, pozdravil žrebiarov a tašiel i s Jankom z
      izby.
   </p>
   <p>
    Žrebiar ale vstal, išiel k oknu, pozrel najprv pod cieň, či je vozík v poriadku a potom
      hľadel za dvoma drotármi, ktorí vyprevádzaní psami čárdy skutočne nešli napravo, lež rovno v
      tú stranu, kde ležala Kaloča. Žrebiar dlho hľadel za nimi, kým len nezmizli v diaľke, pokrytej
      padajúcim snehom. Potom si uspokojený znovu ľahol a spal i s kamarátmi až do bieleho rána.
   </p>
   <p>
    *
   </p>
   <p>
    Sneh padal a mrazivý vietor pofukoval. Janko, ktorému to privčasné cestovanie bol čudné,
      túlil sa k Martinovi. Keď ten dlho nič nevravel, pretrhol napokon Janko, navzdory snehu a
      vetru, ticho preňho tak nepríjemné.
   </p>
   <p>
    „Martin, čože je to, že sa dnes tak včas hýbeme?“
   </p>
   <p>
    „Braček, len poď, kým vládzeš, zle je, nedobre je.“
   </p>
   <p>
    „Ej, ale by som rád bol, keby ste mi povedali, čo sa robí, lebo v takejto neistote si vec
      ešte horšie predstavujem, ako je vskutku.“
   </p>
   <p>
    „No počkaj, hneď,“ odvetil Martin, zastal a obzrel sa. Čárdu ešte vždy bolo vidieť, zvlášť
      jej okná sa černeli ako dvoje očí, medzi ktorými akoby zrub studne vyplňoval miesto nosa. „No
      ešte za chvíľu pôjdeme rovno, poďme teda pomaly a ja ti rozpoviem, čo som počul, čo som sa
      tejto noci dozvedel.“
   </p>
   <p>
    Janko sa ešte lepšie pritúlil k Martinovi a načúval so zvláštnou pozornosťou každé slovo
      svojho majstra.
   </p>
   <p>
    Martin sa lepšie zakrútil do hune, palicu strčil pod pravú pazuchu, ľavicou chytil Janka
      za ruku a počal rozprávať hlasom plným tajnosti:
   </p>
   <p>
    „Či si videl včera tých troch čikóšov v čárde, čo ešte i teraz ráno tam na slame
      drichmali?“
   </p>
   <p>
    „Hej.“
   </p>
   <p>
    „No vidíš, Janko, to sú zbojníci. Predvčerom kdesi za Tisou zbíjali a ako som z ich rečí
      vyrozumel, tuším i farára zavraždili.“
   </p>
   <p>
    „Pre pána boha!“ zvolal Janko prestrašený, „to je hrôza!“
   </p>
   <p>
    „No, Janko môj a na Karmosyho sa pamätáš? Na toho bohatého árendáša tam hore na Máriaháze,
      ktorého švárna dcéra ti aj vlani tak hovela?“
   </p>
   <p>
    „Ale to tá Vilma kišasoň?“
    <sup>
     [
     <a class="footnote" href="#ftn.id2504882" name="id2504882">
      9
     </a>
     ]
    </sup>
   </p>
   <p>
    „Tá, tá. No vidíš, tej noci sa stroja udrieť na Karmosyho, lebo vraj obilie predal a
      neviem, ak sa naozaj k nemu dostanú, či lepšie pochodí ako ten farár predvčerom.“
   </p>
   <p>
    „Ježiš Mária!“ skríkol Janko zjašený. „Nuž ale prečože ideme teda do Kaloče a prečo
      nebežíme ta ku Karmosymu, povedať mu, čo sa robí.“
   </p>
   <p>
    „No len trpezlivosť. To vieš, že som včera večer v čárde krčmárovi i dnes ráno tomu
      čikóšovi povedal, že do Kaloče tajdeme. A čo, ak sa teraz voľaktorý z nich oknom díva za nami,
      aby sa presvedčil, kam ideme? Pekne by sme pochodili, keby sa dozvedeli, že sa nie do Kaloče,
      lež ku Karmosymu poberáme.“
   </p>
   <p>
    „No teda len poďme rovno,“ horlil Janík, „kým sa nám tá ohyzdná čárda z očú nestratí. Ale
      potom, všakver, susedko, rezko k Máriaházu?“
   </p>
   <p>
    „Veru rezko, len neviem, ako sa ta do večera dostaneme. Osem, deväť míľ teraz cez deň
      prejsť, to veru nie je žart!“ — vravel Martin. Obzrel sa nazad a zastal. Čárda celkom zmizla v
      diaľke, snežnej, nepriehľadnej.
   </p>
   <p>
    „No ale teraz, Janík môj, už nie viac vľavo, ale vpravo pôjdeme, a síce rovno cez
      pustatiny popri Szabadszállási na Máriaházu. Cez močariská a turiany
    <sup>
     [
     <a class="footnote" href="#ftn.id2504937" name="id2504937">
      10
     </a>
     ]
    </sup>
    ľahko prejdeme, bo sú teraz zamrznuté. No, Janko môj, nohy na plecia!“
   </p>
   <p>
    *
   </p>
   <p>
    „Dcéra moja, prilož do tej pece,“ vravel starý Karmosy, čítajúci pri sviečke, svojmu
      dieťaťu, „chladný vietor duje od Dunaja.“
   </p>
   <p>
    Dcéra vstala od šitia a priložila do železnej, znútra sa kúriacej pece zo päť šúľkov
      kukuričných a tri polienka dreva.
   </p>
   <p>
    „Či ešte nebudeme večerať?“ pýtal sa otec.
   </p>
   <p>
    „Ach, apuško, veď je ešte len pol šiestej. Vedia, že mi nedávno prikázali, aby som im pred
      šiestou večeru nedávala.“
   </p>
   <p>
    „Veru lepšie, lebo po večeri som obyčajne ospalý a keď si zavčasu ľahnem, nie som vstave
      spať dlhšie od polnoci.“
   </p>
   <p>
    Štekanie psov pretrhlo Karmosyho vravu.
   </p>
   <p>
    „Ej, ktože tak pozde k nám ide?“ pýta sa dcéra, „či nie snáď sused Bárdy na partiu
      tartlu?“
   </p>
   <p>
    „V tomto čase? Čo myslíš, ani psa by von nevyhnal, nie to ešte pre tartl dobrú polhodinu
      jazdiť.“
   </p>
   <p>
    Znovu sa ozval štekot psov a strmé kroky na priedomí. Naraz sa roztvoria dvere a dnu sa
      vrúti drotár Martin, unavený, zasnežený, premrznutý. Sotva vstúpil do chyže, vykríkol:
      „Zsiványok jönnek!“
    <sup>
     [
     <a class="footnote" href="#ftn.id2505009" name="id2505009">
      11
     </a>
     ]
    </sup>
    a klesol úplne vysilený na stolicu.
   </p>
   <p>
    Starý Karmosy, navyknutý na rozličné nebezpečenstvá života, nestratil duchaprítomnosť a
      hneď tušil, čo sa deje. Predovšetkým otvoril pohárnik, vyňal z neho poloplnú sklenku dobrej
      tokajčiny a vlial Martinovi do úst pár kvapiek. Preľaknutá dcéra doniesla na otcov rozkaz ocot
      a natierala ním Martinove sluchy.
   </p>
   <p>
    Sluhovia, upozornení štekotom psov na príchod cudzinca, boli zvedaví, čo sa robí. Izbová
      slúžka priam vtedy vkročila do pánovej chyže, keď Martin, prebratý vínom a octom prišiel k
      sebe a otvoril oči. Ruky jeho boli studené ako ľad. Karmosy zaraz dal priniesť koberce,
      zavolal kočiša, ktorý musel Martinovi, na zemi do kobercov zavinutému, zvliecť krpce snehom a
      ľadom omrznuté a jeho nohy a ruky ražným páleným trieť a brhliť.
   </p>
   <p>
    Medzitým Karmosy, ktorý i po slovensky dokonale rozumel, ba i dosť dobre hovoril, riekol
      Martinovi, aby mu po slovenský rozpovedal, čo vie o zbojníkoch, aby sa dcéra ešte viac
      nenaľakala a sluhovia aby snáď veci ešte viac neuškodili, keď sa privčas dozvedia o
      nebezpečenstve. Martin rozprával, čo vedel a Karmosy pokojne vypočul drotárove zprávy. Potom
      vstal, tašiel do vedľajšej izby a bolo počuť, že prezerá zbraň, vyberá staré náboje a všetky
      samopaly, pušky, i pištole znovu nabíja. Dcéra medzitým rozkázala slúžke priniesť polievku.
      Martin ju hneď zjedol a tak sa cítil, akoby už celkom bol prišiel k sebe. Mýlil sa však, lebo
      keď Karmosy tašiel von, aby na dvore porobil so svojou čeľaďou potrebné poriadky, Martina
      pochytila hrozná zimnica.
   </p>
   <p>
    Keď slečna Vilma videla jeho biedny stav, dala ho zaviesť do blízkeho malého čeľadníka a
      tam ho dala uložiť do slúžkinej postele.
   </p>
   <p>
    „A kdeže je tvoj malý učeň Janko?“ pýtala sa slečna.
   </p>
   <p>
    „Janko nevládal za mnou,“ odvetil Martin v dobrej maďarčine, „leží v hostinci v
      Szabadszállási. Chudák, neviem, ako sa mu tam povedie.“
   </p>
   <p>
    „No, nestaraj sa oňho. Včas ráno pošle môj otec preňho voz a dá ho sem došikovať.“
   </p>
   <p>
    „Ďakujem pekne!“ odvetil Martin a o chvíľu zadriemal.
   </p>
   <p>
    *
   </p>
   <p>
    Poriadky, ktoré Karmosy porobil proti zbojníkom po Martinovej zpráve, boli korunované
      najlepším výsledkom. Asi o jedenástej prišli očakávaní loptoši, a to nie traja, lež piati.
      Jeden z nich zostal asi na jedno strelenie od majera Karmosyho pri koňoch na vozíku. Ostatní
      traja, náležite ozbrojení a opatrení mäsom pre psov, opatrne sa blížili k bydlu bohatého
      prenájomcu. Nemálo sa čudovali, že psi, ináč čujní, teraz akosi zaspali vo svojej kutere. Psi
      ale neboli v kutere, lež na rozkaz pánov zavretí v čeľadníku, aby nezrobili dáky zmätok.
   </p>
   <p>
    Teraz prešli zbojníci popri jednej otvorenej cieni a prišli k prvej maštali, kde vedeli,
      že koniari spávajú. Dvere tejto maštale chceli zvonku práve poviazať, keď z otvorenej ciene
      vyskočilo päť bírešov, ktorí sa i s Karmosym oborili na zbojníkov. Títo nemali čas ani pušky
      strhnúť z pliec. Na prvý krik a hurt zúfalého zápasu zbojníkov pribehli i z druhej strany
      stavania ešte traja strážiaci sluhovia a po krátkom boji, v ktorom nedošlo ani ku streľbe,
      boli štyria zbojníci poviazaní tými istými povrazmi, ktoré sami priniesli. Aj piateho zločinca
      Karmosyho koniari koňmo dohonili a i s vozíkom na taňu privliekli. Do rána všetkých piatich,
      tuho poviazaných, strážili vo veľkom čeľadníku fokošmi
    <sup>
     [
     <a class="footnote" href="#ftn.id2505153" name="id2505153">
      12
     </a>
     ]
    </sup>
    ozbrojení bíreši. Ráno ich odviedli do Tašu, kde býval hlavný slúžny a odovzdali
      svetskej spravodlivosti.
   </p>
   <p>
    Starý Karmosy cítil k Martinovi za jeho neobyčajnú službu úprimnú vďaku. Zaraz včasráno
      poslal po Janka. Keď tento prišiel na taňu, našiel Martina v nebezpečnej horúčke a len
      zvláštnej opatere, ktorá sa dostala statočnému drotárovi v Karmosyho dome, možno ďakovať, že
      Martin o tri týždne, v tretiu nedeľu adventnú, mohol po prvý raz vstať z postele. I sviatky
      vianočné i Nový rok ešte strávil u Karmosyho. Po Novom roku, úplne zotavený, sa s Jankom
      vybral do Kaloče.
   </p>
   <p>
    Keď odchádzal, chcel mu starý Karmosy vtisnúť do ruky dve stovky, avšak Martin neprijal
      ani babky.
   </p>
   <p>
    „Pán urodzený,“ vravel Martin, „nech sa neráčia hnevať, že ich dar neprijímam, ale
      svedomie mi nedopúšťa dať si za to zaplatiť.“
   </p>
   <p>
    Karmosy sa nemálo začudoval nad bezzištnosťou chudobného drotára, a pretože tento naskrze
      nechcel prijať nijaké peniaze, daroval mu strieborné hodinky, kúpené ešte za študentských čias
      v Pešti. Martin ich s poďakovaním prijal. Slečna Vilma zasa vpratala Jankovi do kapsy tri
      kremnické dukáty, a to tak, že to ani nezbadal. Napokon i otec i dcéra žiadali drotárov, aby
      kedykoľvek len prídu do peštianskej stolice, nikdy neobišli ich dom, že naveky budú hosťami
      vďačne videnými a úprimne vítanými.
   </p>
   <p>
    Keď Martin prišiel do Kaloče, očakával ho tam už list so smutnou zprávou z domoviny.
      Bratanec mu písal, že jeho žena zomrela na suchoty. Táto zpráva Martina hlboko skormútila a
      slzy žiaľu ho zaliali. Celé tri dni strávil nečinne na svojom bydlisku, ale na štvrtý deň
      nemal už v Kaloči pokoja a vybral sa i s Jankom do Báčky.
   </p>
   <p>
    *
   </p>
   <p>
    Bol posledný marec, bola Kvetná nedeľa roku 1833. Minulý týždeň poprichádzali zo sveta
      kŕdle drotárov, aby strávili sviatky veľkonočné v kruhu rodinnom. Martin síce nemal takého
      kruhu, ale sa predsa i on domov ponáhľal, tým viac, že jeho dom stál opustený a ani nevedel,
      čo sa stalo s jeho skromným majetkom. Avšak keď prišiel domov, všetko našiel v lepšom
      poriadku, ako to sám očakával. Kľúč bol u susedov Ševčíkovie, ktorí mu na dom dohliadali.
      Nemálo sa zadivil Martin, keď prišiel do svojej chyže a našiel izbu pekne vybielenú, dlážku
      rovno vymazanú, posteľ čistú, priedomie vyhladené, záhradku pokopanú a na hriadky podelenú.
      Hneď vedel, že tu starostlivá ruka Margity hospodárila. Sám si nevedel vec vysvetliť, ale mu
      to tak akosi dobre padlo hľadieť na tie biele múry, na tú rovnú dlážku a cez čistý oblok do
      pekne usporiadanej záhradky, že by nebol dbal celý deň nič iné robiť, len na ten poriadok a
      čistotu sa dívať, to povetrie dýchať a v tej izbe sedieť, v ktorej počas jeho neprítomnosti
      dobrosrdečná susedka hospodárila. Bola však Kvetná nedeľa, vybral sa teda do kostola. Sotva sa
      schystal, dobehol Janko, tiež už čisto oblečený, takže by ho ,Vilma kišasoň‘, ktorá ho len v
      jeho drotárskych šúchoch vídavala, možno teraz ani nebola poznala v čistej bielej košieľke,
      bielych nohavičkách a v okrúhlom klobúčiku.
   </p>
   <p>
    „Sused, či idete do kostola?“ pýtal sa vstupujúci najmladší Ševčík, „pán boh vám daj dobré
      ráno.“
   </p>
   <p>
    „Vitaj, Janko!“ zvolal Martin tak milo prekvapený touto návštevou, akoby Janka aspoň tri
      roky nebol videl a len včera večer spolu prišli domov zo sveta. „Pôjdem, pôjdem, ale veď vari
      ešte mám dosť času?“
   </p>
   <p>
    „Margita už pred pol hodinou odišla.“
   </p>
   <p>
    „A stará Tarapčíčka?“
   </p>
   <p>
    „Tá zostala doma obed variť.“
   </p>
   <p>
    „No to je dobre, priam som ju chcel poprosiť, aby i mne dač navarila.“
   </p>
   <p>
    „Eh čo, sused, vari len nebudete tuná osve vyvárať, obedujte u nás, čo nám dajú, zjeme.“
   </p>
   <p>
    „Braček, to nejde.“
   </p>
   <p>
    „Musí ísť, ale teraz veľa nerozprávajme, lež poďme ta dol, ak nechceme zameškať kostol.“
   </p>
   <p>
    „Pravdu máš, Janko, poďme!“
   </p>
   <p>
    Kto drotárov trenčianskych len vo svete, to jest remeslo svoje vykonávajúcich videl, ten
      si dosť ľahko bude myslieť, že je to tá hmotne i duchovne najzanedbanejšia, najopustenejšia
      vrstva slovenského ľudu. Ba mnohí nepriatelia slovenského národa zo zovňajšku takého drotára
      obyčajne potom i celý národ posudzujú a nepomyslia si, že chudák ten, keď do sveta tajde,
      nejde cestovať len pre rozptýlenie mysle, že keď Váh za pätami nechá, už groša vo vačku nemá,
      že si nemôže niesť ,paktašňu‘
    <sup>
     [
     <a class="footnote" href="#ftn.id2506011" name="id2506011">
      13
     </a>
     ]
    </sup>
    a v nej tri páry bielizne a pri svojom skromnom zárobku nemôže spávať v ,extra cimrách‘
    <sup>
     [
     <a class="footnote" href="#ftn.id2506025" name="id2506025">
      14
     </a>
     ]
    </sup>
    a vláčiť so sebou matrac, paplón a podušku. Kto ale pováži, za aký skromný zárobok
      nevoľný drotár hrnček odrotuje a že jedine z tohto zárobku musí nielen sám žiť, ale i celú
      svoju rodinu vydržiavať i dane splácať, tomu sa musí vidieť jeho spôsob žitia v cudzine celkom
      prirodzeným, zapríčineným nevyhnutnou potrebou. Avšak neštíť sa obleku toho olejom a masťou
      presiaknutého a prihovor sa drotárovi, v ďalekej cudzine výživu svoju hľadajúcemu, a uvidíš,
      ak si náhodou na takého naďabil, ktorý i v zahraničí putoval, že on nielen viacerými rečami
      hovorí (po nemecky, po francúzsky), ale i o svete a ľuďoch má dosť zdravé pochopy. No a ak
      ,civilizáciu‘ žiadaš u drotárov, bohužiaľ, už miestami i tú nájdeš. Ja sám som videl
      dlhopoľských drotárov piť pravý ruský čaj, ktorý so sebou až hen spoza Kaspického mora
      doniesli. Videl som tiež v Rovnom drotárov dvojpek jesť a zapíjať ho šampanským, v Bytči u
      Zahna kúpeným. Ale táto ,civilizácia‘ sa čím ďalej tým viac rozširuje nielen vo veciach
      týkajúcich sa iba žalúdka, ale i hlavy. Aby som viac príkladov neuvádzal, len jeden spomeniem,
      a to Ďura Pinčára z Rovného. Tento povestne švárny šuhaj len dve zimy chodil do rovňanskej
      školy a predsa vedel dobre čítať, písať, rátať a hovoril veľmi bežne piatimi rečami. Ja som
      raz s ním hovoril a nikdy nezabudnem na toho človeka, tak na mňa účinkovala zvláštnosť jeho
      osoby. Keď som ho ja videl, mal malý vozíček a v ňom zapriahnutého psa, takrečeného
      ,neufundländer‘. Pustil som sa s ním do rozprávky a so začudovaním som sa ho pýtal, kde toho
      krásneho psa dostal. A on mi prostosrdečne vyrozprával, kde a ako k nemu prišiel. Pinčár
      totižto, ako on sám tvrdil, bol v užšom spojení s vychýreným Heckerom a vykonal mu v osudných
      rokoch 1848 a 1849 osobitné služby. Vravel, že bol 13. apríla roku 1849 v Kostnici, ba i 20.
      apríla v bitke pri Kandern, kde medzi kolónami robotníkov i on dostal svoj výprask. Potom
      býval v Muttenci pri Baseli, odkiaľ ho Heckerovi priatelia poslali v máji pre Heckera do
      Belleville (v štáte Illinois v Amerike). 13. júla sa vraj s ním z Ameriky vrátil, avšak keď
      Hecker prišiel do Strassburgu, už bolo po badenských prevratoch. Toho prekrásneho psa vraj
      Hecker daroval na pamiatku Pinčárovi. Toto mi Ďurko Pinčár rozprával a asi o rok neskôr som vo
      viedenských novinách čítal výrok vojenského súdu, podľa ktorého bol Pinčár pre svoj vzťah k
      Heckerovi odsúdený k osemročnému väzeniu. Pozdejšie som zase počul, že vo väzení zomrel.
   </p>
   <p>
    Avšak dosť o tomto i duševnej vyspelosti trenčianskych drotárov. Kto ich chce dokonale
      posúdiť, nech príde na Veľkú noc do Rovného alebo Dlhopoľa, nech sa díva po tých švárnych,
      čistotných šuhajoch, čo tam pod Zemetešom a Pindulou dorastajú, nech sa díva po tých krásnych
      pannách a ženách a bielom ako sneh rúchu, a viem, že bude obdivovať nielen čistotnosť a
      úhľadnosť rúcha, ale i zdravosť a plnosť údov tohto švárneho tatranského ľudu. Nech počúva ich
      zaujímavé rozprávky o pútnických dobrodružstvách, o cudzích mestách a krajinách, o rozličných
      národoch a bude obdivovať nielen ich všestrannú skúsenosť a znalosti temer o všetkých
      krajinách, ale i zdravé úsudky a náhľady našich drotárov o svete a o ľuďoch.
   </p>
   <p>
    Ako sme spomenuli, bola Kvetná nedeľa. Ľudu v kostole veľa a po službách božích pred
      kostolom a pred krčmou všeobecné vítanie a dopytovanie sa bez konca a kraja. Vyzerá to vo
      Veľkom týždni a na Veľkú noc v Rovnom ako na burze. Je to pre drotárov pravidelný čas na
      predávanie a kupovanie majetku a na požičiavanie peňazí alebo vyplácanie dlhov. Že za týchto
      pár dní krčmár si žatvu odbaví, to sa samo sebou rozumie.
   </p>
   <p>
    Martin náš sa tu ale dlho nebavil. Keď uvidel Margitu, idúcu domov i s Jankom, pripojil sa
      k nej.
   </p>
   <p>
    „Margita, už si ty len dobrá susedka,“ vravel Martin, „moja chalupa ešte nikdy v takom
      poriadku nebola ako teraz.“
   </p>
   <p>
    „Horkýže nebola,“ odvetí dievča, „k sviatkom každú chalupu obieliť zvykli.“
   </p>
   <p>
    „Veď zvykli, ale ktože by bol moju vybielil, keby teba nie?“
   </p>
   <p>
    „Ja som ju vybielila, lebo v jeseni pán notáriuš mne ako najbližšej susedke kľúč od nej
      odovzdali. Keby ho boli inému dali, bol by ju iný vybielil.“
   </p>
   <p>
    „A či keď odídem, prijmeš zase ten kľúč, odovzdaný ti pánom notáriušom do opatery?“
   </p>
   <p>
    „Teraz už vy sami dáte kľúč, komu budete chcieť.“
   </p>
   <p>
    „Ale len necifruj, Margita,“ skočil do reči Janko, „ty dobre vieš, že sused náš svoj kľúč
      veru inam neponesie, len do Ševčíkov, a on dobre vie, že ho ty zase vďačne prijmeš.“
   </p>
   <p>
    „A skade ty to vieš?“ pýtala sa Margita až po uši zapýrená.
   </p>
   <p>
    „Skade to viem? Znikade, ale to viem, že je tomu tak. Všakver, susedko?“
   </p>
   <p>
    „A už, Janko môj, to neviem,“ odvetil Martin a všetci utíchli, akoby každý bol ponorený do
      hlbších myšlienok o kázni tam dole v kostole. Jediný Janko si po chvíli zanôtil, že
   </p>
   <p>
   </p>
   <div class="literallayout">
    <p>
     <span class="emphasis">
      <em>
       je on dobrý remeselník
      </em>
     </span>
     <br/>
     <span class="emphasis">
      <em>
       z tej trenčianskej stolice…
      </em>
     </span>
     <br/>
    </p>
   </div>
   <p>
   </p>
   <p>
    Keď do Ševčíkov dorazili, tetka Tarapčíkovie už uvarila obed a Martin chtiac-nechtiac
      musel obedovať u susedov, lebo vo vlastnej chalupe ničoho nemal.
   </p>
   <p>
    Po obede Janko tašiel do Lovásov navštíviť kamaráta a Martin s Margitou vyšli do záhradky,
      sadli si na násyp a vyzerali Miška a Jožka Ševčíka, ktorí sa mali zo sveta navrátiť. Strážny
      Belko túlil sa k nohám svojej švárnej veliteľky.
   </p>
   <p>
    „Margita,“ pretrhol Martin dlho panujúce ticho, „dnes ráno som sa ťa pýtal, či i keď
      odídem do sveta, zase vezmeš môj kľúč do opatery? A ty si mi vyhla s odpoveďou.“
   </p>
   <p>
    „Preto, vidíte, sused môj,“ vravelo dievča s úsmevom, „lebo ste sa ma také dačo pýtali, na
      čo vám rovnej odpovede treba nebolo. To sa už len samo sebou rozumie, že každý sused dom
      suseda svojho počas jeho neprítomnosti opatrí.“
   </p>
   <p>
    „Ale ja nechcem, aby sa to rozumelo. Vidíš, ja by som rád bol, keby si ty nebola mojou
      susedkou.“
   </p>
   <p>
    „Predajte teda chalupu, Mišo Ďulík i tak vraj spomínal, že by ju kúpil.“
   </p>
   <p>
    „Nežartuj, Margita, a počuj ma, prosím ťa. Vieš, ja by som rád, keby si ty nie ako
      susedka, ale tak z vlastnej dobrej vôle moju chalupu opatrovala.“
   </p>
   <p>
    „Nuž a vari som vám ju zo zlej vôle opatrovala?“ odvetilo dievča so smiechom. „Mali ste
      vidieť, s akou chuťou som vám ju omazúvala a bielila.“
   </p>
   <p>
    „Ty si šelma a žartuješ, keď ja o vážnych veciach hovorím.“
   </p>
   <p>
    „Vy o vážnych? Ha-ha-ha, je mi to za váha ten váš kľúč!“
   </p>
   <p>
    „Ja nevravím o kľúči, ale o opatere môjho domu!“
   </p>
   <p>
    „No teda vravte o opatere domu, už sa nezasmejem.“
   </p>
   <p>
    „Počuj, Margita, vidíš, ja by som rád, keby si ty môj dom nie ako susedka, ale ako moja
      žena opatrovala.“
   </p>
   <p>
    „Vaša že…?“ pýtala sa zapýrená Margita, „ale veď ste naveky hovorievali, že ak by vám tak
      pán boh ženu vzal, že by ste sa nikdy viac neženili.“
   </p>
   <p>
    „Reči sa hovoria, duša moja, a chlieb sa je. Ináč som si to rozmyslel, a už ti len bez
      okolkov vyznám, že ťa naozaj veľmi, ale veľmi ľúbim. Vidíš, ty si taká dobrá, milá…“
   </p>
   <p>
    „No už ma len tak veľmi nechváľte,“ pretrhla švárna Margita prúd Martinovej reči, „lebo
      napokon ešte spyšniem a nepôjdem za vás.“
   </p>
   <p>
    „Margita moja!“ zvolal Martin a privinul k sebe švárne veseloduché dievča.
   </p>
   <p>
    Čo sa potom dialo, nejdeme podrobne opisovať. Nech je dosť na tom, keď spomenieme, že na
      druhý deň prišiel z Ruska Miško a z Nemecka Jožko a že u Ševčíkov po Veľkej noci bola veselá
      svadba. A keď o štyri týždne po tej svadbe Martin s Jankom zasa tašli do sveta, pri
      bytčianskom prievoze švárna Margita nie Jankovi, ale svojmu Martinovi padla okolo hrdla žiaľom
      zmorená.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506478" name="ftn.id2506478">
        1
       </a>
       ]
      </sup>
      <span class="emphasis">
       <em>
        Zemeteš
       </em>
      </span>
      — vrch medzi Rovným a Turzovkou (pozn. autora).
     </p>
    </div>
    <div class="footnote">
     <p>
      <sup>
       [
       <a class="para" href="#id2506667" name="ftn.id2506667">
        2
       </a>
       ]
      </sup>
      (maď.) ale chyba, keď
     </p>
    </div>
    <div class="footnote">
     <p>
      <sup>
       [
       <a class="para" href="#id2506990" name="ftn.id2506990">
        3
       </a>
       ]
      </sup>
      (lat.) Ten je predsa pomätený.
     </p>
    </div>
    <div class="footnote">
     <p>
      <sup>
       [
       <a class="para" href="#id2507000" name="ftn.id2507000">
        4
       </a>
       ]
      </sup>
      (lat.) Nech mlčí.
     </p>
    </div>
    <div class="footnote">
     <p>
      <sup>
       [
       <a class="para" href="#id2507135" name="ftn.id2507135">
        5
       </a>
       ]
      </sup>
      <span class="emphasis">
       <em>
        Vtedajší arcibiskup
       </em>
      </span>
      — Peter Klobušický narodil sa v Bielych
          Ďarmotách 26. júna 1725 (otec jeho bol Ladislav, mať Anna Kendová). Roku 1769 vstúpil v
          Trenčíne do rádu jezuitov. Roku 1807 stal sa biskupom satmárskym a roku 1822 arcibiskupom
          kaločským. Zomrel 2. júla 1843 (pozn. autora).
     </p>
    </div>
    <div class="footnote">
     <p>
      <sup>
       [
       <a class="para" href="#id2507173" name="ftn.id2507173">
        6
       </a>
       ]
      </sup>
      <span class="emphasis">
       <em>
        Šaragle
       </em>
      </span>
      — drevená mriežka, do ktorej sa dáva seno pre
        kone.
     </p>
    </div>
    <div class="footnote">
     <p>
      <sup>
       [
       <a class="para" href="#id2507362" name="ftn.id2507362">
        7
       </a>
       ]
      </sup>
      (maď.) Ej, boha vám, Slováci, aký krik robia! Kam idete?
     </p>
    </div>
    <div class="footnote">
     <p>
      <sup>
       [
       <a class="para" href="#id2507377" name="ftn.id2507377">
        8
       </a>
       ]
      </sup>
      (maď.) Kam?
     </p>
    </div>
    <div class="footnote">
     <p>
      <sup>
       [
       <a class="para" href="#id2504882" name="ftn.id2504882">
        9
       </a>
       ]
      </sup>
      (maď.) Slečna.
     </p>
    </div>
    <div class="footnote">
     <p>
      <sup>
       [
       <a class="para" href="#id2504937" name="ftn.id2504937">
        10
       </a>
       ]
      </sup>
      <span class="emphasis">
       <em>
        Turian
       </em>
      </span>
      — podľa Paulinyho vysvetlenia veľký močiar v peštianskej
          stolici s tečúcou vodou.
     </p>
    </div>
    <div class="footnote">
     <p>
      <sup>
       [
       <a class="para" href="#id2505009" name="ftn.id2505009">
        11
       </a>
       ]
      </sup>
      (maď.) Zlodeji idú!
     </p>
    </div>
    <div class="footnote">
     <p>
      <sup>
       [
       <a class="para" href="#id2505153" name="ftn.id2505153">
        12
       </a>
       ]
      </sup>
      <span class="emphasis">
       <em>
        Fokoš
       </em>
      </span>
      — (maď.) hrubá palica so sekerovitým ostrím; druh
        valašky
     </p>
    </div>
    <div class="footnote">
     <p>
      <sup>
       [
       <a class="para" href="#id2506011" name="ftn.id2506011">
        13
       </a>
       ]
      </sup>
      <span class="emphasis">
       <em>
        Paktašňa
       </em>
      </span>
      — správne die Packentasche (nem.), kapsa, kufor
     </p>
    </div>
    <div class="footnote">
     <p>
      <sup>
       [
       <a class="para" href="#id2506025" name="ftn.id2506025">
        14
       </a>
       ]
      </sup>
      <span class="emphasis">
       <em>
        Extra zimmer
       </em>
      </span>
      — (nem.) osobitná izba
     </p>
    </div>
   </div>
  </div>
 </body>
</html>
