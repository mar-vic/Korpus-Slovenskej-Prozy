<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2563302">
       </a>
       I
      </h2>
     </div>
    </div>
   </div>
   <p>
   </p>
   <p>
   </p>
   <p>
    Trenčianske Teplice len ešte pred štvrťstoletím celkom ináč vyzeraly ako teraz. Nebolo
         toľko nádherných stavaní, toľko hostincov, tak utešených zahrád a prechádzok; no, bolo tým
         viac hosťov z blízka i z ďaleka, a menovite z Poľska a z Dolnej zeme, ktorí sem húfne
         dochadzávali obyčajne teprv po žatve, i nasledovne s naplnenými vreckami. Kúpeľného
         komisára vtedy nebolo, voľne a slobodne politizovalo sa, a keď nasýtili sa páni politikou,
         zasadli k zeleným stolom a pijúc hrali a hrajúc pili obyčajne až do svitu. Nejeden, ktorý
         ta dnes prišiel na utešenej štvorke, s plnou torbou, ozdobené majúc prsty svoje briliantmi,
         prsia zlatou reťazou, na ktorej drahocenné hodinky visely; na druhý deň ráno, keď náhodne
         Jakub N., žid a bankár panský tam nebol, ponáhľal sa na sedliackom vozíčku domov abo do
         Trenčína s prázdnymi vreckami a holými prstami a prsiami — pre peniaze, vynahradiť majúce
         mu novým bojom veliké ztráty minulej noci. — Z týchto starých časov rozprávať ti budem,
         drahý čitateľu môj, udalosti, ktoré vtedy mnoho povyku zapríčinily, dnes ale už málo kto
         rozpomína sa na ne, bo ony inej odmeny, ako zapomenutia, veru ani nezasluhujú; ja jich idem
         pospomínať jedným pre ukrátenie času, iným pre výstrahu. —
   </p>
   <p>
    V Tepliciach smutno. Tri dni ustavične prší; hostia z väčšej časti utúlení sedia v
         bydlách svojich, — ženštiny aspoň ani jednej nevidno na ulici. Mužskí si len predsa ako tak
         pomôžu: obujú polovné čižmy, nohavice strčia poza sáry, zahodia na seba žltastý kepeň so
         siedmimi kráglami a tájdu, kam jim srdce zažiada.
   </p>
   <p>
    A kam jim tak veľmi to jich srdce žiada? — Do kaviarne.
   </p>
   <p>
    Vtedy, keď dialy sa prvé výjavy rozprávky našej, bola v Tepliciach iba jedna kaviareň;
         tá bola neďaleko kostola a mala na ulici priestranný krytý výklenok, ktorý zvlášte v čas
         veľkého sparna a v čas dážďu preplnený býval hosťami. I dnes prší, jest v ňom teda nazbyt
         hostí. Jedni pijú kávu, druhí obľúbený vtedy „bavaroise“, iní zas jedia sladoľad, a všetci
         temer kúria dobrý uhorský dohán a korenia si besedovanie všelijakými, lepšími i horšími
         vtipami.
   </p>
   <p>
    Pán služný P. je obzvlášte dobrej vôle; vtipkuje ako o závod, bo tuná by každý rád dač
         takého povedal, čomu by sa všetci zasmiali.
   </p>
   <p>
    „Ľaľa! tu starý Jakub ide,“ zvolal pán Csadányi, územčistý barnavý šuhaj z Dolnej zeme,
         ukážuc pípkou na starého židáčka, cváchajúceho sa blatom ulicou popri kavirni.
   </p>
   <p>
    „He! Jakob!“ zvolal pán služný P., „poď sem!“
   </p>
   <p>
    Jakub smekol čapicu, hlboko poklonil sa a pokorne sa pýtal, čo pán veľkomožný rozkáže.
   </p>
   <p>
    „Jakube!“ velel úradník stolice, „ľahni si tu na zem!“
   </p>
   <p>
    Žid bol celý zarazený, počal prosiť a bojazlive obezrať sa, či na porúdzí nestojí dakde
         najdúch s palicou. Ale nevidel nič nebezpečného, iba pán služný, nedbalo vrhnutý na stolici
         a o stôl opretý, flegmatične pohrával sa s hodným dvojchvostým kocarom.
   </p>
   <p>
    „No, bude to dnes?“ skríkol pán P.
   </p>
   <p>
    „Prosím ponížene, pán veľkomožný, nič som neprevinil —“
   </p>
   <p>
    „Všetko jedno! ľahni! lebo ináč… pozri sem,“ a s tým zapleskol kocarom židovi ponad
         hlavou. Žid trhol sebou, hostia rozosmiali sa. „No, Jakub, líhaj; neboj sa, nič sa ti
         nestane,“ doložil služný tichším hlasom.
   </p>
   <p>
    „Oni sú dobrý pán, pán veľkomožný; ja som starý človek, mám sedmoro detí, nebudú ma
         trápiť —“
   </p>
   <p>
    „No, už si len ľahni.“
   </p>
   <p>
    Čo bolo robiť. — Jakub musel ľahnúť na zem, pri čom ale vždy bojazlive obzeral sa, čo sa
         robí s kocarom.
   </p>
   <p>
    „Plávaj!“ skríkol služný.
   </p>
   <p>
    „Plávaj,“ opakoval Jakub polohlasne, „ale či tu na zemi?“
   </p>
   <p>
    „Tu na zemi plávaj.“
   </p>
   <p>
    „Prosím ponížene, pán veľkomožný, ja som ešte nikdy neplával.“
   </p>
   <p>
    „Všetko jedno; plávaj teraz.“
   </p>
   <p>
    „Ale však tu neni vody.“
   </p>
   <p>
    „Ak tu nebudeš plávať, zaraz pôjdeme k Váhu.“
   </p>
   <p>
    „Au, vaj! to radšej budem tuná plávať!“ zvolal Jakub a začal na zemi divo rozhadzovať
         nohama rukama pri nesmiernom chachote hosťov a sbiehajúcich sa divákov.
   </p>
   <p>
    „Plávaj dnu, do kaviarne!“ velel pán služný, a Jakub, poslušný rozkazom predstaveného
         svojho, hrabal sa do kaviarne.
   </p>
   <p>
    Páni sa od smiechu až za bruchá chytali.
   </p>
   <p>
    „Plávaj pod biliard!“ znel znovu rozkaz, a žid vteperil sa pod gulečnicu.
   </p>
   <p>
    „Plávaj sem nazpät!“ a žid plával zas z izby von na výklenok.
   </p>
   <p>
    „No, dost, Jakube,“ riekol blahosklonne služný, „teraz vstaň a môžeš odísť.“
   </p>
   <p>
    Žid vstal a pobozkajúc pánu služnému ruku riekol: „Ponižene ďakujem, pán veľkomožný, za
         preukázanú mi velikú milosť —“
   </p>
   <p>
    „Za akú milosť?“
   </p>
   <p>
    „Pán veľkomožný,“ slovil žid s potúteľným úsmevom, „ako bych sa nepoďakoval, že mi len
         plávať rozkázali; čo bych bol robil, keby mi tak boli rozkázali, abych sa zahrúžil?“
   </p>
   <p>
    Všeobecný smiech zahlušil odpoveď, poznamenaním židovým trochu v rozpaky privedeného
         prisluhovateľa spravodlivosti. Jakub medzitým nečakal na odpoveď a rýchle pobral sa preč.
   </p>
   <p>
    „To je pravda!“ poznamenal pán Csadányi, „že náš P. má znamenité nápady!“
   </p>
   <p>
    „Ale teraz bračok,“ doložil s úsmevom p. Z., „aspoň tri týdne neposielaj k nemu pre
         peniaze.“
   </p>
   <p>
    „Čo? nadíval bych sa mu, keby sa opovážil odoprieť mi pôžičku!“
   </p>
   <p>
    „No, už, amice,“ poznamenal pán O., „s Jakubom si si to dnes trochu pokazil.“
   </p>
   <p>
    Pán služný miesto odpovedi zacengal, posluha priskočil, ktorému rozkázal, aby jeho
         hajdúcha zavolal. O pár minút bol tu hajdúch.
   </p>
   <p>
    „Janči!“ velel pán služný, „teraz tu okolo išiel Jakub, zaskoč za ním, a povedz mu, aby
         mi na 8 dní požičal 200 zlatých.“
   </p>
   <p>
    Janči odišiel a už o malú chvíľu doniesol svojmu pánovi žiadaných 200 zl. Víťazoslavne
         obzrel sa p. služný okolo, vstal a tašiel do kaviarne.
   </p>
   <p>
    V kaviarni je veselo.
   </p>
   <p>
    Okolo gulečnice stojí viacej pánov, každý s tyčkou v ruke; hrajú „a la guerre“. Ta ďalej
         položená je na stole takzvaná „karolinka“, hra vtedy zvlášte u bieleho pohlavia obľúbená,
         malá to, dolu hranatá, hore zaokrúhlená kolkáreň. V jednom kúte hrá pár pánov domino, v
         druhom tartlujú sa dvaja starci; živosť, rezkosť všade; ale tie výkriky rozličné a
         ustavičný hlahol, k tomu veľký tabakový kúr a akýsi potuchlý vzduch svetlice nebárs milo
         účinkujú na čuvy človeka.
   </p>
   <p>
    Docela ináč to vyzerá vo vodľajšej chyži, tak zvanej herni, do nejžto uťahujú sa už len
         tí opravdiví zasvätenci kartárskych rozkoší.
   </p>
   <p>
    Čo hovorím, kartárskych rozkoší?
   </p>
   <p>
    Tak je.
   </p>
   <p>
    Ako láska má svoje rozkoše sladkobôľnej túžby, svoje radosti shľadania a videnia sa: tak
         i kartárstvo má podobné rozkoše a požitky svoje, s tým jediným, no, nesmiernym rozdielom,
         že bez lásky, jejžto nebeská iskra kúzelným svetlom ožiaruje temnotu duše našej, sťa krásny
         meteor azúrovú oblohu, bol by človek najbiednejším stvorením sveta — bez kartárstva, ale by
         sa tisíce rodín neboly staly obeťami zúfania; s tým jediným, no, velikým rozdielom, že
         láska zošľachťuje dušu človeka a nadchýna ho k činom cnosti a duševnej velikosti, —
         príchylnosť ku kartárstvu ale otupuje v ňom každý šľachetný cit a ťahá dušu vášnivca do
         priepasti zabudnutia sa, hriechu a telesnej i duševnej zkazy, — bo tamtej zárodkom sú
         ideále duše ľudskej, tejto iba hrubý materializmus, baženie po ohyzdnom zisku, po rýchlom
         zbohatnutí — bez práce.
   </p>
   <p>
    Rozprávaj šantalistovi o krásach prírody, o glgotavom šume potôčka, o oživujúcom oko
         dušu človeka zelenu tichého dubového hája: darmo vravíš; preňho niet vábivejšieho šumu nad
         dušu jeho okuzlujúci šum karát, preňho niet krásnejšieho zelena nad zelenú, niet milšej
         duboviny nad žaludnú desinu. Keď tie dve desiny dostane: je u vytrženia; necíti nič, nečuje
         nič, nevidí nič: iba tie dva čierne krížiky na svojich desinách.
   </p>
   <p>
    Beseduj lutristovi o kráse devy, o čarovnom ohni jej čierneho oka, o žiariacej z
         rumeného líca nevinnosti, o sladkosti jahodových rtikov: darmo rozprávaš; preňho niet
         krásnejšieho oka nad oká vytiahnutých číslic, niet milšej rumenosti nad červené počty
         extráta, amba a terna. O tejto snije vo dne i v noci a tých 90 číslic ustavične tancuje a
         mní sa mu pred očima vo vábivých skupeninách, v nichžto všetka radosť a veškeré duševné
         zaneprázdnenie jeho.
   </p>
   <p>
    Hovor makaovistovi o láske k národu, o sláve predkov, o radostiach prebúdzajúceho sa
         života spojených s nepočetnými neresťami vnukov, ktorých neprestáva ubíjať bezľútostná ruka
         neprajného osudu: darmo horlíš; preňho niet väčšej slávy ako naraz zadržať a pochvátiť
         banku, niet väčšej radosti nad gustírovanie šestky za trojkou, a keď ubitie národa
         spomenieš, iste i vtedy myslí len na veľký a malý „biják“ (šláger). O tomto dumá celé
         hodiny, kalkuluje, ako by treba bolo miešať, abo — či po dvoch, či po jednej rozdávať
         karty, koľko karát „odpáliť“ (brennen), aby sadzačov porazil. To jediná radosť jeho.
         Zdravie, česť, viera, rodina, vlasť, národ: to sú preňho iba povedľajšie veci.
   </p>
   <p>
    A koľko je takýchto spôsobov ku zhyzdeniu duše ľudskej! Výmyslivosť človeka veliké
         množstvo všelijakých ihier nasnovala ku vlastnej záhube. Kôstky, faro, biriby, naševaše,
         ferbl, vingtun, vrtielka atď. všetko to roztomilé zábavy pre ľahkomyselníkov každej triedy,
         bo tuná poskytuje sa jim jediná možnosť k zahanbeniu toho starosvetského: že bez práce niet
         koláčov. A potom pre novomódneho liberalistu čo to za pôžitok tuná pri zelenom stolíku bez
         námahy uskutočnenú vidieť ideu politicko-individuálnej rovnoprávnosti človeka, ktorá pomimo
         kaviarne vzdor všetkým obetiam a krveprelievaniam nijako prebiť sa nemôž’ do života. Tuná
         všetka jedno, či gróf či sedliak, jestli nešťastie má vo hre, musí daň svoju zaplatiť
         kráľovnej Šťastene, a jestli usmeje sa mu táto, bez rozdielu rodu, stavu a náboženstva
         hrnie sa mu do vrecka bohatstvo mamonu. Vstúpme do herne, len za pár okamihov pobavme sa v
         nej a presvedčíme sa, že tu ozajst amerikánska rovnosť stavov panuje.
   </p>
   <p>
    Pri okrúhlom stolíku hrajú sa páni makao. Bankárom je žid Weisz, ktorý tú výhodu má, že
         keď aj nie „omine“, aspoň „nomine“ nikdy stať sa nemôže „Schwarz“-om. Karty berú gróf Šebeš
         a pán Bujný, syn zbohatnutého drevokupca. Okolo týchto sedí hŕba takrečených kôrkárov, čili
         Brodsitzerov, ktorí obyčajne len vtedy dač vsadia, keď brateľ karty, vulgo blattista,
         dva-trirazy jedno za druhým prehral, a prehral-li aj štvrtý-raz, ešte sádzku svoju zdvoj- a
         ztrojnásobňujú. Jest medzi nimi vojak, kňaz, statkár, lekár, krajčír, služný, kasnár, ba
         ešte i dvaja žiaci, a nikto nepýta sa tu jeden druhého, odkiaľ je, čo je, ako smýšľa, čo
         verí, či má dáky diplom abo armáles: to všetko tuná nikomu netreba, nech len má peniaze, bo
         tuná „peniaze všetko vyrovnajú“.
   </p>
   <p>
    Aha, pozor! dvaja noví hostia.
   </p>
   <p>
    Za grófom Šebešom zastal si muž asi 33letý, štíhly, bľadý, belohlavý; má pekné fúzky,
         kučeravú belavú bradu, veľké modré oči, tenký nákončitý nos, vysoké čelo a veľmi úhľadný
         oblek. Okolo krku mu visí ťažká zlatá retiazka s hodinkami, na prstoch skvejú sa mu
         brilianty. Pre ženské sveta milý, zaujímavý to zjav.
   </p>
   <p>
    Oproti nemu, za pánom Bujným zastal si si nám známy, už asi tridsaťročný, nízký,
         územčistý šuhaj, vyjmúc obleku v každom ohľade protiva tamtoho, bo bol zdravej, rumenej,
         tmavobarvej tvári, mal kučeravé ako havran čierné vlasy, fúzy a bradu, a zpod hrubého
         obočia iskrilo sa mu pár očí, ako by sa na dne trenčianskej zámockej studni blýskalo.
   </p>
   <p>
    Tamten bol Poliak — Osiecky, tento Maďar — Csadányi. Oba znali sa teprv asi od dvoch
         týždňov a boli už dobrí priatelia. Csadányi prišiel do Teplíc sám, Osiecky so starou matkou
         a sedemnásťročnou sestrou Adelou, krásavicou, ktorej ďaleko široko páru nebolo, a preto nie
         div, že i zápalistý Csadányi náležite buchnutý bol do nej, — a to bola hlavná príčina
         dôvernejšieho priateľského sblíženia sa Maďarovho k Poliakovi. Okrem toho boli oba vášniví
         karbanníci, a tak staly sa karty kitom mladého jich priateľstva. Aby ale vlnivým rozmarom
         Šťasteny lepšie vzdorovať, možnú neprajnosť osudu ľahšie preniesť a nestálu blahosklonnosť
         jeho i v krátkej dobe lepšie a vydatnejšie vykoristiť mohli: umluvili sa, že spoločnými
         silami dejstvovať, čili — ako hovorí sa — „moitié“ hrať budú.
   </p>
   <p>
    S týmto úmyslom priblížili sa i teraz k stolíku pána Weisza.
   </p>
   <p>
    Oba sádzali, vyhrávali i prehrávali, ako prišlo. Osiecky mal v ruke za hrsť banknôt, z
         ktorých vždy väčšie menšie chumáče sádzal na kartu grófa Šebeša, veľa zaneprázdňujúc sa pri
         tom i svojou cigarou, ktorá mu dnes akosi veľmi zle horela.
   </p>
   <p>
    Raz gróf Šebeš prehral, bez toho, že by Osiecky bol stihol na jeho kartu vsadiť. Weisz,
         ktorému naraz veľmi usmievať sa počala Šťastena — bo tri razy jedno za druhým mal bijáka —
         shrnul výhru, akosi tázave oprúc radosťou jasajúce oko na Poliaka, žmoliaceho svoje
         bonknoty, ako by sa ho tuším pýtal, či teraz nič nevsadil. Poliak, ktorému sa práve vtedy
         zakädilo bolo z cigarky do očú, skrčiac tenký svoj nos vytiahol z ľavej hrsti päť stovák a
         hodil ich do banky.
   </p>
   <p>
    „Čo to?“ tázal se prekvapený bankár.
   </p>
   <p>
    „Ja myslel,“ vetil Poliak.
   </p>
   <p>
    „Aha; nestačil pán vsadiť a myslel, že 500 zl. vsadil. To v skutku mimoriadna
         statočnosť.“
   </p>
   <p>
    Kôrkári, medzi ktorými nachodil sa teraz už i pán služný P. — žasli na statočnosťou
         Poliakovou.
   </p>
   <p>
    Weisz meral kopu peňazí v banke, myslel už tuším na úťah, avšak rozhodnul sa, že rozdá
         ešte karty, ktoré v hrsti má.
   </p>
   <p>
    Rozdal, mal sedem.
   </p>
   <p>
    „Dávam,“ ozval sa monotónny hlas bankára.
   </p>
   <p>
    „Beriem,“ šomral g. Šebeš a kúpil na trojku sedminu, Bujný kúpil päťku na pätku.
   </p>
   <p>
    Weisz vyhral. „Aha — pomyslel si — to istý znak hroznej smoly, keď človek kupuje a
         dokúpi čistú. Dám ešte ďalej.“
   </p>
   <p>
    I dal ďalej. Chúťkoval, vychúťkoval zase sedminu. Šebeš osvietil veľkého bijáka, podobne
         aj Bujný. Poliak, ktorý zase šuchmal sa bol s banknotami a s cigarou, bez toho, že by bol
         vsadil, flegmatične siahol za bankou.
   </p>
   <p>
    „Čo je?“ skríkol Weisz.
   </p>
   <p>
    „Ja myslel,“ pokojne vetil Poliak.
   </p>
   <p>
    „Ah, ale pán nevsadil.“
   </p>
   <p>
    „Ja myslel. Ani pred chvíľou som nevsadil 500 zl. a vyplatil som ich pánovi, bo som
         myslel.“
   </p>
   <p>
    „Tak je,“ prisviedčali kôrkári.
   </p>
   <p>
    „Ale, páni, to neide! — bránil sa žid úzkostlivým hlasom. — Hab ich recht, Herr Graf?“
   </p>
   <p>
    „Nein!“ odrezal mu Šebeš.
   </p>
   <p>
    „Ale prosím ponížene, pán veľkomožný…“ obrátil sa Weisz prosivým hlasom ku služnému.
   </p>
   <p>
    „Hja, mein lieber Weisz,“ vetil tento, „keď ste na myslenie shrnuli 500 zl., veru teraz
         musíte na myslenie i banku tadať.“
   </p>
   <p>
    „Tak je!“ skríkol p. Csadányi, „ja som v tejto veci celkom nestranný, pane Weisz, a
         hovorím že ten pán pravdu má.“
   </p>
   <p>
    „Pravdu má, tak je!“ prisviedčalo mnoho hlasov barnavemu šuhajovi. Čo bolo robiť, Weisz
         musel tadať banku, ktorú Osiecky s najväčším pokojom shrnul do vrecák svojich.
   </p>
   <p>
    „Derék gyerek!“ mrmlal Csadányi a bral sa von za Poliakom, deliť výdatnú korisť, ktorá
         asi 7000 zl. obnášala.
   </p>
   <p>
    Pán Weisz dnes, tuším, po prvý raz bol schwarz-om.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523465">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    Jedno stromoradie v Trenčianskych Tepliciach za onoho času, keď dialy sa veci, ktoré som
         práve rozprával, pomenoval bol ktosi „stromoradím vzdychov“. Meno to vtedy rýchle ujalo sa
         a veru nie bez všetkej príčiny. Vysoké stromy jeho pospletaly ratolesti svoje v
         nepriehľadnú strechu, a boky stromoradia ešte okrem toho zarastlé boly mladou hustou
         bučinou, tak že i dotieravý slnečný papršlek len kde tu ledva prenikol do tônistého
         priestoru stromoradia vzdychov. Na každých tridsať krokov bol v boku, bielym na piesok
         roztlčeným kameňom vysypaného chodišťa malý polotmavý výklenok v ňom stolík a dve lavičky,
         vítané to miestočko osihotenosti pre duše zaľúbené.
   </p>
   <p>
    Z nejednoho z týchto výklenkov ozýval sa tu i tu tichý šepot, ktorý, keď piesok vržďať
         počal pod nohami približujúcich sa nepovolaných svedkov, obyčajne zatíchol abo premenil sa
         v hlasitý rozhovor o počasí.
   </p>
   <p>
    Raz popoludní, za teplého júlového dňa sedel v jednom takomto výklenku i pán Csadányi s
         ľúbeznou Poľkou — Adelou. Mati jej poodišla bola na chvíľku so synom k blízkej studienke,
         kde liečivú vodu pila.
   </p>
   <p>
    „A vy mi ozajst neveríte, že vás ľúbim?“ slovil Csadányi nebars čistou francúzštinou.
   </p>
   <p>
    „Neverím,“ určite vetila Adela.
   </p>
   <p>
    „Ale prečo, prosím vás?“
   </p>
   <p>
    „Vy len jedno ľúbite na svete.“
   </p>
   <p>
    „A to je?“
   </p>
   <p>
    „Karty.“
   </p>
   <p>
    Ostré toto slovo, ač úplne pravdivé bolo, predsa nemile dotklo sa duše Csadányiho.
   </p>
   <p>
    Po malej prestávke jal sa vyhovárať: „Ale, prosím vás, paničko, povedzte mi, čo mladý
         človek, ktorý má nazbyt peňazí a žiadneho zaneprázdnenia, robiť má, zvlášte pokým není
         zaľúbený? Na poľovku nechodím, vo psoch a koňoch zvláštnej radosti nemám, úradu ani
         nepotrebujem ani nechcem, víno neobľubujem, dosiaľ som ani lásky neznal — — no, povedzte mi
         teda, čo som mal robiť? Však som z púhej nudy hrať musel.“
   </p>
   <p>
    „A či už naskrze niet iných duševných pôžitkov na svete, ako tie, ktoré ste mi teraz
         vyrátali?“
   </p>
   <p>
    „Veru, neviem, aké by ešte boly.“
   </p>
   <p>
    „Či nemáte vlasť, vieru, národ? Či neľúbite svoju domovinu, rodinu, svoj ľud? Či vám je
         nie pôžitok na jích zveľadku, blahu a sláve dejstvovať?“
   </p>
   <p>
    „Odpustite, nie som idealista. Viere otcov mojich nehrozí žiadne nebezpečenstvo, a vlasť
         a národ obídu sa bezo mňa. Tamtú brániť niet teraz príležitosti, bo niet Turka v nej, a ten
         sprostý ľud, verte mi, nezaslúži, aby znepriatelil sa preň človek s celým svetom.“
   </p>
   <p>
    „Podivné to náhľady.“
   </p>
   <p>
    „Ale praktičné.“
   </p>
   <p>
    „Keď vás už teda všetko to, čo je každému človeku najsvätejšie, nezaujíma, aspoň by ste
         mohli čítať, písať, cestovať —“
   </p>
   <p>
    „Čítanie a písanie je pre tých, čo to potrebujú k výžive svojej; cestovanie?… no, na
         toto bych ešte najskôr pristal, zvlášte keby ste mi dovolili, keď odídete z Teplíc, s vami
         do vašej vlasti putovať.“
   </p>
   <p>
    „Aj to sa môže stať, ale len pod jednou výminkou —“
   </p>
   <p>
    „A tá je?“
   </p>
   <p>
    „Že karty hrať nebudete.“
   </p>
   <p>
    „Haha! pletka. Počujte teda,“ a zdvihnúc tri prsty slávnostne zvolal: „prisahám vám, že
         sa nikdy viac karty nedotknem. Nech ma Boh ztresce, jestli raz naruším slovo svoje.“
   </p>
   <p>
    „Teraz už verím, že ma ozajst ľúbite,“ šeptala deva; oko jej žiarilo slasťou prvej lásky
         a nyjúc spočinulo na švárnom šuhajovi, — i podala mu bielu ruku, ktorú tento vášnive k
         ústam svojim pritisol. — —
   </p>
   <p>
    Pani Osiecká vrátila sa so synom; Csadányi prepustil jej svoje miesto, a mladí páni,
         zapáliac si cigarky, tašli spolu poprechodiť sa po záhrade.
   </p>
   <p>
    Sotva šli tridsať krokov, stretnul sa Csadányi s jedným známym svojím, s ktorým pred
         viacej rokami spolu juratoval v Požoni.
   </p>
   <p>
    „Odkiaľ ideš, Aduško?“ tázal sa Csadányi niekdajšieho priateľa po krátkom pozdravení a
         vzájemnom predstavení Osieckého a Aduša.
   </p>
   <p>
    „Z Piešťan.“
   </p>
   <p>
    „A čo tam nového?“
   </p>
   <p>
    „Nič zvláštneho. Hostí dosť, no, nie toľko ako tuná. Akýsi bunevác, hovoria, že je
         krstený žid, tam veľkú paskulu robí pri zelenom stolíku.“
   </p>
   <p>
    „Nuž?“ zvedavo tázali sa Csadányi a Osiecky jedným hlasom.
   </p>
   <p>
    „Ale ferbľuje a, pokterúc je hodná šnôra, bije až strach, a keď na ňom stojí zpätbitie a
         nemožno mu vidieť do brucha, vytiahne päť kotúčov z visiacej mu na krku kožennej tanisterky
         a povie: „und noch diese 500 Stück Dukaten,“ ktoré mu, perse, nikto nedrží, lebo jich
         žiaden nemá. Touto taktikou ti už polovicu hosťov ožobráčil.“
   </p>
   <p>
    „No, to!“ skríkol Csadányi.
   </p>
   <p>
    „A už to inak nemáte“ — poznamenal Aduš. Poliak ľahostajne usmial sa a tento pokračoval:
         „perse, ktože má 500 dukátov vždy na pohotove pri sebe?“
   </p>
   <p>
    „To je ozajist figliar,“ mrmlal Csadányi.
   </p>
   <p>
    „Ja bych mu prešiel cez rozum,“ vravel Osiecky.
   </p>
   <p>
    „Neviem, ako?“
   </p>
   <p>
    „Jestli sa ti neťaží, pod so mnou do Piešťan a uvidíš, ako.“
   </p>
   <p>
    „No, veru, pane — prejal zase Aduš slovo — keby ste to učinili, povďační by vám za to
         boli veľmi mnohí páni.“
   </p>
   <p>
    „To sa ľahko stane.“
   </p>
   <p>
    A skutočne stalo sa. Vidzme ako. Rozpoviem to v krátkosti tak, ako som to od očitých
         svedkov rozprávať počul.
   </p>
   <p>
    Osiecky zaopatril si vo spolku s priateľom svojím Csadányim 1500 dukátov a s tými
         vybrali sa spolu do Piešťan, pani Osieckej a Adele rieknúc, že sú do Hlohovca na lov
         pozvaní.
   </p>
   <p>
    Šťastlivo dorazili do Piešťan a skutočne hneď prvý deň našli v kaviarni spomenutého
         dolnozemca pána Bergera, ako so svojím 500-dukátovým strašidlom pekne rúče ľudí vyzliekal.
         Sotva dívali sa pol hodiny na hru, vstal sused krsteného žida od stola, a jeho miesto
         Osiecky zaujal.
   </p>
   <p>
    Hralo jich päť. Asi štvrť hodiny to išlo bez zvláštnejších obratov. Dolnozemčan mal
         šťastie, vyhrával a keď mal plané karty, odstrašil hráčov kotúčami dukátov. Naraz ale hra
         všeobecnú pozornosť zbudila; zapasovalo sa totižto dva razy a šnôra značne vzrástla. P.
         Berger dával karty, na spodku bola zelená devina, ktorú p. Osiecky, ako predposlední, bol
         sosňal. Štyria páni držali „videnú“ (vísu), medzi nimi aj náš Poliak. Berger počal hrozne
         biť. Prvák, statkár B., mal dvadsať v žaluďoch, dolníka a desinu, ktoré si osvietil a
         zaplatil obe karty; druhý mal devätnásť v zeleňoch, osminu a túza, ktoré si, obe karty
         zaplatiac, tiež osvietil; tretí bol Osiecky, mal dvadsaťjeden v žaluďoch, horníka a túza,
         tie si osvietil a veľmi draho zaplatil prvú kartu, bo druhú p. Berger, ako dobrý ferblista,
         nepredával. On sám mal dvadsaťjeden v červeňoch a, poneváč nikde nevidel červené, rátal na
         to, že ak aj nie dva, aspoň jeden červeň istotne kúpi: za lepšie teda uznal, neosvietiť
         svojich dvadsaťjeden, aby sklamal v rátaní hráčov a aby si jich takto lepšie do saku nahnať
         mohol. Osvietil si teda dve kúpené karty: červená a holbovú devinu.
   </p>
   <p>
    Prvák kúpil žaludnú osminu a holbového kráľa, mal teda 28 v žaluďoch a volal 50 zl.;
         druhý kúpil zeleného kráľa a červeného dolníka mal teda 29 v zeleňoch, a držal volaných 50
         zl. Osiecky kúpil červeného horníka a žaludnú devinu, mal teda 30 v žaluďoch, a toľko mal
         aj p. Berger v červeňoch. Osiecky držal tiež tých 50 zl. a držal ich aj Dolnozemčan. Tento
         medzitým vidiac aj u prváka osvietených 20 v žaluďoch, neveril, že by Osiecky mohol mať 30
         a potom rátal i na to, že budú myslieť, že má tri deviny, čo ale podľa Osieckého karty,
         poneváč kúpil žaludnú a sosňal bol zelenú devinu, možné nebolo. Nerozmýšľal teda dlho a
         smele vytasil sa zase so svojím stereotypným: „ich halte und noch diese 500 Stück Dukaten.“
   </p>
   <p>
    Prvák i druhák zahodil karty. Osiecky vedel, že Berger tri deviny nemôže mať, a že ak
         vôbec má dačo, najviac len 30 mať môže v holbách alebo v červeňoch. Vytiahol teda z teľacej
         tašky, ktorá mu cez plece na remienku visela, volaných 500 dukátov v piati kotúčoch, k
         nemalému avšak úžasu okolo stojacích a nesmiernej hrúze pána Bergera chladnokrevne doložil:
         „und noch diese 1000 Stück Dukaten“ a s tým 10 kotúčov položil na stôl.
   </p>
   <p>
    Berger nepokojne hniezdil sa na stolici i napadlo mu siahnuť za kotúčami dukátov, aby sa
         presvedčil, či to ozajst všetko zlato. K svojmu ešte väčšiemu postrachu presvedčil sa na
         vlastné oči, že to všetko rýdzie, dobré zlato bolo.
   </p>
   <p>
    Všeobecné utíšenie a napnutie.
   </p>
   <p>
    Dolnozemec vytiahol tobolku a počal čítať banknoty, ale ich iba asi 1100 zl. načítal.
   </p>
   <p>
    „Pane, odpusťte — riekol v rozpakoch — nemám toľko pri sebe.“
   </p>
   <p>
    „Peniaz vraví, karta hrá,“ poznamenal Poliak flegmatične.
   </p>
   <p>
    „To viem; ale…“ — a pri tom počal muštrovať okolostojacich, ktorý by mu z nich, už ak aj
         nie požičal, aspoň poradil, čo robiť má, lebo slovo „Geld spricht“ počalo mu byť kus
         podozrivým; natískala sa mu totižto myšlienka, že Poliak len straší a chce, aby on zutekal,
         nechajúc mu v korisť utešenú šnôru.
   </p>
   <p>
    „Kelner — volal p. Berger, — zwei Bogen Papier und Siegellack.“
   </p>
   <p>
    Posluha doniesol dva veľké hárky papieru a pečatný vosk.
   </p>
   <p>
    „Dovolíte,“ — riekol pokrstenec k Osieckemu obrátený, prikryjúc jedným hárkom šnôru,
         druhý ale prestrúc ponad karty Osieckeho, svoje a ostatných 24 karát, a oba hárky svojím
         prstienkom pripečiatiac ku stolu.
   </p>
   <p>
    „Vďačne, pane! — vetil Osiecky, vediac, že Srb chce isť pre peniaze; — ale dlhšie
         nečakám ako dvadsať minút. Tu sú hodinky — doložil, položiac svoje zlaté hodinky na stôl —
         po dvadsiatich minútach shrniem kassu a tájdem.“
   </p>
   <p>
    „Dobre, dobre; teda dvadsať minút,“ breptal odchádzajúci Dolnozemec, teraz už s istotou
         domnievajúc sa, že by ho Poliak len rád odstrašiť.
   </p>
   <p>
    Množstvo pánov shrnulo sa k osudnému stolíku, ktorí netrpelive očakávali východ hry
         tejto.
   </p>
   <p>
    Teprve 17 minút bolo minulo, keď navrátil sa p. Berger do kaviarne. Priniesol peniaze,
         ale len dva tisíce zlatých, chybovalo mu teda ku prv vytiahnutým 1100 zl. ešte asi pol
         druha tisíca. Všade požičiaval, nikto mu nechcel dať, bo všetko tešilo sa, že tak dostali
         raz i jeho, ktorý tuná posiaľ svojimi 500 dukátami ľudí nemilobohu zdieral.
   </p>
   <p>
    „Prosím, pane, — obrátil sa na pokon k Osieckemu, keď mu nikto ani babky požičať nechcel
         — ráčte mi tú maličkosť sveriť auf mein Ehrenwort.“
   </p>
   <p>
    „Peniaz vraví, karta hrá,“ vetil Osiecky ako predtým.
   </p>
   <p>
    „Dám vám úpis —“
   </p>
   <p>
    „Peniaz vraví…“
   </p>
   <p>
    „Pane, teraz už vidím, že nič nemáte, chcete ma odstrašiť, chcete ma o mojich 500
         dukátov prviesť, chcete…“
   </p>
   <p>
    „Pane! miernite sa! — riekol Poliak s výrazom ostrej prísnoty; — vy ste po negavaliersky
         hrali, bo volali ste 500 dukátov proti 50 zlatým. Prečo ste, ako je v statočnej hre vôbec
         prijatý obyčaj, volaný úhrn pri vašom zpätbití nezdvojnásobnili alebo najviac
         nezoštvornásobnili. Kto to videl tak hrať proti 50 zlatým zpätbiť 500 dukátov?!“
   </p>
   <p>
    „Každý tak hrá, ako sa mu ľúbi; ja nepotrebujem žiadneho poučovania.“
   </p>
   <p>
    „Dobre, keď nepotrebujete, alebo zaplaťte mnou iba zdvojnásobneno zpätbitý úhrn, abo
         stiahnem šnôru. Dvadsať minút je u konca.“
   </p>
   <p>
    „Prosím vás, pane, dám vám úpis, a jestli ho zajtra ráno do deviatej nevymením, tu je
         moja schránka s prsteňami, dvoma ihlicami, tu dávam do nej i hodinky i reťaz, to všetko do
         hromady asnáď len bude stáť asi poldruha tisíca; ak ste z Boha, prijmite takýto úpis odo
         mňa, schránku dáme kaviarnikovi v záloh do opatery, jestli úpis do deviatej ráno nevymením,
         je to všetko vaše; ale držať musím zpätbitú summu, bo mám utešenú kartu.“
   </p>
   <p>
    „Dobre, nech teda bude!“ dal sa konečne uprosiť Osiecky. Nato Berger zaraz napísal úpis,
         keď medzitym Poliak vzal schránku, prehliadajúc, čo je v nej; uložil dnu ešte i
         drahocennými brilianty vykladané hodinky Bergerove i s ťažkou reťazou a nato zapečatil
         schránku svojím i Bergerovým prstienkom.
   </p>
   <p>
    „Pane kaviarniku! — zavolal Poliak — tu máte túto schránku do opatery, kto vám z nás
         dvoch zajtra ráno o deviatej tento i dvoma svedkami podpísaný úpis odovzdá: tomu dáte
         schránku.“
   </p>
   <p>
    „Rozumiem,“ riekol kaviarnik a tašiel so schránkou.
   </p>
   <p>
    Berger miesto hotových peňazí položil úpis na stôl.
   </p>
   <p>
    Všeobecné napnutie rástlo, bo pristúpiť sa malo k odpečateniu karát.
   </p>
   <p>
    Poliaka, ktorý veľmi háklivý bol na svoju „česť“, celá táto historia trochu mrzela;
         vyzeralo to síce, ako náležitý trest drzého pokrstenca, ale spolu i jako Bergerovmu
         doterajšiemu pokračovaniu vo hre na vlas podobné zdieranie. Toto podozrenie by rád bol od
         seba odvalil, tým viac, že všetci vedeli, že je Poliak, nechcel teda meno národa svojho
         naoko ani len podozrením poškvrniť v cudzine, v ktorej Poliaci dosiaľ veľkej cti a vážnosti
         požívali. Rád by to bol dáko opeknil; presvedčený bol o tom, že p. Berger o ňom myslí, že
         ho len odstrašiť chce, že nič nemá, veril teda, že mu na jeho návrh, ktorým nesmierne
         opekní svoju hru a od všetkých za neobyčajne veľkodušného držaný bude, nepristane. Prv
         teda, než odpečatil karty, položil obe dlane na stôl a riekol k protivníkovi svojmu: „Pane,
         a teraz, prv než odpečatíme karty, činím vám ešte jeden návrh…“
   </p>
   <p>
    „Nuž?“
   </p>
   <p>
    „Deľme sa!“
   </p>
   <p>
    Na tieto slová Csadányi trhol sebou a zbľadol, bo ani on nevedel, čo za karty má
         Osiecky.
   </p>
   <p>
    „Aha! taký ste vy!? — skríkol Berger s jásajúcou tvárou. — Čo som povedal? Ja nedelím
         ani za svet.“
   </p>
   <p>
    Osiecky viac nechcel; vidiac medzitým zaťatosť Bergerovu, ešte raz pýtal sa: „Teda
         nedelíte?“
   </p>
   <p>
    „Nie!“
   </p>
   <p>
    „Dobre; osvieťme teda karty.“
   </p>
   <p>
    Osiecky odpečatil papier, osvietil tridsať v žaluďoch a siahajúc za šnôrou, riekol: „Vy
         viac mať nemôžete, und ich bin Vorhand.“
   </p>
   <p>
    „Prosím!“ ozval sa bľadnúci Berger.
   </p>
   <p>
    „Nuž?“
   </p>
   <p>
    „Prosím, môžem mať tri deviny.“
   </p>
   <p>
    „To neni možné — vetil Poliak — bo žaludná je toť u mňa a zelenú som sosňal,“ a hneď
         nato obrátil kôpku ostavších karát horeznačky; tam ležala zelená devina.
   </p>
   <p>
    Všeobecné hnutie, achkanie, hrmot, vrava, áno i smiech. — Ako skvelé tanečné plesy majú
         svoje kráľovné, ktorým všetko dvorí, okolo nichžto sa všetko točí, jichžto kráse všetko
         korí sa, alebo ako ablegátskemu kandidátovi jeho strana všetky možné pozorlivosti a
         vyznačenia preukazuje, voziť ho dá, banderiami sprevádza, ba i na pleciach ho nosí: tak
         majú i kaviarne, už či pri šachu, gulečnici, či pri zelenom stolíku, svojich víťazov,
         jichžto velikosť veškeré obecenstvo v najhlbšej pokore obdivuje. Tak to bolo i tuná teraz s
         Osieckym, ktorý s utajenou radosťou shŕňal velikú výhru do tanisterky. Len len, že ho páni
         nezdvihli a po kaviarni nenosili.
   </p>
   <p>
    „Vedel, že vyhrá, a predsa sa ešte deliť chcel!“ vraveli jedni.
   </p>
   <p>
    „To len Poliak môže!“ dokladali iní.
   </p>
   <p>
    Aj Csadányi obdivoval priateľa svojho a trel si pri tom od radosti ruky.
   </p>
   <p>
    Pán Berger ale vstal, tašiel, pleskol dvermí, a nikdy ho viac nikto v Piešťanoch
         nevidel.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507019">
       </a>
       III
      </h2>
     </div>
    </div>
   </div>
   <p>
   </p>
   <p>
   </p>
   <p>
    Osiecky, aby výdatnejšie užil vavríny svojej skvele dokázanej veľkodušnosti, ostal i s
         Csadányim ešte dva dni v Piešťanoch a pokusil svoje šťastie aj v iných hrách.
   </p>
   <p>
    V kaviarni tej v užitku bola okrem karát aj hra na kostky a malá lutria.
   </p>
   <p>
    Mnohý zo ctených čitateľov mojich, ktorí túto našim spanilomyseľným paničkám dozaista
         nudnú rozprávku čítajú, asnaď myslieť budú, že spomenuté hry, tento skutočný svrab
         človečenstva, teprv od dakoľko desaťročí zkazonosne hlodá na telesnom i duševnom zdraví
         ľudského plemena; — avšak tomu nenie tak. V prirodzenosti hriešneho človeka už od pravekov
         väzí snadné obohacovanie sa, pud po slepom šťastí, výhre, baženie po zisku, náchylnosť k
         odvážlivým stávkam, sádzkam, boreniam sa. A predsa keby mnohý hráč vopred s istotou vedel,
         že vyhrá: ztratila preň hra všetku svoju dráždivosť a napokon nudila by ho; — ale tá
         neistota, to napnutie duševnie, nádej, očakávanie a potom sklamanie sa abo radosť nad
         výhrou: to sú tie lákavé a ťažko odolateľné pôvahy zkazonosnej zábavy tejto.
   </p>
   <p>
    Už v najstaršom veku, ako dejiny svedčia, boli náruživí hráči. Keď Syn Boží za naše
         hriechy umieral na kríži, keď posledný vzdych ľudského pôľu vymanil sa z božských pŕs
         Spasiteľa: vtedy šarhovia Kristoví kostkovali o rúcho jeho. Aká to hrozná, aká satanská
         protiva. A koľko razy opakovala sa ona odtedy v živote ľudskom. Koľko razy stalo sa odtedy,
         že žena a deti nemaly v dome kúska chleba, mrznúc a hladajúc učupené v kútiku biedneho
         bydla a muž vysedával celé noci v krčme abo v kaviarni a prehrával stá a stá, k
         občerstveniu opustenej rodinky svojej jednoho grajciara nemajúc. Veru hrozná, strášná to
         protiva.
   </p>
   <p>
    Že hra na kostky už pred dvoma tisícmi rokmi vôbec známa bola, to svedčí aj tá okolnosť,
         že prvý konšel rímsky Caesar, keď s vojami svojimi z Gallie do Ríma postupoval, po
         prekročení hraničnej rieky Rubikona, zvolal: jacta est alea.
   </p>
   <p>
    Ba i slavný dejepisec Tacitus, opisujúc domáci život starých Germanov, spomína síce i
         mnohé pekné cnosti toho chrabrého národa, no, s ošklivením i to dodáva, že German, keď
         vrátil sa domov z lovu abo z bojovnej výpravy, zasadol ku kostkohre a ľahkomyseľne postavil
         to, čo doniesol, čo s veľkým namáhaním krvopotne nadobudnul, na slepé riešenie náhody, a
         keď to prehral, že mnohorazy postavil na kostku i celé bohatstvo svoje, svoju zbroj, ba i
         radosť svoju, ženu a deti, jichžto los potom smutné rabstvo bolo.
   </p>
   <p>
    V stredoveku vymysleli s čatami táborujúci Nemci obľúbený potom „Landsknecht“. Striebro,
         zlato, zbraň, kone, kolovaly medzi hráčmi z ruky do ruky, ako komu šťastie prialo, no,
         požehnania veru ani jednomu nedonieslo. Vo Frankobrode nad Mohanou už r. 1379 jestvovala od
         vrchnosti koncesiovaná herňa v najatej k tomu budove, Heiszenstein menovanej, v ktorej
         ohyzdné toto remeslo pod záštitou mesta, zvlášte v čas jarmokov vo veľkých rozmeroch
         prevodzované byť muselo, lebo, ako zo zápisnice mestskej hodnoverne vysvitá, len roku 1397
         kúpilo mesto pre túže herňu naraz 7000 kostiek a o dva roky nato zase 10000 kusov.
    <sup>
     [
     <a class="footnote" href="#ftn.id2507155" name="id2507155">
      1
     </a>
     ]
    </sup>
    A hrávalo sa tam nie len vo dne, lež i v noci, ba mesto, dostavivších sa ta
         hráčov ešte aj hostievalo. Roku 1410 dalo mesto zvláštnu herňu vystaviť, ktorá ale už r.
         1432 zanikla. Prenájomníci tejto herne bývali často členovia najprednejších rodín mesta!
   </p>
   <p>
    Krom hry na kostky spomenul som bol ešte aj lutriu, ktorá je ale v kaviarniach celkom
         ináč sporiadaná ako obyčajná žrebohra. Jesto 24 tlačených tabuliek a na každej tabuľke
         čísla od 1 po 90 v riadku po piatich číslach všelijako poprehadzovane vytlačené, s tým
         jediným poriadkom, že v prvom rade stoja samé 1 (11, 21, 31, 41 atď.) v druhom dvojky, v
         treťom trojky atď. Každý, kto takú tabuľku k podielubraniu na hre dostane, vsadiť musí na
         pr. 1 zl.; ak je 20 hráčov, je teda 20 zl. vsadených, z ktorých si kaviarnik obyčajne jednu
         sádzku, t. j. 1 zlatý stiahne na svetlo, užívanie tabuliek a žrebov atď. Potom vezme
         kaviarnik (abo lutrista) vrecko, v ktorom nachodia sa žreby od 1 po 90, a ťahá z neho po
         jednom žrebe dotiaľ, pokým na volaktorej tabuľke v jednom rade tri čísla t. j. terno
         nevyjde. Na stole je hŕba štvorhranných skeliek, ktorými si hráči lutristom vytiahnuté a
         hlasite opovedané žreby na kúpenej tabuľke prikrývajú. Kto prvý má terno, ohlási sa,
         stiahne všetkých 19 zl., a hra počne sa z novu.
   </p>
   <p>
    Takáto lutria rozostavená bola na veľkom stole i v spomenutej kaviarni. Veľa tuná nebolo
         k zarobeniu; no, Csadányi náš, aby nezahálal a predsa nezrušil slovo Adele dané, že sa
         karty nedotkne, sadol ku stolu a hral s ostatnými.
   </p>
   <p>
    Osiecky, presvedčený súc o svojej veľkej popularite, pristúpil k druhému menšiemu stolu,
         kde hrali sa faro, aby ju tam výdatnejšie vykoristil.
    <sup>
     [
     <a class="footnote" href="#ftn.id2507230" name="id2507230">
      2
     </a>
     ]
    </sup>
   </p>
   <p>
    Bankár uvítal ho s prívetivým úsmevom, kôrkári mu miesto robili. Mnoho pánov vidiacich,
         že Poliak hrať mieni, tislo sa ku stolíku, bo jich zvedavosť trápila, či veľkodušnému
         Poliakovi aj dnes tak šťastie slúžiť bude ako včera.
   </p>
   <p>
    Osiecky posadil na štvorku hodný mešec naplnený striebrom a zlatom.
   </p>
   <p>
    „Ak prehrám — riekol — mešec si podržím.“
   </p>
   <p>
    „Oh, prosím!“ vetil s vľúdnym úsmevom bankár, mysliac si, že to od tak vznešeného pána
         ozajst len poľská kaprica nazpät chcieť mať ten mešec z hrubého nebieleného plátna.
   </p>
   <p>
    Keď posádzali, ktorí vsadiť chceli, počal bankár rozdávať karty. O malú chvíľu padla
         štvorka v ľavo, bankár vyhral — príjemný úsmev utkvel mu na tvári.
   </p>
   <p>
    Osiecky obojetne rozviazal žinku mešca, chytil ho za spodné dva konce a vysypal z neho
         hŕbu dvojzlatníkov a dukátov. Mešec vopchal do nohavíc a bankár shrnul peniaze.
   </p>
   <p>
    „Či sa bude páčiť ďalej —?“
   </p>
   <p>
    „Ďakujem; ja faro hrám, ale len tak, že každý deň iba raz vsadím, všetko jedno, či
         vyhrám, či prehrám.“
   </p>
   <p>
    „Ako sa ľúbi,“ poznamenal bankár, mysliac, že to zas len dáka poľská kaprica.
   </p>
   <p>
    Na druhý deň večer zase prišiel Osiecky a zase postavil ten samý mešec striebra a zlata
         na stôl, teraz na devinu.
   </p>
   <p>
    Bankár vľúdne usmieval sa; vzal karty a kládol ich v ľavo a v pravo.
   </p>
   <p>
    Konečne ide devina, — no, padla na pravo.
   </p>
   <p>
    Z bankárovej tvári zmizol dobrovoľný ľúby úsmev, postúpiac miesto dejišťa obligátnemu,
         pri jehožto sprievode s nútenou prívetivosťou dodal: „Dnes a včera sme teda darmo hrali;
         vykvitujeme sa.“
   </p>
   <p>
    „Sotva,“ poznamenal chladnokrevne Poliak.
   </p>
   <p>
    „Ako?“ tázal sa trochu užasnutý bankár.
   </p>
   <p>
    Osiecky miesto odpovedi chytil mešec za jeden spodný rožok a vysypal z neho zase hŕbu
         dukátov a dvojzlatníkov na stôl; naposledy ale vypadol z neho i pevne svinutý chumáč
         akéhosi papieru. — Zase všeobecné napnutie. — Osiecky vezme do ruky guču papierov, rozvinie
         ju, boly to štyri tisícky.
   </p>
   <p>
    Bankár zbľadol.
   </p>
   <p>
    „Ako to možné?“
   </p>
   <p>
    „Vidíte, ako to možné bolo.“
   </p>
   <p>
    „Ale včera —“
   </p>
   <p>
    „Včera boly len dukáty a dvojzlatníky, dnes sú aj banknoty.“
   </p>
   <p>
    „Tak je, tak je!“ ozvaly sa hlasy z obecenstva, zaslepeného predvčerajšou veľkodušnou
         hrou pána Osieckeho a preto ho, ako dákeho polboha zvelebujúceho. Nasledovne na vyslovenie
         podozrenia, že by aj včera boly mohly byť tie isté banknoty v mešci a že jich Osiecky pri
         vysypaní peňazí len prstami zadržal, bankár v týchto okolnostiach ani len pomyslieť
         nemohol; nebolo teda čo robiť, ako mlčať a sádzku vyplatiť. Mrzelo ho, pravda, že včera
         pristal na prinavrátenie mešca alebo že si aspoň sám z neho výhru nevysypal, no, pomyslel
         si, čo sa stalo, staté je, viac sa neodstane, však ho ja ešte dostanem…
   </p>
   <p>
    V tejto svojej nádeji medzitým veľmi sklamal sa bankár, lebo Osiecky shrnul si svoje
         peniaze, nato vzal vyplatenú mu výhru, tašiel z kaviarne a na druhý deň ráno spolu i s
         priateľom svojím vrátil sa k túžobne jich očakávajúcej matke a Adele.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507155" name="ftn.id2507155">
        1
       </a>
       ]
      </sup>
      Za tisíc takých kostiek dalo mesto vtedy 3 zl.
     </p>
    </div>
    <div class="footnote">
     <p>
      <sup>
       [
       <a class="para" href="#id2507230" name="ftn.id2507230">
        2
       </a>
       ]
      </sup>
      Faro je podobná hra nášmu „naše-vaše“. Na stole sú tak ako pri vhiste dve hry
               karát; jednu hru (52 karát) vezme si bankár, z druhej hry dostane každý hráč jednu
               celú barvu od 1 (as) až po 13 (kráľ). Z týchto trinástich karát vyberie si hráč jednu
               lebo dve, obráti jich pred sebou horeznačky na stole a vsadí na ňu aký chce úhrn
               peňazí, na koľko ho banka vyplatiť stačí. Keď všetci štyria hráči majú obsadené
               karty, vezme bankár svojich 52 karát, zameša jich, dá sosňať a položí karty pred
               sebou na stôl. Najvrchnejšiu z nich vezme a obráti horeznačky, ak je to na pr.
               sedmina, stiahne bankár všetky sádzky, ktoré na sedmine stály; nato vezme dolu
               nasledujúcu kartu, osvieti ju a vyplatí, čo na túto vsadené bolo atď. až do
               päťdesiatej karty, na prvú voždy stiahne bankár sádzky hráčov, na druhú jich vypláca.
               Ostatne hráč nemusí na prvú výhru stiahnuť vyplatenú mu sádzku, lež môže hrať laggé
               alebo paroli, v prvom páde sohne svoju kartu, čo vyhrala, kosmo cez poly, v druhom
               páde zahne len jeden roh karty; laggé vyhrá sádzku dvojnásobne, paroli trojnásobne;
               keď ale hráč na druhý raz prehrá, teda mu pri laggé ostane sádzka, pri paroli ale
               bankár aj sádzku stiahne. Z paroli prejsť môže na six lera a padne-li výhra na
               hráčovu stranu, dostane sádzku šesťnásobne vyplatenú aťď.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504829">
       </a>
       IV
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kúpel Parad u severnej päty Matry, bol asi pred štvrťstoletím milé pobaveníčko okolitej
         šľachty, pritom ale valne navštevované i z ďaleka dochádzajúcimi kartármi.
   </p>
   <p>
    O rok po horeopísaných výjavoch nachodíme v Parade aj my troch známych. Boli to Csadányi
         s jeho milou ženičkou Adelou a tejto brat Osiecky.
   </p>
   <p>
    A kde mati? — Zomrela. Minulej zimy prechladla na ceste do Krakova; poľahla a viacej
         nepovstala.
   </p>
   <p>
    Csadányi a Osiecky cestovali po všetkých kúpeľoch Uhorska a hrali. Aby lepšie darily sa
         jim jich špekulácie, rozišli sa, osve prichodili do rozličných miest, stavali se jeden
         naproti druhému, ako by sa nikdy neboli videli — pred svetom neznali sa, ale medzi štyrmi
         očami kovaly plány k novým podujatiam a výpravám a svedomite delili korisť. Adele nebárs
         ukázal sa Osiecky, lebo obával sa, že by ho nepozorlivosťou svojou prezradila, kdežto mu v
         záujmoch jeho kartárskych podujatí mnoho záležalo na tom, aby sa nik nedozvedel, že je
         švagor Csadányiho.
   </p>
   <p>
    Bola teda Adela teraz už takrečeno celkom osamotelá, nemajúca nikoho krom muža svojho.
         Teprve sedem mesiacov vydatá bola a už cítila sa byť veľmi nešťastlivou. Majetok svoj, na
         dotieranie Csadányiho, osídliť sa mieniac na otcovskom majetku muža svojho, v Poľsku
         predala za 12.000 zl., ale muž jej, ktorý nie celkom zadržal sľub svoj, lebo, ač karty do
         ruky nebral, predsa rád a často hrával, sádzajúc na cudzie karty, všetky tie peniaze ešte
         na ceste v Krakove bol prehral. Po tomto nešťastí nepomyslel viac Csadányi na zadržanie
         sľubu svojho, bo snažil sa hrou sebe vynahradiť utrpenú škodu a preto odtedy hrával ako
         predtým, bez všetkého obmedzovania sa na svoje alebo cudzie karty. V dychtení a pachtení
         tomto vášeň lásky jeho k švárnej Adele celkovite vytuchla, postúpiac miesto svoje v duši
         hráča vášni inej, o veľa hroznejšej, vášni karbaníctva. Deň čo deň hral a deň čo deň viacej
         prehrával, bo u Osieckeho obrátilo sa šťastie v najdôslednejšie nešťastie, tak, že už ani
         kunšty ani fígle neosožily; lapali sa naši švagrovci napokon už všelijakých prostriedkov k
         zotaveniu financií svojich; no, všetko darmo! ľudia prišli na to a dobrodruhov napokon aj z
         kaviarne vyhádzali.
   </p>
   <p>
    Z Paradu obrátili sa nešťastní kartári do Pešti; ale ani tuná nevodilo sa jim lepšie;
         keď sa tu i tu osmelili utiekať sa k fígľom, dostihli jich, a bol koniec hry.
   </p>
   <p>
    Z Pešti putovali do Prešporku. Tu práve vtedy snem zasedal, príležitosť teda pre
         kartárov znamenitá k pokuseniu šťastia svojho;… avšak darmo!… staré hriechy, starý koniec.
   </p>
   <p>
    „Počuj, Osiecky, — hovoril jednoho večera po opätnej velikej porážke Csadányi ku
         švagrovi svojmu, — mne sa zdá, že asi od pol roku nešťastie s tebou chodí.“
   </p>
   <p>
    „Možné, bračok. Je to ozajst hrozné, ako ma prenasleduje.“
   </p>
   <p>
    „Ja bych tuším ani v Krakove nebol prehral tých 12.000, kebych ti z mojej výhry nebol
         dal tri tisícky. Ale ako som ti tie tri tisícky dal, naraz ako by odrezal, prehral som i
         štvrtú vyhratú tisícku i všetky peniaze mojej ženy.“
   </p>
   <p>
    „Inu, kto vie…“
   </p>
   <p>
    „Nie, bračok!… Ja s istotou viem, že som vtedy len preto také nešťastie mal, že som ti z
         výhry tých 3000 zl. dal. Je to staré pravidlo: vo hre nepožičiavaj.“
   </p>
   <p>
    „Ale odtedy…“
   </p>
   <p>
    „No, odtedy datuje sa naša smola, a kým spolu budeme, iste nepominie.“
   </p>
   <p>
    „Predsudky.“
   </p>
   <p>
    „Nie sú to predsudky, je to u mňa sväté presvedčenie. Probujme sa rozísť, uvidíš, že nám
         to obom inak pôjde. Či pristávaš?“
   </p>
   <p>
    „Prečo nie. Rozíďme sa teda. Ale ktorý kam? V Uhorsku nás už všade znajú, tu nám už viac
         ruže nepokvitnú; kam sa teda obrátiť?“
   </p>
   <p>
    „Do zahraničia. Ja pôjdem do Nemecka, ty do Paríža alebo naopak, ako sa ti páči.“
   </p>
   <p>
    „Dobre, nech teda bude naopak — slovil po krátkom rozmýšľaní Osiecky — ja do Nemecka a
         ty do Paríža.“
   </p>
   <p>
   </p>
   <p>
    *
   </p>
   <p>
   </p>
   <p>
    Csadányi ešťe v Prešporku predal svoj otcovský statok, ktorý ale už veľmi zadĺžený bol.
         Dostal zaň v hotovosti 21.000 zl. S týmito peniazmi odobral sa i so ženou do Paríža, bo
         chýr o herniách Benazeta, Chamberta, Devauxa a bratov Blanc bol veliký; tam mienil sa
         „restaurovať“.
   </p>
   <p>
    Sledujme ta kroky jeho.
   </p>
   <p>
    V cukrárni Tortoniho vždy skvelá spoločnosť býva. Dámy pijú kávu, páni bavaroise abo
         horúci grogg; tamtie ujedajú si z rozličných pamlskov, títo kúria turecký seraglio.
   </p>
   <p>
    Pri jednom stolíku sedia dvaja Francúzi a dve cudzie, nám dobre známe osoby: Csadányi so
         svojou krásnou, ale ako peknou tak i nešťastlivou žienkou, Adelou. Jej veľké modré oko
         vzdor všetkému premáhaniu sa častejšie zavlhovalo, a po jej utešenej tvári rozliata bola
         akási rezignacia, jejžto melancholický výraz krásnu Poľku ešte pôvabnejšou a zaujímavejšou
         robil.
   </p>
   <p>
    Oproti nej sediaci Francúz, opravdivý to dandy, túžobným zrakom pozeral na ňu, bo bol
         jej krásou celý okúzlený.
   </p>
   <p>
    „Ráčite byť cudzinci?“ obrátil sa konečne Francúz k Csadányimu, nemôžuc ďalej odolať
         túžbe obznámiť sa s cudzorodou krásavicou.
   </p>
   <p>
    „Áno, sme cudzinci — vetil Csadányi s akýmsi prízvukom samoľúbosti dodajúc: — ja som
         Uhor a moja žena Poľka.“
   </p>
   <p>
    „Ah,“ — slovil Francúz zdvorile ukloniac sa Adele, jejžto melancholické zraky stretly sa
         teraz s jeho iskrenným okom.
   </p>
   <p>
    Adela, aby ukryla zapýrenie svoje, nahla sa ku šálke kávy a priložiac ju k jahodovým
         rtíkom tíško chlúpala z nej obľúbený svoj nápoj.
   </p>
   <p>
    „Ako sa vám ľúbi, milosťpani, hlavné mesto sveta?“
   </p>
   <p>
    „Inu — vetila Adela so zle utajeným vzduchom, — že by sa mi neľúbilo, nemôžem povedať;
         ale moja domovina je mi predsa milšia.“
   </p>
   <p>
    „Však sme teprve prišli, ma chere, — namietol manžel; — počkaj len, o pár dní, viem, že
         inak rozprávať budeš.“
   </p>
   <p>
    „Kto vie! — riekol Francúz. — Sú charaktery, ktorým milšia je tichá utiahnutosť dedinky
         nežli mámivý hluk veľkého mesta.“
   </p>
   <p>
    Adela s výrazom úprimnej vďaky pozrela na Francúza, lebo slová tie boly jej z duše
         vyňaté.
   </p>
   <p>
    „My, pravda — pokračoval Francúz, — ktorí privykli sme už na túto veľkomestskú shonbu,
         charaktery také ani len nechápeme.“
   </p>
   <p>
    „Ja myslím — poznamenal Csadányi, — že je to alebo púhe citlivostkárstvo abo čirá
         afektácia. Komu by mohlo byť milšie hrobové ticho nad zvuky hudby, komu kryptová samota nad
         milé spoločenské zábavy?“
   </p>
   <p>
    „Inu, — šeptala Adela — najdú sa i takí ľudia.“
   </p>
   <p>
    „Ráčite dnes ísť do opery?“ tázal sa Francúz, mieniac iný smer dať rozhovoru, jehožto
         predmet, ako patrné bolo, nemilo dotkýňal sa manžela i ženy.
   </p>
   <p>
    „Ja som chcel ísť — vetil Csadányi — mojej žene k vôli; ale ona nemá chuti.“
   </p>
   <p>
    „Ah, milosťpani, našu operu vám smele odporúčať môžem; ostatne dnes nedávajú nič
         zvláštneho. Jestli vás neurazím, pane, nabídam vám moju lóžu k najbližšej príležitosti, keď
         dač zvláštneho dávať budú.“
   </p>
   <p>
    Csadányi zľahka poklonil sa dvorilému Francúzovi.
   </p>
   <p>
    „Dnes, jestli milosťpani nehodlá vyjsť, — pokračoval tento — a jestli vy sami nič
         lepšieho nemáte pred sebou, ráčte mi dať česť…“ a pri tom vytiahol z tobolky kartičku a
         oddal ju Csadányimu.
   </p>
   <p>
    „Ráčite byť veľmi dobrotivý.“
   </p>
   <p>
    „Prosím, je to povinnosť naša najmožnejšie spríjemniť zďaleka dochádzajúcim hosťom pobyt
         jejich vo veľmeste. A to viete, že k Uhrom a menovite k Poliakom — doložil s výrazom
         hlbokej úcty pozrúc na Adelu — každý Francúz zvláštny súcit v srdci chová.“
   </p>
   <p>
    Vtom pristúpil ku dvom Francúzom tretí pán, s ktorým po úctivej poklone vzdialili sa
         oba.
   </p>
   <p>
    „Ozajsť zdvorilí ľudia, títo Francúzi,“ poznamenal Csadányi.
   </p>
   <p>
    Adela miesto odpovedi vzdychla a sklopila oči.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505200">
       </a>
       V
      </h2>
     </div>
    </div>
   </div>
   <p>
   </p>
   <p>
   </p>
   <p>
    Sotva doprevodil Csadányi ženu svoju do hostínca, v ktorom obytovaný bol, vytiahol
         kartičku, ktorú mu dal Francúz. Stálo na nej dľa chýru známe mu už meno Benazet a ulica a
         číslo domu. Neváhal dlho, sadol do fiakra a bral sa k nemu.
   </p>
   <p>
    U Benazeta bola už veľká spoločnosť. Vo skvele osvietených svetliciach hrali páni každej
         triedy všelijaké hry.
   </p>
   <p>
    Csadányi vyhľadal domového pána, ktorý vo strednej chyži fárovú banku dával a nového
         hosťa veľmi vľúdne prijal. Dobrodruh náš sadol tiež k stolu a dal sa sádzať; no, šťastie
         nebárs prialo mu, — vyhral síce dačo, avšak celá výhra jeho ani 500 frankov nevynášala.
   </p>
   <p>
    Druhý deň celé predpoludnie vylihoval vo svojej izbe, na ženu ani len neobzrel sa.
         Popoludní rozkázal žene obed, ktorý jej posluha do jej izby priniesol, sám ale šiel do
         prvého patra, do dvorany obedovať. K večeru tašiel zas k Benazetovi. No, šťastie mu dnes
         ešte menej prialo, bo vyše 3000 frankov prehral.
   </p>
   <p>
    Tak to šlo tretí, štvrtý i piaty deň. Už štyri dni s Adelou ani slova nehovoril, ani ju
         nevidel. Nešťastná žena nariekala doma, a muž hral len a hral a ustavične prehrával.
   </p>
   <p>
    Konečne bol na dne pokladnice svojej; vytiahol posledných tisíc frankov a rozdráždený
         nešťastím posadil ich naraz, — aj tie prehral.
   </p>
   <p>
    Bol žobrákom. —
   </p>
   <p>
    Čo teraz? kreditu nebolo.
   </p>
   <p>
    „Pane Benazet,“ zvolal zúfalec, „čo mi dáte za moju ženu?“
   </p>
   <p>
    „Dvadsaťtisíc frankov.“
   </p>
   <p>
    „Sem s nimi!“
   </p>
   <p>
    „Prosím o písmo.“
   </p>
   <p>
    Csadányi vzal papier a pero a napísal nasledujúce riadky:
   </p>
   <p>
    „Drahá Adelo! buď tak dobrá, najmi si kočiar a prijď k môjmu priateľovi Benazetovi. Na
         pripojenej kartičke máš jeho adressu. Tvoj úprimný manžel — Csadányi.“
   </p>
   <p>
    Francúz vzal písmo, prečítal, vopchal ho do vrecka a vyplatil Csadányimu 20.000 frankov.
   </p>
   <p>
    Csadányi vsadil ich zase naraz na jednu kartu — a zase prehral.
   </p>
   <p>
    Vstal, tašiel domov, zamkol sa do svojej izby a… myslíte snáď, že sa zastrelil? — nie;
         znamenite spal až do bieleho rána.
   </p>
   <p>
    Či je si možné dač hroznejšieho, ohavnejšieho, černejšieho predstaviť, ako je podlá duša
         takéhoto hráča. — Po tak ohyzdných skutkoch tento pokoj! — každé šľachetnejšie srdce s
         hnusotou odvrátiť sa musí od ľahkomyseľníka takéhoto.
   </p>
   <p>
    Avšak čujme, čo dialo sa ďalej, čujme, bo skutočné a pravdivé udalosti rozprávam.
   </p>
   <p>
    Ráno, keď z hlbokých snov zobudil sa Csadányi, počúval, či počuje dáky hluk v ženinej
         izbe.
   </p>
   <p>
    Hrobové ticho.
   </p>
   <p>
    Vstal, obliekol sa, vstúpil do ženinej izby… izba prázdna; Adela už preč bola.
   </p>
   <p>
    Teraz teprv zmohol sa ho hrozný žiaľ, bôľ, ľútosť, sebaodsudzovanie. Duša ľudská hnula
         sa mu v útrobách, lepší cit človeka ožil v ňom na chvíľu. —
   </p>
   <p>
    „Pozde, pozde!“ šeptal mu akýsi tajný hlas, a nikde, nikde nevidel pomoci, odnikiaľ
         nezablysla sa mu jasná lúč nádeje.
   </p>
   <p>
    „Darmo je,… koniec!“
   </p>
   <p>
    Nabil pištol a namieril si ju s natiahnutým kohútikom do čela… tu mu zíde na um Adela.
   </p>
   <p>
    „Iste, ona šťastnejšia bude bezo mňa; ale aspoň odobrať sa musím od nej.“
   </p>
   <p>
    Sadol a napísal nasledujúci list:
   </p>
   <p>
    Vrúcne milovaná Adelo! Ešte raz obraciam sa k Tebe; pre Boha Ťa prosím, preukáž mi tú
         milosť, neroztrhaj tento list prv, než bys ho prečítala, je to moja posledná prosba k Tebe.
   </p>
   <p>
    Viem to dobre, že som Ťa nešťastnou urobil. Zasluhujem, v úplnej miere zasluhujem Tvoje
         opovrženie, o jehožto zmiernenie abo celkovité odpustenie neprosím, bo povedomý som si
         toho, že som odpustenia Tvojho, Ty nevinná anjelská duša, naskrze nie hoden. Ty, krásavica,
         ktorej široko ďaleko páru nebolo, s dušou čistou, ako kvapka rannej rosy, podla si v sieť
         diabolského oplana, který celý Tvoj mladý život zhanobil, znivočil. Uznávam, že som
         naničhodník, akého niet na svete, že som hriešnik, zločinec veliký, bo ztiahol som Teba,
         nevinného cheruba, z jasných vyšín neba Tvojho do ohyzdnej prepasti môjho pekla, učinil som
         Ťa nešťastlivou, priviedol som Ťa na žobrotu a konečne predal Ťa ako nerozumné hoviadko
         cudzincovi za kus zlatého bľachu, Teba, dušu ušľachtilú, ktorá zaslúžila si ten
         najskvelejší los na svete. Neopovažujem sa prosiť Ťa za odpustenie; nie; len o to ťa
         kolenačky a slziac prosím, nezloreč aspoň pamiatke mojej, nepreklínaj ma, abych aspoň v
         hrobe mal pokoj, ktorý som na svete tak ľahkomyseľne prehajdákal. S Bohom, drahá duša moja!
         ak môžeš, buď šťastlivá, aspoň šťastlivejšia v náručí Benazetovom nežli si dosiaľ bola v
         zkazonosnom Ti náručí mojom. S Bohom! Tvoj nešťastný manžel — Csadányi.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505446">
       </a>
       VI
      </h2>
     </div>
    </div>
   </div>
   <p>
   </p>
   <p>
   </p>
   <p>
    V Nemecku jest viacej kúpeľov, v ktorých namiesto liečivých prameňov verejné herne
         lepšie a výdatnejšie vábia početných hosťov do stredku svojho, nežli inde tie
         najliečivejšie vody.
   </p>
   <p>
    V jednom takomto kúpeli bavil sa náš známy — Osiecky.
   </p>
   <p>
    V herni tohoto kúpeľa bola na dennom i nočnom poriadku — vrtielka.
   </p>
   <p>
    Vrtielka, čili takzvaná roulette,
    <sup>
     [
     <a class="footnote" href="#ftn.id2505483" name="id2505483">
      3
     </a>
     ]
    </sup>
    je vynálezok parížsky, ktorý mestu ročitých 5 — 6 millionov donášal, až konečne
         zkazonosná pre obecenstvo hra táto zákonom z 18. júla 1836 zakázaná bola. Teraz je udomená
         v Nemecku v kúpeľoch Badenbaden, Homburg, Wiesbaden a Nauheim, kde patríčnym štátom veľmi
         veliké dôchodky prináša.
   </p>
   <p>
    Prv, než by sme sa stali svedkami šťastia abo nešťastia, aké Osieckemu slúžilo, nazrime
         do kúpeľnej pisárne, kolko toľko pozornosti venujúc úradovaniu správcovmu.
   </p>
   <p>
    V bočnej svetlici hlavnej budovy sedí správca herne; číta listy, prezerá písma, účty,
         soznam hosťov a všelijaké výkazy. Na hodinách na písacom stolíku postavených, bije
         jedenásta ranná — o ktorej počína sa úradovanie správy a trvá asi do dvoch po poludní.
   </p>
   <p>
    Keď odbily hodiny, vstúpil do izby muž asi štyridsaťletý, chudý, škuľavý, vyhúdly. Bol
         to agent správy.
   </p>
   <p>
    „Čo nového?“
   </p>
   <p>
    „Lord B. navrátil sa.“
   </p>
   <p>
    „Práve som jeho meno v sozname hostí čítal. Má peniaze?“
   </p>
   <p>
    „Slečna Otilia nech ho zabáva. Ak prehrávať bude, nech mu hudie, len aby vydržal, že sa
         šťastie konečne nepochybne obráti; ak vyhrávať bude, nech mu hovorí, že je teraz v koľaji,
         aby nepopúšťal, kým pred 14 dňami prehraté summy pohromade mať nebude. A čo je s Wernerom?“
   </p>
   <p>
    „Nemá už ani babky; chodí veľmi zadumený; bojím sa, že bez priedpraže odcestuje. Ostatne
         s istotou viem, že pištole nemá.“
   </p>
   <p>
    „To by bieda bola! v behu jednoho mesiaca štyri samovraždy!… A ten mladý belohlávok je
         toho schopný. Aby vyhlo sa dákemu škandálu, treba mu dať z kassy 300 frankov, nech tájde čo
         skorej preč.“
   </p>
   <p>
    „Müller včera vyhral 9000 frankov. Dnes popoludni chce odcestovať. Čo s tým?“
   </p>
   <p>
    „Mladý človek… nech má radosť. Jeho otec je chrchlák, takto roku nedožije a je vraj
         milionár. Syn odíde teraz nadšený šťastím, po smrti otcovej vráti sa s plnými vreckami… No,
         dač vážnejšieho je tu. Croupier George je oplan. Jeho čierna tabačnica je na spodku smolou
         natretá, a pokterúc ju položí na stôl, prilepí sa mu jeden louisdor na ňu. Včera — dobre
         som pozoroval — štyri také peniažky changiroval si do vrecka. Čo sa to stalo s tým
         človekom? S kým obcuje? Či to snáď na jeho vlastnom smetisku vyrástlo?“
   </p>
   <p>
    „V poslednom čase som ho vo spoločnosti Osieckeho často vídal. Aj pred chvíľou spolu
         prechodili sa v parku v dôverný rozhovor pohrúžení.“
   </p>
   <p>
    „Teda zas už ten Poliak. Treba mu povedať, že som mu na stope; nech sa kľudí čo skôr
         zťato, ak zle pochodiť nechce… Pošlite mi Georgea.“
   </p>
   <p>
    Agent správy odišiel, a po chvíli dnu vstúpil croupier George.
   </p>
   <p>
    „Povedzte mi, — oslovil ho správca prísnym hlasom — jak dávno praktizujete to kmínske
         remeslo s vašou nasmolenou tabačnicou?“
   </p>
   <p>
    George ustrnul, zbľadol a zas začervenal sa. Ostrý pohľad správcov bol mu zrejmým
         dôkazom toho, že tajomstvo jeho prezradené.
   </p>
   <p>
    „No, dostanem odpoveď?“ okríkol ho správca.
   </p>
   <p>
    „Ja… ja… prosím…,“
   </p>
   <p>
    „Von s barvou! Viem o všetkom; daromné tajenie!“
   </p>
   <p>
    Croupier vrhol sa na kolená a zalamoval ruky.
   </p>
   <p>
    „Či vám správa za to platí ročitých 6000 frankov, aby ste jej kassu ešte okrádali?“
   </p>
   <p>
    „Odpustenie, pane!“
   </p>
   <p>
    „Jak dávno to remeslo prevodzujete?“
   </p>
   <p>
    „Včera bol teprv tretí večer.“
   </p>
   <p>
    „Koľko ste ukradli?“
   </p>
   <p>
    „Trinásť louisdorov; nič viac, ako ma tu vidíte.“
   </p>
   <p>
    „Kto vám ten fígel poradil?“
   </p>
   <p>
    „Jeden Poliak —“
   </p>
   <p>
    „Teda predsa… Korisť ste, perse, delili?“
   </p>
   <p>
    „Áno, korisť delili sme —“
   </p>
   <p>
    „Počujte, teraz nechcem pre 13 louisdorov krik robiť; jestli ale ešte raz to najmenšie
         pobadám: ste ztratený. Adieu!“
   </p>
   <p>
    George odišiel; správca zacengal, sluha vstúpil.
   </p>
   <p>
    „Juliu mi pošli.“
   </p>
   <p>
    Asi o desať minút po odchode sluhovom vstúpila skvostne oblečená švárna mladucha do
         izby.
   </p>
   <p>
    „Nuž? Čo je s tým bojarom?“
   </p>
   <p>
    „Pane môj, naskrze nechce hrať.“
   </p>
   <p>
    „A či je zaľúbený do vás?“
   </p>
   <p>
    „Myslím.“
   </p>
   <p>
    „Sadnite teda vy k vrtielke, ak vyhráte, hľaďte mu natisnúť polovicu výhry, rieknite, že
         ste to moitié vsadily; ak prehráte, požičia vám —“
   </p>
   <p>
    „Pokúsim sa —“
   </p>
   <p>
    „Toho človeka nemôžem tak na ľahko prepustiť. Peňazí má ako dáky Krösus. Počujte, ak ho
         nakloníte ku hre: dostanete tisíc frankov mimoriadnej odmeny.“
   </p>
   <p>
    „Je to tvrdohlavý barbar; neviem, či to pôjde.“
   </p>
   <p>
    „A kupec R. čo robí?“
   </p>
   <p>
    „Písal domov o peniaze.“
   </p>
   <p>
    „Koľko prehral?“
   </p>
   <p>
    „25.000 frankov.“
   </p>
   <p>
    „Dosť; má mladú ženu, troje deti… hľaďte ho oddialiť, aby z toho priveľký povyk nebol…
         Váš sluha.“
   </p>
   <p>
    Deva nemo poklonila sa správcovi a tašla. Po chvíli vstúpil druhý agent do chyži.
   </p>
   <p>
    „Pane, mám vám oznámiť, že croupier Jean všetky svoje dlhy poplatil.“
   </p>
   <p>
    „Čo?! Treba dať pozor naň, ten nás iste okráda.“
   </p>
   <p>
    „Miesto neho Francois hrozné dlhy robí; ten človek je pri ,trente et quarante‘, má
         ročitých 8000 frankov, a ešte mu to nestačí.“
   </p>
   <p>
    „Iste nás okradnúť strojí. Vziať ho pod ostrý dohľad. Čo robí gróf R.?“
   </p>
   <p>
    „Hodil sa celkovite na vrtielku a veľmi sprosto hrá. Prišiel sem so štyridsiatimi
         tisícami frankov, neviem, či z nich ešte tretinu má.“
   </p>
   <p>
    „A súložnica jeho?“
   </p>
   <p>
    „Žije ako grófka; čo bude s ňou potom, neviem.“
   </p>
   <p>
    „Je to švárna a spôsobná ženština. Keď gróf dodejstvuje a ona príde do finančných
         rozpakov, treba jej ponúknuť u nás službu. 3 — 4000 frankov jej dáme; má dobrý tón a
         rozsiahle známosti; to nám ľahko vynahradí. Adieu.“
   </p>
   <p>
    Vo dňoch na tieto výjavy nasledovavších udaly sa v kúpeli nasledujúce veci: lord B.
         prehral 40.000 frankov, z ktorých slečna Otília od správy ako „mimoriadnu odmenu“ 2000
         dostala; belovlasý šuhaj Werner vyplatil síce, čo bol v hospode dlžen, ba aj odcestoval z
         kúpeľa, v najbližšom meste však obesil sa v hostínci; pán Müller odišiel s výhrou 9000
         frankov; croupier George prestal celkovite šnupať; bojar S. proboval tiež svoje šťastie pri
         vrtielke a pekne rúče prehrával; kupec R., ktorý z domu peniaze čakal, ani babky nedostal,
         tak že zadĺžený musel odísť; jediný Osiecky ešte voždy tmolil sa v kúpeli.
   </p>
   <p>
    Raz večer osmelil sa osloviť mladého bojara, ktorého od troch dní nešťastie nesmierne
         prenasledovalo.
   </p>
   <p>
    „Odpusťte moju neskromnosť, pane.“
   </p>
   <p>
    „Čo chcete?“
   </p>
   <p>
    „Sdelil bych vám jedno veliké tajomstvo.“
   </p>
   <p>
    „Nuž?“
   </p>
   <p>
    „Od troch dní ste ráčili prehrať vyše 60.000 frankov.“
   </p>
   <p>
    „To vie celý svet.“
   </p>
   <p>
    „To neni to tajomstvo, ktoré vám chcem sdeliť —“
   </p>
   <p>
    „Vravte teda.“
   </p>
   <p>
    „Prosím, či smiem na vašu mlčanlivosť rátať?“
   </p>
   <p>
    „Moje slovo.“
   </p>
   <p>
    Osiecky bližšie pristúpil k bojarovi a nakloniac sa k nemu polohlasne šeptal mu do ucha:
         „Či vidíte hen toho červenovlasého croupiera pri trente et quarante?“
   </p>
   <p>
    „Vidím.“
   </p>
   <p>
    „Má ženu, pätoro deti a nemá čo jesť —“
   </p>
   <p>
    „Čo mňa do toho!“
   </p>
   <p>
    „Rád by si pomôcť, má usporiadanú hru karát —“
   </p>
   <p>
    „Aha, rozumiem.“
   </p>
   <p>
    „Ale chce 4000 frankov na predok.“
   </p>
   <p>
    „Prečože vy nehráte?“
   </p>
   <p>
    „Nemám tak značný fond k dispozícii.“
   </p>
   <p>
    Bojar rozmýšľal chvíľu. Je to klam — myslel si; — no, jediný spôsob moje peniaze nazpäť
         dostať.
   </p>
   <p>
    Vytiahol tobolku a dal Poliakovi štyri tisícky.
   </p>
   <p>
    Na druhý deň dostavili sa oba do herne. Osiecky držal sa neďaleko odo dverí.
   </p>
   <p>
    Naraz vytiahol croupier z vrecka tabačnicu a šňupnul si. To bol usrečený znak na „noir“
         postaviť. Bojar postavil 25.000 frankov na čierné, a, hľa, neminuly tri sekundy: a čierné
         vyhralo.
   </p>
   <p>
    Osiecky s jasajúcou tvárou priblížil sa k bojarovi, od ktorého za službu túto 2000
         frankov dostal.
   </p>
   <p>
    „Či ešte?“ šeptal bojar Osieckemu do ucha.
   </p>
   <p>
    „Dnes nie; zajtra.“ — —
   </p>
   <p>
    Na druhý deň zase dostavili sa oba do herne; bojar sadol k stolu, Osiecky pri dveroch
         obskuloval.
   </p>
   <p>
    Červenovlasý croupier zase vytiahol tabačnicu a zase si šnupol.
   </p>
   <p>
    Bojar rýchle vyňal z tobolky viazaničku tisícok, bolo ich asi 50, a postavil ich zas na
         čierné.
   </p>
   <p>
    Neminuly dve sekundy — červené vyšlo, čierné prehralo.
   </p>
   <p>
    Osiecky letel von dvermi; no, ani vrelokrevný bojar neotálal; ako ľúty tyger vyrútil sa
         za za ním v zapätí ho prenásledujúc až ku oranžerii; tuná však bojac sa, že mu dáko uvrzne,
         vytiahol pištol a strelil po ňom.
   </p>
   <p>
    Krvácajúc srútil sa Poliak na zem. Bojar hodil pištol za ním, zvrtol sa a v tú chvíľu
         odcestoval do Paríža. — Vec s usrečeným znakom mala sa nasledovne: Osiecky použil
         ľahkovernosť bojarovu. Croupier, ktorý nemal ani hlad, ani ženu, ani deti, o ničom nevedel
         a šnupal ako obyčajne, po každom vydaní karát. Že bojar prvý večer vyhral, bola púha
         náhoda. — Na Slovensku sú mnohí pokútni pisári, ktorí takýmto spôsobom šuhajcov k službe
         vojenskej povinných oslobodzujú. Vezmú od otca peniaze a nechajú vec tak. Ak nevezme
         vrchnosť syna, rieknu rodičom, že ho oslobodili; ak ho vezme za vojaka, v najhoršom páde
         navrátia rodičom vyklamané peniaze.
   </p>
   <p>
    Takto kalkuloval aj Osiecky, no, klamný kalkul svoj životom zaplatil.
   </p>
   <p>
    Aký život, taká smrť.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505483" name="ftn.id2505483">
        3
       </a>
       ]
      </sup>
      Na okrúhlej, vysokou obrubou opatrenej doske je pripravený čep, na ňomžto veľmi
               ľahko točí sa veliký, tanieru podobný kruh, ktorý bankár abo croupier (posluha
               bankárov) zatáča. Na vrchnej časti tanierka je 36 čísel a k tomu ešte nula (niekde aj
               dvojnula), ktoré sú v malých, na kraji tanierka kol kolom umiestených 37 priečinkoch
               — a síce 18 z nich na červenom a 18 na čiernom poli — napísané, tak, že se do toho
               priečinku jedna guľka zmestí. Croupier zvolá „faites le jeu, messieurs“ a pritisnutím
               takrečeného „třňa“ (Doru) zatočí tanier a guľku; hráči teraz sádžu, kým croupier
               neriekne: „rien ne vas plus“. Po chvíli točenie taniera tíchne, i guľka ustáva a
               konečne vpadne do daktorého z 37 priečinkov. Na stole leží leštidlom zabarvené
               tkanivo, na ňomžto je tiež týchže 37 čísel napísaných, na ktoré hráči svoje sádzky
               kladú. Do ktorého priečinku vpadla guľka, to číslo vyhrá svoju sádzku zdvoj- alebo aj
               zmnohonásobenú, podľa toho, ako sa sádzka stala; všetky ostatné sádzky stiahne
               bankár.
     </p>
     <p>
      Výplaty výher na sádzky sú nasledujúce:
     </p>
     <p>
     </p>
     <div class="literallayout">
      <p>
       <br/>
       ein plein, totižto na 1 číslo 35-násob., miesto 37
       <br/>
       à cheval (v stredku) na 2 číslá 17-násob., miesto 18 1/2
       <br/>
       transversale plein 3 na číslá 11-násob., miesto 11 2/41
       <br/>
       carré na 4 číslá 8-násob., miesto 8 1/2
       <br/>
       transversale na 5 čísel 6-násob., miesto 6 3/5
       <br/>
       transversale na 6 čísel 5-násob., miesto 5 1/3
       <br/>
       colonnes na 12 čísel 2-násob., miesto 2 1/6
       <br/>
       sur 2 colonnes (à cheval) na 24 čísel 1/2-násob., miesto 7/12
       <br/>
       divisions na 12 čísel 2-násob., miesto 2 1/6
       <br/>
       sur 2 divisions (à cheval) na 24 čísel 1/2-násob., miesto 7/12
       <br/>
       chances simples 1-násob., —
       <br/>
       entre 2 chances simples 1/2-násob., miesto 7/12
       <br/>
      </p>
     </div>
     <p>
     </p>
     <p>
      Pokterúc ale guľka do priečinku nuly padne, bankár všetky sádzky — vyjmúc ktorá je
               už vopred na nulu vsadená — stiahne; a v tomto páde nevyhrajú ani neprehrajú sádzky
               na rouge, na impair a na manque (čislá to hore od 19) postavené. Keď na pr. guľka do
               priečínku číslom 12 poznačeného padne, ten, čo vsadil 1 zlatku na číslo 12, vyhrá 35
               zlatých; vyhrá ale okrem toho každý, kto na rouge (lebo 12-ka je červená), ďalej kto
               na pair (lebo 12-ka je párny počet) a konečne kto na manque (lebo 12-ka je v prvej
               polovici 36 čísel) dačo vsadil.
     </p>
     <p>
      S oboch strán bankára na vyvýšených stoliciach sedia posluhovia (croupiers alebo
               employés), ktorí s dlhými kutáčami (rateaus) sťahujú výhry do banky, a v páde prehry
               vyplácajú hráčom jich sádzky.
     </p>
     <p>
      Keď tak 5 — 6 razy vyjde jedno za druhým noir alebo pair, vtedy hráči ako
               zloduchom posadlí sádžu na rouge a impiar, domnievajúc sa že ono teraz už neomylne
               vyjsť musí, a predsa mnohorazy stane sa, že sa ešte i potom neraz aj desať razy jeden
               za druhým sklamú, bo tuná niet naskrze žiadneho kalkula. V takýchto pádoch obyčajne
               zdvojnásobňujú sádzky, a to býva hráčov zkaza; pozrime len, kam to zavedie: keď na
               prvé zatočenie vrtielky posadil hráč 1 toliar, musel by na druhé vsadiť 2, na tretie
               4, na štvrté 8, na piaté 16, na šiesté 32, na siedme 64, na ôsme 128, na deviate 256,
               na desiate 512, na jedenáste 1024, na dvanáste 2048: aby jeden toliar vyhral; a tu mu
               už potom „domový poriadok“ herne zamedzí ďalšie dvojnásobnenie, bo tu prišiel už ad
               maximum sádzky: na pr. vo Wiesbaden na 400, v Hamburgu na 940 fridrichsd’or-ov
               obmedzenej.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578173">
       </a>
       VII
      </h2>
     </div>
    </div>
   </div>
   <p>
   </p>
   <p>
   </p>
   <p>
    Csadányi práve dopisoval svoj list na Adelu, keď ktosi na dvere klopal.
   </p>
   <p>
    Tašiel, otvoril; poštársky listonoš odovzdal mu list nasledujúceho obsahu:
   </p>
   <p>
    „Včera včas ráno naleznutý bol p. Osiecky neďaleko oranžerie, do ľavého boku postrelený.
         Ešte žil; udával, že je obeťou nešťastlivého súboja. Tej noci po hrozných útrapách zomrel
         následkom poranenia svojho. Pred smrťou vyžiadal si, aby sme Vám ako švagrovi na vedomie
         dali smutný koniec jeho. Adresu tak píšeme, ako nám ju on sám udal. Nalezeno u neho asi
         6000 frankov, ale dlhy jeho v hostinci práve toľko vynášaly. Zostávame s úctou“ atď.
   </p>
   <p>
    „Ešte aj toto!“ vzdychol si Csadányi, zažal sviečku, stiahol svoj prsten, pečatiť
         mieniac list Adele napísaný.
   </p>
   <p>
    Španielskeho vosku nemal.
   </p>
   <p>
    Vnišiel zase do ženinej izby, že asnáď tam kus vosku nájde. Hľadal, premŕval sa v
         rozličných schránkach, — nikde nič,… naraz zastavia sa mu zraky na dač zvláštnom; vidí
         jednu schránku, v ktorej jeho žena svoje drahocenné perly uschované mávala — prázdnu.
   </p>
   <p>
    Vtom zablysne mu modzgom diabolská myšlienka.
   </p>
   <p>
    Vrátil sa do svojej chyže, sadol k stolíku a písal Benazetovi nasledujúci lístočok:
         „Pane môj, pravda, že som Vám svoju ženu za 20.000 frankov odstúpil, ale nie i perly, ktoré
         má na krku. Perly tie sú hodné 13.000 frankov. Jestli ľubo Vám o ne hrať, budem dnes večer
         k Vašim službám. — Csadányi.“
   </p>
   <p>
    Zacengal, odovzdal list, a o pol hodiny prišla odpoveď, že nabídnutie jeho prijaté. —
         Odložil teda nabitú pištol, svalil sa na pohovku a dumal.
   </p>
   <p>
    Netrvalo to dlho, začuje k jeho dverom blížiace sa kroky a hneď na to tiché klopanie na
         dvere.
   </p>
   <p>
    „Voľno!“ zvolá Csadányi s napnutou zvedavosťou, nemôžuc pochopiť, kto by k nemu prísť
         mohol.
   </p>
   <p>
    Dvere tíško otvorily sa a dnuká vstúpil starý ošarpaný muž, krivý, na jedno oko slepý,
         šedivý, shrbený — o almužnu prosil.
   </p>
   <p>
    Csadányi vstal, bo v ženinej izbe videl na stolíku akési peniaze ležať, doniesol jeden
         päťfrankovník a strčil ho žobrákovi do hrsti.
   </p>
   <p>
    Žobrák s radostným udivením pozrel na peniaze a z peňazí s výrazom hlbokej vďačnosti na
         štedrého darcu.
   </p>
   <p>
    „No, čo vám je to snáď primálo?“
   </p>
   <p>
    „Ba primnoho, pane môj! Na takú almužnu som nie navyklý. Iste ráčite byť velice
         šťastlivý alebo —“
   </p>
   <p>
    „Veru alebo! starečku môj. Pozrite, hen na stole leží nabitá pištol; práve teraz som sa
         chcel zastreliť.“
   </p>
   <p>
    „Pane večný Bože! taký mladý a už tak nešťastlivý!… Ostatne aj ja som to všetko prežil.“
   </p>
   <p>
    „Vy?“
   </p>
   <p>
    „Veru, ani ja som vždy tak nevyhliadal ako teraz.“
   </p>
   <p>
    „A čo bolo príčinou vášho nešťastia?“
   </p>
   <p>
    „Karty.“
   </p>
   <p>
    Csadányi trhol sebou, zbľadol. Zmužiac sa, lepšie nazrel do tvári starého žobráka a
         zdalo sa mu, že to ťahy nie tak obecné, akými videly sa mu byť na prvý pohľad.
   </p>
   <p>
    „Slyšte, starečku,“ riekol k cudzincovi, „i tak ma nuda trápi; nerozpovedali by ste mi
         príbehy svojho života?“
   </p>
   <p>
    „Prečo nie; veľmi vďačne.“
   </p>
   <p>
    „Sadnite si teda ta na stolec a rozprávajte.“
   </p>
   <p>
    Žobrák sadol na ponúknutý mu stolec a rozprával ako nasleduje:
   </p>
   <p>
    „Bol som jediný syn zámožného mešťana parížskeho. Rodičia ma včasne odumreli, osamotnel
         som, dostal som tútora, ktorý nebárs staral sa o moju výchovu. Chodil som do školy, bez
         toho, že bych sa dačomu bol učil, bo najmilšia moja zábava bola túlanie sa po kaviarniach,
         krčmách a bordeloch. Jediný, ktorý ma napomínal, bol môj starý sluha, ktorý ešte u rodičov
         mojich úplných tridsať rokov bol slúžil. Avšak čo som ja dal na slová jeho, slová biednebo
         služobníka!?… Tak som dospel a stal som sa plnoletým. Prejal som svoj pekný majetok a žil
         som ako predtým. Grisetty parížske a nešťastná hra dosť skoro priviedly ma na žobrácku
         palicu. Môj starý sluha od žiaľu ochorel — zomrel. Krátce pred smrťou svojou poslal ku mne
         varovčíka nemocnice, žiadajúc ma, abych ho navštívil. Keď som k nemu do lazaretu prišiel a
         k posteli zomierajúceho pristúpil, vytiahol zpod hlavy uzlík papierov — bol to jeho celý,
         od pädesiatich rokov ťažko, núdzne uskrovnený majetok záležajúci z 12.000 frankov. ,Drahý
         pane môj,‘ riekol, ,tu, hľa, celý majetok môj; shospodáril som si ho z platu a z hojných
         darov vašich milých rodičov. Nesnívalo sa mi nikdy, že kedysi ním synovi zámožného
         parížskeho mešťana poslúžené bude. Prijmite to odo mňa; keďže nemám nikoho na svete, náleží
         to všetkým právom i tak len vám. Odovzdávam vám ho ale pod jednou výminkou. Tri dni po
         mojej smrti pôjdete do herne a vsadíte všetkých 12.000 na jednu kartu, ktorú vám poviem,
         nato všetkých 24.000 vsadíte zase na jednu kartu a vsadíte ešte raz všetkých 48.000 na
         jednu kartu a vyhráte, ale zaprisaháte sa mi na vaše dušné spasenie, na živého Boha, že
         potom nikdy viac hrať nebudete.‘ Zprvu zdalo sa mi, že môj niekdajší sluha bláznie, keď ma
         ale neprestával tvrdošijne uisťovať, že nepochybne trirazy jedno za druhým vyhrám, vďačne
         pristal som na jeho lákavý návrh i danú výminku a slávnostne prisahal so mu u smrtnej
         posteli, že jestli skutočne vyhrám, ako mi to predpovedá, nikdy vo svojom živote viac hrať
         nebudem. — Nato vysvetlil mi ešte spôsob, označil karty, na ktoré sádzať mám, a oddajúc mi
         svoj poklad… v mojom náručí zomrel. — Na tretí deň po jeho smrti tašiel som do herne a hral
         som podľa návodu mi daného. Vracajúc sa v noci z herne mal som 96.000 frankov vo vrecku. —
         Úplný jeden rok som potom nehral a žil som blažene. Po roku však nedalo mi to pokoja, dal
         som sa raz vo spoločnosti sviesť k malej hre, potom ku väčšej a väčšej a o pol roka som bol
         zase žobrákom. — V zúfalstve svojom stal som sa vojakom, tam ma okyptili. Odtedy túlam sa
         po uliciach žijúc z milodarov milosrdných ľudí.“
   </p>
   <p>
    „A ten návod ku hre?“ tázal sa Csadányi s napnutosťou.
   </p>
   <p>
    „Proboval som ho potom viac razy upotrebiť; ale nikdy viac nepodaril sa mi.“
   </p>
   <p>
    „Ale aký je?“
   </p>
   <p>
    „Veľmi jednoduchý. Máte karty?“
   </p>
   <p>
    Csadányi zacengal: prišedší posluha dostal rozkaz karty priniesť, ktorý, idúc von, s
         udivením meral ošarpaného žobráka. ,Aha — pomyslel si — iste si dá karty vykladať.‘
   </p>
   <p>
    O päť minút tu boly karty.
   </p>
   <p>
    „Hlavná vec je pri tomto hraní fára, vymieniť si od brankára, aby človeku aj vo stred
         hry vsadiť dovolil. K vôli väčšej sádzke na to každý vďačne pristane. V rátání mojom platí
         túz jedno, dvojka dve, trojka tri atď. až po desať. Dolník platí zase dve, horník (dáma)
         tri a kráľ štyri — to viete.“
   </p>
   <p>
    „To viem.“
   </p>
   <p>
    „Teraz vezmite karty a pomiešajte jich.“
   </p>
   <p>
    Csadányi vzal karty, jedno desaťrazy jich pomiešal a vrátil žobrákovi.
   </p>
   <p>
    „Sosnímte.“
   </p>
   <p>
    Csadányi sosňal; na spodku bol žaludný kráľ.
   </p>
   <p>
    „To viete,“ pokračoval starec, „že bankár vo fáro sádzky, ktoré položené sú na karty do
         ľavej kôpky padajúce, vyhráva a shŕňa; sádzky ale, ktoré položené sú na karty do pravej
         kôpky padajúce prehráva a vypláca. Osvietené karty obi dvoch kôpok podľa mnou spomenutej už
         hodnoty súčtovať treba až po šesťdesiat; vyjde-li rovných 60, vsadiť treba na desinu,
         vyjde-li 61, vsadiť treba na túza, 62: na dvojku, 63: na trojku atď. No, teda čítajte.“
   </p>
   <p>
    „Dobre probujte teda.“
   </p>
   <p>
    „Holbový chlapec,“ riekol žobrák položiac menovanú kartu na ľavo.
   </p>
   <p>
    „Dve,“ čítal Csadányi.
   </p>
   <p>
    „Zelená dáma,“ vraví starec, kladúc osvietenú dámu na pravo.
   </p>
   <p>
    „Päť,“ čítal Csadányi.
   </p>
   <p>
    „Zelený túz v ľavo.“
   </p>
   <p>
    „Šesť.“
   </p>
   <p>
    „Žaludná desina v pravo.“
   </p>
   <p>
    „Šestnásť.“
   </p>
   <p>
    „Červená piatka v ľavo.“
   </p>
   <p>
    „Dvadsaťjeden.“
   </p>
   <p>
    „Zelená devina v pravo.“
   </p>
   <p>
    „Tridsať.“
   </p>
   <p>
    „Červený kráľ v ľavo.“
   </p>
   <p>
    „Tridsaťštyri.“
   </p>
   <p>
    „Zelená štvorka v pravo.“
   </p>
   <p>
    „Tridsaťosem.“
   </p>
   <p>
    „Červená trojka v ľavo.“
   </p>
   <p>
    „Štyridsaťjeden.“
   </p>
   <p>
    „Žaludná štvorka v pravo.“
   </p>
   <p>
    „Štyridsaťpäť.“
   </p>
   <p>
    „Zelená dvojka v ľavo.“
   </p>
   <p>
    „Štyridsaťsedem.“
   </p>
   <p>
    „Zelená desina v pravo.“
   </p>
   <p>
    „Päťdesiatsedem.“
   </p>
   <p>
    „Zelená sedmina v ľavo.“
   </p>
   <p>
    „Šesťdesiattri.“
   </p>
   <p>
    „Teda na čo treba vsadiť teraz?“ spýtal sa žobrák ľahko poučlivého žiaka.
   </p>
   <p>
    „Na trojku.“
   </p>
   <p>
    „Dobre. Teda teraz na pravú kôpku padnúť musí trojka. Vsadíme na ňu sto tisíc frankov;
         čo? hehehe.“
   </p>
   <p>
    „Nedbám,“ riekol Csadányi so smiechom.
   </p>
   <p>
    Žobrák ešte osvietil dve karty, tretia karta — ó, divy nad divy! — bola skutočne zelená
         trojka a padla na pravú kôpku.
   </p>
   <p>
    Csadányi stál ohromený, div že s nôh nezpadnul. Nozdry napuchly, vlasy ježily sa mu,
         roztvorené oči jeho strmo upreté boly na karty. Naraz vzchopí sa, trie si dlaňou oči,
         slychy, obzerá, matá sa, aby sa presvedčil, či to nie len puhý márnivý sen.
   </p>
   <p>
    Ale nebol to sen, bola to čirá čistá skutočnosť, ošarpaný žobrák stál pred ním, a s
         nadšenou úľubou díval sa na zelenú trojku.
   </p>
   <p>
    „Hehe! boli by sme vyhrali.“
   </p>
   <p>
    „Ale, človeče, vždy to tak vyjde?“
   </p>
   <p>
    „Mne, keď sadím, vždy; kade náhle ale vsadím dačo, je koniec všetkému, bo skrz krivú
         prísahu nehodným stal som sa čarovnej moci Šťasteny.“
   </p>
   <p>
    „Krivú prísahu!“ mrmlal Csadányi a slová tie pobodly ho ako ostrý nôž. Nato vbehol do
         ženinej izby, doniesol ešte jeden päťfrankovník a vopchal ho žobrákovi do hrsti, ktorý
         uradovaný nad touto štedrosťou, blahoželajúc Csadányimu všetko dobré konečne odišiel.
   </p>
   <p>
    Csadányi vnišiel ešte raz do ženinej izby, sobral všetky jej šperky, i tie, ktoré po
         nebohej matke zdedila, ba i striebro na dvadsať štyri osôb, ktoré tiež so sebou priviezol,
         a ponáhľal sa s tým k súkromnému zastavárnikovi, ktorý mu na to všetko, pravda na vysoké
         úroky, 6000 frankov požičal. Nato vybral sa miesto obedu na prechádzku — bo od duševnej
         napnutosti ani najmenšieho hladu necítil — a potom rovno k Benazetovi, kde už zase veľká
         spoločnosť pobola.
   </p>
   <p>
    Dnes hralo sa mimoriadne vysoko; banka veľmi dobre stála.
   </p>
   <p>
    Benazet sotva zazrel Csadányiho, veľmi vľúdne ho uvítal a zaraz vytiahol z tobolky
         trinásť tisícok, ktoré Csadányimu ako žiadaný za perly úhrn odovzdal.
   </p>
   <p>
    „Čo robí Adela?“ šeptal Csadányi.
   </p>
   <p>
    „Plače, narieka.“
   </p>
   <p>
    „Teda ma ešte ľúbi!“ pomyslel si. „A ja, oplan, utrhol, rozmadžgal, zašliapnul som kvet
         ten utešený… No, nech mi pán Bôh len ešte raz pomôže k mojim peniazom, svätosväte prisahám,
         že nikdy viac hrať nebudem, vrátim sa domov a stanem sa najvernejším, najlepším manželom.“
   </p>
   <p>
    V takýchto úmysloch upevňujúc sa, sadol ku stolu a počal čítať karty. Na 59 padla
         sedmina.
   </p>
   <p>
    „Prosím!“ ozval sa Csadányi k bankárovi.
   </p>
   <p>
    „Ráčte, pane.“
   </p>
   <p>
    „Či smiem vsadiť?“
   </p>
   <p>
    „Je to síce neobyčajné; ale vám výnimečne i to dovoleno. Ráčte.“
   </p>
   <p>
    „Na šestinu týchto 19.000 frankov.“
   </p>
   <p>
    „Ako sa ľúbi.“
   </p>
   <p>
    Všetko napnute hľadelo na vysočiznú hru. Bankár so zdánlivou chladnokrevnosťou ukladá z
         hŕby karát osvieťované karty po jednej na kôpky v pravo v ľavo a zase v ľavo, a skutočne
         tretia karta bola šestina.
   </p>
   <p>
    Bankár flegmatične vyplatil Csadányium 19.000 frankov a dával ďalej karty. Keď rozdal
         všetky až do predposlednej, poshŕňal prehrané sádzky a povyplácal vyhrané, zamiešal znovu
         karty a počal ich zase klásť na kôpky.
   </p>
   <p>
    Csadányi ostražite čítal úhrn karát; na 57 padla sedmina.
   </p>
   <p>
    „Prosím.“
   </p>
   <p>
    „Ráčte.“
   </p>
   <p>
    „Či slobodno vsadiť?“
   </p>
   <p>
    „Keď som vám raz dovolil, pane, musím i druhý raz.“ … ,Však len dvarazy jedno za druhým
         vari nevyhrá‘ — myslel si.
   </p>
   <p>
    „Na štvorku vsadím týchto 38.000 frankov.“
   </p>
   <p>
    „Ako sa páči.“
   </p>
   <p>
    Bankár kládol zase karty; štvorka padla na pravú kôpku. Trochu mu to divné bolo; ba kto
         lepšie pozoroval na ťahy jeho tvári, neomyľne pobadal, že mu i krv trochu z líc ustúpila;
         avšak netrvalo to ani za jeden okamih. Neriekol nič a zakúsnuc si pysky vyplatil Csadányimu
         38.000 frankov.
   </p>
   <p>
    Po chvíli išla zase hra oznov. Csadányi čítal šestdesiatsedem, zase prosil o dovolenie,
         aby vo stred hry sadiť smel.
   </p>
   <p>
    Bankár váhal. Nevedel, čo má urobiť. I hanbil sa vyzvaniu tak smelému odporovať, i
         myslel si, že nemožno, aby tri razy jedno za druhým vyhral.
   </p>
   <p>
    „Ráčte!“ riekol bankár po krátkom boji.
   </p>
   <p>
    Nesmierne moc divákov shŕklo sa okolo stola, bo Csadányi na sedminu postavil 76.000
         frankov.
   </p>
   <p>
    Všeobecné napnutie. Jeden, dva, tri… sedmina padla na pravú stranu. Všetko žasne,
         obdivuje smelého a šťastného hráča. Zbľadnutý bankár vyplatil Csadányimu 76.000 frankov,
         následkom ktorej porážky v banke sotva pár tisíc frankov ostalo.
   </p>
   <p>
    Šťastlivý hráč shrnul peniaze, odčítal z nich bankárovi 13.000 za perly a 20.000 za
         zastavenú ženu, prosiac ho, aby hneď kočiar obstaral a Adelu domov poslal, čo bankár učiniť
         nie len ochotne prisľúbil, ale i skutočne zaraz vykonal.
   </p>
   <p>
    Csadányi, ktorý teraz doma mal nie len všetky svoje peniaze, ale ešte aj výhry vyše
         60.000 frankov, vstal s tym pevným úmyslom od stola, že nikdy viac karty hrať nebude a hneď
         ráno odcestuje do Uhorska, nazpät kúpi svoj otcovský statoček a tam žiť bude v tichej
         utiahnutosti s milovanou Adelou a — —
   </p>
   <p>
    V tom priblížili sa k nemu dvaja neznámi páni, ktorí ako kôrkári tiež účasť brali na
         hre.
   </p>
   <p>
    „Pane,“ prihovoril sa starší k Csadányimu, „prijmite moju najsrdečnejšiu vďaku.“
   </p>
   <p>
    „Neviem, za čo?“
   </p>
   <p>
    „Ja som na vašu kartu sádzal po 50 frankoch a vyhral som na ňu 150 frankov.“
   </p>
   <p>
    „A ja po dvadsiatich,“ doložil mladší, „šesťdesiať.“
   </p>
   <p>
    „Maličkosť,“ odvrkol Csadányi.
   </p>
   <p>
    „Proti vašej dnešnej výhre je to, pravda, maličkosť; ale povedzte mi, pane, ako ste
         toľké peniaze položiť mohli na jednu kartu?“
   </p>
   <p>
    „Spurius.“
   </p>
   <p>
    „Skutočne, podivné to tušenie.“
   </p>
   <p>
    „Odpustíte, páni,“ riekol Csadányi sberajúc sa, „hrozný hlad mám; neobedoval som dnes;
         musím do častovne.“
   </p>
   <p>
    „Aj my sa práve ta chystáme; môžeme teda isť spolu; hneď tu v treťom dome je častovňa.“
   </p>
   <p>
    „Poďme teda… Pane Benazet!“ obrátil sa Csadányi k bankárovi, idúc okolo neho, „dobrú
         noc!“
   </p>
   <p>
    „Sluha. Do videnia zajtra.“
   </p>
   <p>
    „Ďakujem; nehrám viac.“
   </p>
   <p>
    „A kam idete?“
   </p>
   <p>
    „K večeri a… domov.“
   </p>
   <p>
    „Moju úctu milosťpanej,“ slovil ešte Benazet a podozrivý pohľad vrhol na dvoch,
         Csadányiho sprevádzajúcich pánov. Chcel ešte čosi zavolať za ním, avšak zamlčal sa, bo
         práve vtedy musel zase jednu väčšiu sádzku vyplácať. Neriekol teda nič, ale krútil hlavou,
         lebo tí páni, ktorí Csadányiho sprevádzali, boli dvaja prepustení väzni.
   </p>
   <p>
    Odišli. — — —
   </p>
   <p>
    Na druhý deň stála v parížskych novinách nasledujúca zpráva: „Istý uhorský šľachtic,
         menom Csadányi, vychádzajúc z jednoho domu padol zákerníckou dýkou. Vražda táto pripisuje
         sa dvom prepusteným väzňom, ktorí si privlastniť chceli veliké summy, skrz Csadányiho v ten
         večer v kartách vyhrané.“ —
   </p>
   <p>
    Na tretí den po osudnej hre vytiahli člnkári zo Sajny mŕtvolu asi 19 — 20 ročnej
         ženštiny, ktorá na krku drahocenné perly mala.
   </p>
   <p>
   </p>
  </div>
 </body>
</html>
