<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2522922">
       </a>
       Hlas o Štúrovej jazykovej reforme
      </h2>
     </div>
    </div>
   </div>
   <p>
   </p>
   <p>
   </p>
   <p>
    Slávny Sbor múzejný,
    <sup>
     [
     <a class="footnote" href="#ftn.id2522939" name="id2522939">
      1
     </a>
     ]
    </sup>
    ktorý si zaumienil zozbierať a vydať vážnejšie dosiaľ známe hlasy o potrebe a
      dôležitosti jednoty spisovného jazyka v Čechách, na Morave a Slovensku v Uhrách, aby predložil
      verejný dôkaz svojho zmýšľania a svojho úsilia o zachovanie doterajších zväzkov aj pri
      príležitosti vznikajúcej novoty a oddeľovaní sa niektorých slovenských spisovateľov, pokladá
      za potrebné, žeby aj môj hlas, ako rodeného Slováka, nechýbal tam, kde budú hlasy toľkých
      mužov, Čechov, Moravanov i Slovákov, spojené v jednotnom celku. V hĺbke duše sa cítiac
      natrvalo zaviazaný ohľaduplnosťou, vážnosťou a vďačnosťou k slávnemu Sboru múzejnému, ako k
      jedinému toho času verejne a riadne usporiadanému ústavu, ktorý vyrástol z lona
      československého národa a potvrdila ho najvyššia vôľa najmilostivejšieho nášho zemepána, teda
      mravne a zákonne povolanému, aby sa staral a bedlil o dobro jeho prirodzeného jazyka i
      literatúry, a nemajúc príčiny, prečo by som pred svetom tajil svoje zmýšľanie o tejto natoľko
      dôležitej veci, tak veľmi sa dotýkajúcej mravného a duchovného blaha dvoch bratských národov,
      česko-moravského a slovenského, prejaviac sa už predtým o tom v rozličných svojich spisoch,
      ponáhľam sa splniť žiadosť slávneho Sboru múzejného s úmyslom zakončiť sumáciu
    <sup>
     [
     <a class="footnote" href="#ftn.id2523005" name="id2523005">
      2
     </a>
     ]
    </sup>
    a jadro svojho presvedčenia nemnohými úprimnými slovami, aby som čitateľa
      nezaťažoval mnohovravnosťou v rozopre, v ktorej možno dopomôcť pravde k víťazstvu, ak jej k
      tomu vôbec možno dopomôcť, iba rozumnými dôvodmi a triezvym, rozvažitým rozoberaním veci, a
      nie prefíkaným nastavovaním úskočných osídel alebo nerozumným rozvášňovaním vznetlivých myslí.
   </p>
   <p>
    Predovšetkým, aby nedošlo k akémukoľvek nedorozumeniu, musím výslovne pripomenúť, že
      cieľom týchto mojich riadkov nie je púšťať sa obšírne a dôkladne do všestranného rozvádzania
      dôvodov v prospech jednoty nášho jazyka a do úporného zamietania dôkazov potreby novôt,
      začatých v uhorskom Slovensku, ale iba a jedine to, aby som svoje názory na tento národný
      problém na žiadosť slávneho Sboru múzejného prejavil pred svetom celkom úprimne a bez
      vykrúcačiek a zadosťučinil tak tej časti nášho obecenstva, ktorej aspoň trochu záleží na
      poznaní problému. A preto čokoľvek tu bude mimo tohto vytýčeného cieľa a tak prednesené, že by
      sa z toho mohol vyvodzovať pôvod a hlavný dôvod môjho zmýšľania s väčšou alebo menšou istotou,
      nech sa pokladá za druhoradý prílepok, za mimovoľný pohľad na okolnosti, a nie za podstatu
      veci; no napokon jednako nemožno jasne a zrozumiteľne hovoriť o jednom bez dotýkania sa
      druhého. Aby som sa však úmyselne pustil do podrobného rozoberania dôvodov pre jednotu a proti
      novote, na to nemám teraz, hoci by i vôle a chuti bolo dosť, ani potrebného stihu, ani sa mi
      to nezdá byť nevyhnutne potrebným buď z dôvodov ohľadu na naše obecenstvo, buď z ohľadu na
      pôvod vzniknutých novôt na Slovensku. Oná časť obecenstva, ktorej aspoň trochu záleží na
      poznaní dôvodov môjho presvedčenia, istotne nájde ich v tejto knihe takmer vo všetkých
      článkoch a najúplnejšie obsiahnuté v dôkladných rozpravách ctihodných mužov Jungmanna,
      Palackého a Kollára; ich dôvody sú v podstate a jadre i mojimi, nové by som k nim sotva vedel
      pripojiť, a iba ich pozmeňovanie do iných foriem bolo by len mrhaním času.
    <sup>
     [
     <a class="footnote" href="#ftn.id2523091" name="id2523091">
      3
     </a>
     ]
    </sup>
    Koho tieto nepresvedčia, pre toho je môj slabý hlas zbytočný. Rovnako sa tu
      nemôžem pokúsiť ani o to, aby som dôkladným vysvetlením svojich dôvodov odradil pôvodcov
      týchto vzniknutých novôt na Slovensku od ich predsavzatia a naklonil ich prijať moje
      zmýšľanie; lebo viem dobre, že medzi zásadami, z ktorých vyplýva ich a moje zmýšľanie o tomto
      národnom probléme, vládne absolútny rozpor, čo nemožno urovnať bezo zmeny celého človeka, a že
      ich duch sa nadchýňa v takej nedostupnej mi absolútnej výške teoreticko-špekulatívneho
      uvažovania, z ktorej sa im všetky moje myšlienky, domnienky a úsudky o jazyku a literatúre,
      nadobudnuté v nížinách obyčajného života všednou skúsenosťou, triezvym uvažovaním o ľudskom
      osude, musia zdať iba ako starosvetské, všedné, nezáväzné alebo úplne neplatné. Kde nieto
      nádeje dosiahnuť u odporcu rozumnými dôvodmi lepšieho, podľa môjho názoru, presvedčenia, tam
      nemá pre mňa polemika nijakého pôvabu, lebo mne, ako inde tak i tu, nejde o vedenie sporu
      proti osobám, ku ktorým sa vždy a všade správam s patričnou úctou, hoci nie som rovnakej
      mienky s nimi o primeranosti nimi používaných prostriedkov k dosiahnutiu vytýčeného cieľa —
      ale iba o vec samu, o prospech a blaho nášho milého národa. No dúfam, že mi toto moje verejné
      osvedčenie a pritom úmyselne tak úzko vymedzený záver nebudú zazlievať ani oni, ani ostatné
      obecenstvo. Kde sa vec, ako tuná, týka spoločného majetku, t. j. jazyka a literatúry, všetkých
      troch ratolestí jedného kmeňa, s ktorým majetkom už jedna strana naozaj začína ľubovoľne
      zaobchádzať, odstupujúc od jednoty a celku, tam nemožno pokladať za falošnosť bezúhonné slová,
      ľútosť druhej strany nad udalosťami a súčasne i želanie, aby sa všetko na dobré obrátilo.
      Keďže som strávil väčšiu a lepšiu časť svojho života v náukách slovanských, vekom i
      najmilostivejším bohom danou mi povahou zbaviac sa akýchkoľvek pút, do ktorých obyčajne viažu
      krehkosti a vášne ľudského ducha a zabraňujú mu jasným zrakom preniknúť do samého prameňa
      pravdy a dobra — odjakživa pri zapodievaní sa či náukami vôbec, či náukami slovanskými zvlášť,
      mával som na pamäti vždy väčšmi vzdelávanie a zdokonaľovanie svojho ducha než poučovanie a
      naúčanie iných, pravdaže, bez akéhokoľvek úmyslu vtierať sa a vnucovať svoje myšlienky a
      názory iným, nerovnako so mnou zmýšľajúcim — upokojujem sa trochu nádejou, že mi ani stúpenci
      novej myšlienky na Slovensku, ani priatelia doterajšej jednoty nebudú vyčítať ako zbytočnosť a
      všetečnosť, ak im tu predložím podľa možnosti stručne a jednoducho, bez strojeného, lopotného
      zhromažďovania a vykresľovania dôvodov výsledok svojho premýšľania o tejto veci.
   </p>
   <p>
    Bolo a je mojím presvedčením, že na celom priestore slovanským ľudom obývaných krajín od
      českého Rudohoria až k mestám Bardejovu a Humennému nad riekou Laborcom v Uhrách, a krížom od
      Krkonôš až k Dunaju po mesto Komárno, t. j. v Čechách, na Morave a uhorskom Slovensku, vládne
      jedna a tá istá reč slovanská, pôvodne a na úsvite našich dejín dokonale jednotná, teraz však,
      vplyvom rôznych okolností za dlhého priebehu času, rozdelená na dve hlavné nárečia,
    <sup>
     [
     <a class="footnote" href="#ftn.id2523211" name="id2523211">
      4
     </a>
     ]
    </sup>
    na české z tejto strany Tatier čiže v Čechách, na Morave a v rakúskom Sliezsku, a
      na
    <span class="emphasis">
     <em>
      slovenské
     </em>
    </span>
    z tamtej strany Tatier čiže v severných Uhrách, s mnohými,
      takmer nenápadne na seba nadväzujúcimi podnárečiami. Najistejším dôkazom toho je vzájomná
      zrozumiteľnosť hovorovej reči ľudu, obývajúceho tieto tri vlasti. Medzi všetkými slovanskými
      národmi a národíkmi, koľko ich len je na svete, istotne najľahšie porozumie rodený Čech a
      Moravan rodeného Slováka, a naopak tento týchtam, takže jedni s druhými, každý vo svojom
      nárečí, môžu sa dorozumieť bez veľkej ťažkosti, pravdaže, oveľa ľahšie než Čech s Lužičanom
      alebo Slovák s Poliakom, hoci aj títo sú ich susedia a podľa jazyka blízki príbuzní. Táto
      pravda je taká očividná a hmatateľná, že môže o nej pochybovať iba teraz i medzi nami
      nezriedkavá skepsa, u ktorej nezaváži nijaká, takzvaným zdravým rozumom pochopiteľná pravda. Z
      tejto kladnej rovnakosti reči, čo sa týka podstaty a hlavných znakov, plným právom možno
      predpokladať rovnaký pôvod slovanského ľudu v Čechách, na Morave a na uhorskom Slovensku; z
      nej sa vychádza aj pri vysvetľovaní onoho úzkeho politického spojenia spomínaných troch
      vetiev, v ktorom ich zastihujeme na samom úsvite našich dejín. Morava a uhorské Slovensko
      patrili v celom priebehu deviateho storočia, a nepochybne už aj skôr, do jedného veľkého
      štátu, so spoločnými panovníkmi; neskoršie, po násilnom odtrhnutí Slovenska od Moravy novými
      prisťahovalcami, Maďarmi, pripojila sa Morava k Čechom, vstúpiac s nimi ako s najbližšími
      svojimi bratmi do najužších a trvanlivých politických zväzkov. Domácnosť, mravy, náboženstvo,
      duchovná vzdelanosť postupovali rovnakým krokom u všetkých troch vetiev i navzdor všetkým
      politickým premenám, pod tlakom násilia a živlov, buď úspešne a veselo dopredu, buď smutne a
      zhubne naspäť. Nesmrteľní hlásatelia náboženstva kresťanského a prví učení pestovatelia
      slovanského jazyka, Cyril a Metod so svojimi spoločníkmi — Klimentom,
    <sup>
     [
     <a class="footnote" href="#ftn.id2523302" name="id2523302">
      5
     </a>
     ]
    </sup>
    Naumom,
    <sup>
     [
     <a class="footnote" href="#ftn.id2523316" name="id2523316">
      6
     </a>
     ]
    </sup>
    Angelárom,
    <sup>
     [
     <a class="footnote" href="#ftn.id2523330" name="id2523330">
      7
     </a>
     ]
    </sup>
    Sávom,
    <sup>
     [
     <a class="footnote" href="#ftn.id2523342" name="id2523342">
      8
     </a>
     ]
    </sup>
    Vavrincom
    <sup>
     [
     <a class="footnote" href="#ftn.id2523355" name="id2523355">
      9
     </a>
     ]
    </sup>
    a Gorazdom,
    <sup>
     [
     <a class="footnote" href="#ftn.id2523368" name="id2523368">
      10
     </a>
     ]
    </sup>
    moravským to rodákom — rozsievali blahoplodné semä božských náuk v tom istom čase
      a s rovnakou starostlivosťou vo všetkých troch krajinách, na Slovensku, na Morave a v Čechách,
      pokladajúc ich za jednu a nerozdielnu vinicu, zverenú im na vzdelávanie bohom a najvyššou i
      svetskou i duchovnou mocnosťou na svete. Po ich smrti, po úpadku slovanských bohoslužieb v
      týchto krajinách, rozšíril sa, najmä pôsobením sv. Vojtecha,
    <sup>
     [
     <a class="footnote" href="#ftn.id2523391" name="id2523391">
      11
     </a>
     ]
    </sup>
    obrad latinskej cirkvi v tom istom čase v Čechách, na Morave a na Slovensku, nie
      však na rusínskom
    <sup>
     [
     <a class="footnote" href="#ftn.id2523409" name="id2523409">
      12
     </a>
     ]
    </sup>
    území, bezprostredne priľahlom ku Slovensku v severovýchodných Uhrách; a toto je
      dôkazom, že Slováci v tých časoch jazykom, mravmi, obyčajmi, citmi a zmýšľaním, slovom, celým
      svojím duševným životom boli spojení oveľa užšími zväzkami s Čechmi, hoci vzdialenejšími, lebo
      ich od nich oddeľovala Morava, než s Rusínmi, hoci s nimi bezprostredne susedili. Niet
      pochyby, že tieto zväzky ostali neprerušené i v nasledujúcich storočiach, aj keď sa nám o
      stave a priebehu osvety u Slovákov nezachovali z tých čias takmer nijaké spoľahlivé svedectvá.
      Je možné, že založenie pražskej univerzity
    <sup>
     [
     <a class="footnote" href="#ftn.id2523442" name="id2523442">
      13
     </a>
     ]
    </sup>
    znamenite prispelo k upevneniu tejto duševnej jednoty a že svetlo, rozžaté v tomto
      novom semenisku, osvecovalo svojou žiarou i krásne, veselé a žírne kraje na Slovensku v
      Uhrách. V Čechách začaté pôsobenie magistra Jana Husa
    <sup>
     [
     <a class="footnote" href="#ftn.id2523467" name="id2523467">
      14
     </a>
     ]
    </sup>
    a jeho stúpencov v ďalšom svojom rozvoji hlboko zasahovalo až do jadra Slovenska:
      jeho učenie našlo medzi Slovákmi mnoho prívržencov. Husitskí Česi, stíhaní doma víchricami
      vojen a inými pohromami, hromadne sa osadzovali a zakladali svoje sbory medzi Slovákmi ako
      medzi najbližšími svojimi príbuznými a bratmi. Husovým obdobím vznikajú začiatky najstarších
      písomných pamiatok Slovákov v Uhrách, a od tých čias až doteraz viazal jeden a ten istý
      spisovný jazyk všetky tri vetvy jedného kmeňa, Čechov, Moravanov a Slovákov (okrem niektorých
      nepatrných výnimiek Sotákov a Bernoláka i jeho stúpencov). Podstatný ráz tohto spisovného
      jazyka, čo sa týka gramatických foriem, má nepochybne pôvod v reči na pôde českej, najmä v
      staroslávnej kráľovskej, náukomilovnej Prahe a na jej známom okolí, lebo to z prirodzených
      príčin, podľa príkladu všetkých, na viacerých územiach a po krajinách rozšírených jazykov,
      ináč byť ani nemohlo; no s pevným presvedčením môžeme tvrdiť to, že onen umne vybrúsený,
      ohybný, prekrásny, zvučný, bohatý, milý a ľúbivý spisovný jazyk, ktorý v spisoch českých a
      moravských bratov, najmä v Kralickej biblii
    <sup>
     [
     <a class="footnote" href="#ftn.id2523510" name="id2523510">
      15
     </a>
     ]
    </sup>
    (na ktorej spolupracoval i Slovák Jesenský)
    <sup>
     [
     <a class="footnote" href="#ftn.id2504426" name="id2504426">
      16
     </a>
     ]
    </sup>
    dosiahol vrchol svojej formálnej dokonalosti, takže ten, kto ho bližšie a
      dokonalejšie pozná, nikdy sa ho nemôže dosť naobdivovať a v ňom sa nakochať; tento jazyk nebol
      plodom usilovnosti iba Čechov, ale výkvetom duchovného úsilia najznamenitejších duchov
      všetkých troch ratolestí jedného štepu, Čechov, Moravanov i Slovákov. Ktokoľvek lepšie pozná
      dejiny československej literatúry od Husových čias až doteraz, tomu nemôže byť neznáme, že na
      nedeliteľnom poli spoločnej literatúry v spomenutom dlhom období rovnako horlivo a s rovnakými
      výsledkami pracovali Česi, Moravania a Slováci, a že rovnaké zásluhy majú všetci traja, podľa
      pomeru svojho postavenia k celku počtom i silou, ako o vycibrenie, zušľachtenie a zdokonalenie
      spisovného jazyka, tak i o obohatenie a zveľadenie literatúry. Komuže, v dejinách našej
      literatúry zbehlému, nie sú známe mená učených Slovákov: Benedikta z Nedožier, Tranovského,
      Kalinku, Pilárika, Hrabca, Masnicia, Jakobea, Semiana, Čerňanského a iných? Boli časy, najmä v
      druhej polovici sedemnásteho a prvej osemnásteho storočia, keď spisovný jazyk československý v
      Čechách a na Morave bol na čas pridusený pohromami krvavých vojen, ale na Slovensku, kde
      dorážalo naň menej prekážok a ťažkostí, prekvital tým spanilejšie a prinášal hojné ovocie, ako
      to dosvedčujú čisto a správne napísané spisy Krmanove, Belove, bratov Bahylovcov, Ambrosiove,
      Hruškovicove, Doležalove a spisy mnohých iných. Ešte na začiatku terajšieho storočia objavila
      sa v takzvanom inštitúte literatúry slovenskej
    <sup>
     [
     <a class="footnote" href="#ftn.id2504472" name="id2504472">
      17
     </a>
     ]
    </sup>
    v Prešporku zdvojnásobená snaha osvietených, blaho celého svojho národa milujúcich
      Slovákov v najušľachtilejšom svetle; starostlivosťou predstavených mužov tohto ústavu, najmä
      učeného a vysokozaslúžilého Jura Palkoviča, vyšiel nemalý počet kníh, predovšetkým Písmo sväté
      a Výklad Nového zákona v obyčajnom našom spisovnom jazyku tak vzorne a správne, že ich môžeme
      smelo postaviť vedľa najlepších kníh, napísaných v tom čase Čechmi. Skrátka, od čias prvého
      svetla, ktoré dopadá na históriu československého národa, až do prítomnosti nachádzame všetky
      tri ratolesti jedného a toho istého štepu literárne spojené čo najužšie: jeden spisovný jazyk
      zväzoval ich všetky tri nerozlučne dohromady a všetci mali jednu spoločnú pokladnicu
      slovesného bohatstva, do ktorej každý podľa miery svojej zámožnosti a sily prinášal svoje
      vklady, a z ktorej si všetci navzájom spoločne merali duchovnú potravu. Isteže táto jednota
      musela mať hlboké a pevné základy, ktoré v priebehu tisíc rokov odolali všetkým zvonka na ne
      dorážajúcim náporom, i samotnému politickému oddeleniu Slovenska od Moravy a Čiech;
      nezakladala sa teda na chúťkach a svojvôli jednotlivcov, predstaviteľov národnej literatúry,
      ale na pôvodnej najbližšej príbuznosti všetkých troch vetiev národa česko-slovenského, na
      podstatnej podobnosti ich telesnej a duševnej povahy, na rovnakosti jazyka, mravov a obyčají,
      na súhlasnosti snáh a potrieb, na vzájomnej výhode všetkých, slovom, na nutnosti a
      nevyhnutnosti veci samej. Túto jednotu zaručoval cit celého národa česko-slovenského a
      uvedomenie všetkých šľachetnejších, vzdelanejších a osvietenejších jeho duší: Čech na Morave a
      Moravan v Čechách ani podľa krajinských zákonov, ani podľa zvyku nepokladal sa za cudzinca, a
      hoci Slováci boli oddelení od Moravanov a Čechov nielen občianskou správou, ako dosiaľ, ale
      dosť dlhý čas i vládou a panovníkmi, predsa však v činoch i v živote samom, vo vedomí ľudu,
      ktorý sa správal podľa zdravého citu, nikdy nebol Slovák na Morave a v Čechách, a naopak zase
      Čech a Moravan na Slovensku, čo sa týka jazyka a národnosti, pokladaný za cudzinca. Ak bol na
      tomto poli vyššieho národného života v pomere jedných k druhým dajaký rozdiel, vyplýval
      prirodzene z podstaty veci, bol samovoľný, nikomu nekrivdiaci: bol to vzťah, aký býva medzi
      staršími a mladšími, silnejšími a slabšími, bohatšími a chudobnejšími bratmi; predovšetkým
      Slováci sa vždy dôverne a prítulne vinuli k Čechom a Moravanom navzdor prekážkam, ktoré im
      doma kládli rozličné okolnosti, najmä odlišovanie sa v hovorovej reči, vzdialenosť sídel a
      rozdielnosť občianskej správy, dobre cítiac, že ich duchovné blaho, pokrok v národnej osvete a
      literatúre závisí od ich zotrvania v doterajšej jednote, a že prenáhlené, násilné vytrhnutie z
      lona spoločnej matky všetkých troch, jednotnej, počas tisíc rokov pestovanej písomnej reči,
      jednotnej, počas pol piata storočí nazhromaždenej literatúry hrozí im veľké nebezpečenstvo
      popri malej nádeji, t. j. stratou istého, jestvujúceho a bohatého dedičstva popri výhliadke na
      neistý, chudobný zárobok v ďalekej, nevyspytateľnej budúcnosti. Že slovenský ľud v Uhrách pri
      tomto zotrvaní svojich duchovných správcov a učiteľov v literárnej jednote s Čechmi a
      Moravanmi, čo sa týka primeraných jeho potrieb rozumových, mravných a náboženských, nič
      nestratil, že dosiahol primeranú odmenu za obetovanie svojej domácej čiže krajinskej reči v
      prospech všeobecného spisovného jazyka, to vari ani jeden nepredpojatý znalec vlastností a
      stavu ako jeho, tak aj iných národov nemôže poprieť: nemožno predsa právom tvrdiť, že by
      slovenský ľud preto, lebo vzdelanci a vzdelávatelia zotrvávali v jednote spisovného jazyka a
      literatúry s Čechmi a Moravanmi, bol utrpel viditeľnú škodu na svojom rozumovom, mravnom a
      náboženskom vzdelaní a stal sa buď surovším a svárlivejším, buď tupším a lenivším než ľud
      okolitých národov slovanských i neslovanských, u ktorých sa spisovný jazyk málo alebo vôbec
      nelíši od domácej, hovorovej reči, a ktorý tuná menovať je zbytočné, lebo ho Slováci majú pred
      očami.
   </p>
   <p>
    Pravda, nemožno poprieť, a ja to tu nemienim zakrývať a zatajovať, že toto zotrvávanie
      Slovákov s Čechmi v jednote spisovného jazyka a literatúry stávalo sa časom stále ťažším, že
      najmä spisovateľom na Slovensku žijúcim bolo čoraz krušnejšie a lopotnejšie držať sa po
      stránke gramatickej správnosti a vycibrenosti slohu na úrovni so spisovateľmi, žijúcimi na
      Morave a v Čechách, a že čítanie novších českých kníh, zvlášť z odboru vyšších náuk a umení,
      nebolo za našich čias Slovákom také ľahké, snadné a prístupné ako za čias otcov a praotcov.
      Príčiny týchto ťažkostí boli a sú dosiaľ rozličné a medzi nimi hlavné, podľa mojej mienky,
      tieto tri: Predovšetkým čoraz väčší a väčší rozdiel medzi hovorovou rečou ľudu českého a
      moravského na jednej a ľudu slovenského v Uhrách na druhej strane.
    <sup>
     [
     <a class="footnote" href="#ftn.id2504669" name="id2504669">
      18
     </a>
     ]
    </sup>
    Reč ľudu českého a moravského kráčala takmer rovnakým krokom, okrem malých
      výnimiek, s premenami jazyka spisovného, nikdy sa priveľmi od neho nevzďaľujúc; oproti tomu
      reč slovenského ľudu v Uhrách, ktorá si zachovala pomerne mnoho, najmä čo sa týka samohlások,
      starších foriem jazyka, súčasne pritom v horských sídliskách bez strediska národného života
      rozdrobiac sa na veľké množstvo krajových, dosť si nepodobných podnárečí, odchýlila sa tým
      očividne od pravidelných foriem spisovného jazyka. No táto odchýlka nepokročila tak ďaleko, že
      by sa tým, t. j. iba pre číru rozdielnosť foriem, spisovný jazyk bol stal slovenskému ľudu
      úplne nezrozumiteľným; isteže neverím, že by slovenskému ľudu spisovné tvary
    <span class="emphasis">
     <em>
      „košile, lidé, duše“
     </em>
    </span>
    atď. pre rozdielnosť samohlások boli
      nezrozumiteľnejšie než hovorove používané
    <span class="emphasis">
     <em>
      „košeľa, lude
     </em>
    </span>
    alebo
    <span class="emphasis">
     <em>
      ľudia, duša“
     </em>
    </span>
    atď. — Po druhé: vlastnosti, ktoré nadobudol novší
      spisovný jazyk v Čechách po obnovení národnej literatúry, boli očividne odlišnejšie od
      vlastností staršieho spisovného jazyka, aký nám vo svojich spisoch zanechali najmä českí a
      moravskí bratia. Keď sa Česi prebudili z dlhého spánku a zbadajúc sa v národnej literatúre
      ďaleko pozadu za inými národmi, najmä Nemcami, ozlomkrky sa ponáhľali dohoniť to, čo sa za
      dlhý čas zameškalo. Písalo sa tu a prekladalo veľa z brucha a prenáhlene, slovami síce
      českými, ale často v duchu nečeskom, neslovenskom. Potreby našich čias, spôsob a smer celej
      novšej západoeurópskej vzdelanosti donútili ich vystúpiť bez rozpakov z úzkeho, príliš
      obmedzeného okruhu náuk a umenia, v ktorom naši predkovia žili a pracovali, a prikročiť k
      náukám a vedám, nepestovaným dotiaľ u nás v národnom jazyku, ku prírodospytu, chémii,
      matematike teoretickej a praktickej, k silospytu,
    <sup>
     [
     <a class="footnote" href="#ftn.id2504742" name="id2504742">
      19
     </a>
     ]
    </sup>
    hvezdárstvu, lekárstvu, pitve, psychológii atď., slovom, pestovať literatúru
      všestranne. Vytvorilo sa tu mnoho nových slov a názvov, lebo ináč sa ani nedalo, ak sa malo
      dačo napísať (a napísať sa muselo). Poklady starej literatúry nemohli sa tak zrazu povyberať,
      ocúdiť a vydať kvôli zdokonaleniu a obohateniu jazyka, nemohla sa tak narýchlo otvoriť brána k
      poznaniu ostatných vzdelanejších slovanských nárečí, poľského, ruského a ilýrskeho, a preberať
      z nich látku, potrebnú na vypĺňanie nedostatkov domáceho jazyka. Slováci neboli vo svojom
      položení prinútení tak zrazu prekročiť rámec prostonárodnej literatúry a prejsť do oblasti
      systematických náuk a vied, i dôslednejšie lipli na takzvanom biblickom slohu,
    <sup>
     [
     <a class="footnote" href="#ftn.id2504752" name="id2504752">
      20
     </a>
     ]
    </sup>
    ktorý sa im v tom čase zdal dostatočným pre všetky ich potreby, a tým sa odcudzili
      po vedeckej čiže náukovej stránke novšej českej literatúre. Ale ani tieto ťažkosti nedosiahli
      taký stupeň, aby to muselo dôjsť k neodvratnému rozdvojeniu literatúry. V Čechách snaha o
      čistotu a správnosť, o pôvodný, prirodzený, a aby som tak povedal — slovanskejší ráz
      spisovného jazyka prenikla čoskoro duše všetkých významnejších spisovateľov a trvá nie bez
      úžitku až dodnes. Slováci mali iba vyčkať čas, ktorý by ich posúril prikročiť samovoľne k
      širšiemu okruhu náuk, aby sa presvedčili, že biblický jazyk a sloh — hoci je, čo sa týka
      foriem, neodvolateľným pravidlom a zákonom — predsa látkou naskrz nedostačuje na pestovanie
      svetských náuk, aké vyžaduje naše storočie a stav európskej osvety. Pomoc z ich strany,
      poskytnutá vytvorením vzorov dobrého náučného slohu z iného stanoviska, mohla by po tejto
      stránke Čechom iba osožiť, chrániac ich pred jednostrannosťou a krajnosťami, a istotne by sa
      bola vždy prijala vďačne a s uznaním. — Po tretie: k rozšíreniu ťažkostí v pohodlnom používaní
      jedného a toho istého spisovného jazyka medzi Čechmi a Slovákmi prispel nedostatok národných
      škôl na Slovensku a nedostatok kníh, potrebných na vyučovanie mládeže. V Čechách a na Morave,
      hoci prirodzený jazyk bol z vyšších škôl a krajinských úradov pomaly vytisnutý, predsa však
      starostlivosť o jeho riadne a správne vštepovanie do rastúceho pokolenia, ako doma tak i na
      školách, nekleslo nikdy tak hlboko ako na Slovensku. Vždy sa našli horliví a vzdelaní mužovia,
      ktorí učili tento jazyk rodnú mládež na nižších i vyšších, svetských i duchovných školách, ak
      nie verejne tak aspoň súkromne; na niekoľkých vyšších ústavoch, na Pražskej univerzite
      založila sa dobročinnosťou vlády a zásluhou stavov katedra českého jazyka a literatúry,
    <sup>
     [
     <a class="footnote" href="#ftn.id2507164" name="id2507164">
      21
     </a>
     ]
    </sup>
    píšu sa a vydávajú vo veľkom množstve potrebné náučné knihy, návody na správne
      čítanie a písanie, gramatiky, slovníky, frazeológie, chrestomatie čiže čítanky a iné slohové i
      slovesné prípravy, z ktorých mnohé, najmä čo vyšli v novších časoch, nemálo vynikajú
      znamenitým obsahom i formou. U Slovákov je od pradávna menšia a miestami i časom dokonca
      žiadna starostlivosť o rozširovanie česko-slovenského spisovného jazyka či už na školách alebo
      i doma pomocou dobrých náučných kníh. Činnosť inštitútu a katedry reči a literatúry slovenskej
      v Prešporku nikdy sa nerozvila natrvalo, dôsledne a bez prerušenia, iné podobné, zväčša
      súkromné ústavy na gymnáziách a lýceách, sotva vznikli, vždy zanikali bez stopy a trvanlivého
      účinku. Náučných kníh o našom jazyku, napísaných s mimoriadnym ohľadom na Slovákov, je málo,
      ba i tie, ktoré boli poruke, využili sa nedostatočne. No i tento nedostatok sa mohol spomedzi
      všetkých najľahšie odstrániť dobrou a pevnou vôľou, stálosťou a vytrvanlivosťou, zjednotením
      úmyslov a využitím primeraných prostriedkov. Treba bolo postarať sa predovšetkým o potrebné,
      metodicky vypracované náučné knižky a ich použitie v školách, o upevnenie katedry slovenskej
      literatúry v Prešporku, a podľa možnosti o založenie inej podobnej dakde hlbšie v jadre
      Slovenska. Bez dôkladného, usilovného vyučovania a priúčania sa nemožno si dokonale osvojiť
      ktorýkoľvek spisovný jazyk, zachovávať pri písaní jeho čistotu, správnosť a pre zrozumiteľnosť
      nevyhnutnú jednotu gramatických foriem, nech je napokon akýkoľvek, starý alebo nový, nech sa
      berie do úvahy jazyk z úpätia Tatier alebo Krkonôš, z poriečia Váhu alebo Moravy či Vltavy.
      Preto ani tieto, ani iné podobné ťažkosti, doliehajúce na používanie doterajšieho spisovného
      jazyka na Slovensku, ako náhodné a ľahko odstrániteľné, nemohli ma nikdy priviesť k tomu
      presvedčeniu, že by prenáhlené a násilné odtrhnutie sa Slovákov od Čechov vo spisovnom jazyku
      a literatúre bolo krokom, požadovaným nevyhnutnosťou vecí a nevyhnutne potrebným prostriedkom
      na zachovanie a posilnenie ich duchovného blaha. Bolo obdobie ešte za čias môjho pobytu v Uhrách,
    <sup>
     [
     <a class="footnote" href="#ftn.id2507251" name="id2507251">
      22
     </a>
     ]
    </sup>
    keď myšlienka — akým spôsobom by slovenskí spisovatelia vo veci jazyka mohli
      najlepšie a s najzaručenejším úžitkom vyhovieť potrebám svojho ľudu v terajšom stave jeho
      vzdelanosti — nemálo zaujímala moju myseľ. Mnoho sme vtedy uvažovali a premýšľali ja i môj
      priateľ Kollár o tomto predmete aj listovne, aj pri osobných stretnutiach. Priznám sa, že sa
      mi i vtedy zdalo a zdá sa mi aj dnes, že by slovenskí spisovatelia bez uškodenia literárnej
      jednote, na základe zdedeného spisovného, najmä biblického a u evanjelikov spolu i
      liturgického jazyka mohli aj ďalej pokračovať zvláštnou, od Čechov čiastočne rozdielnou cestou
      tak, aby podľa možnosti šetriac od starodávna prijaté gramatické formy a nemeniac pravopis, po
      lexikálnej a v istom zmysle i syntaktickej stránke čiže v látke jazyka brali väčší ohľad na
      svojich krajanov Slovákov než na Čechov, používajúc slová a reč domácej podoby tam, kde má
      Čech svoje zvláštne, im neznáme alebo menej zrozumiteľné. Urobili tak čiastočne už viacerí
      slovenskí spisovatelia starších i novších čias, najmä Rybay, Bartholomaeides, Feješ, Čaplovič,
      Fejérpataky, i sám Kollár vo svojich posledných, s mimoriadnym ohľadom na Slovákov vydaných
      spisoch, v Čítanke,
    <sup>
     [
     <a class="footnote" href="#ftn.id2507296" name="id2507296">
      23
     </a>
     ]
    </sup>
    Kázniach
    <sup>
     [
     <a class="footnote" href="#ftn.id2507329" name="id2507329">
      24
     </a>
     ]
    </sup>
    atď., ktoré sú poznačené rázom a farbou svojho slovenského pôvodu; a mohlo by sa,
      po dôkladnom uvážení veci a všestrannom preskúmaní, najmä v spisoch, určených výhradne pre
      pospolitý slovenský ľud, azda ísť ďalej o krok alebo dva, vždy už potiaľ, pokiaľ by sa tým
      nenarúšala žiadúca jednota a od Slovákov pochádzajúce spisy nestali sa úplne nezrozumiteľnými
      a neprístupnými Čechom, a od týchto tamtým, pre rozdielnosť v pravopise i gramatických
      formách. Takto by slovenská literatúra v Uhrách vytvárala zvláštnu časť v celku, z ktorého by
      sa nevylučovala, ale by bola jeho súčasťou ako dúha v dúhe, ako kruh v kruhu. Obe strany by si
      vzájomne rozdeľovali svoje zvláštne, každej z nich pôvodne patriace poklady; Slováci by si
      nezamedzili prístup k slobodnému a uľahčenému osvojovaniu si neoceniteľných pamiatok
      staročeskej literatúry, Česi by zo slovenských spisov čerpali bohatstvo slov a prísloví, veľmi
      užitočných pri ďalšom obohacovaní a zušľachťovaní spisovného jazyka a predovšetkým pri
      odstraňovaní nemeckých spôsobov reči. Toto by bola blahodarná
    <span class="emphasis">
     <em>
      obnova
     </em>
    </span>
    a
      zaručený zisk, nie však odvážny, násilný
    <span class="emphasis">
     <em>
      prevrat
     </em>
    </span>
    a zaručená škoda.
   </p>
   <p>
    Že za takúto primeranú, miernu, obom stranám užitočnú a teda vítanú
    <span class="emphasis">
     <em>
      obnovu
     </em>
    </span>
    nemôžem uznať onú novotu v jazyku a v pravopise, ktorá vznikla
      minulého roku na uhorskom Slovensku, a v Novinách
    <sup>
     [
     <a class="footnote" href="#ftn.id2507395" name="id2507395">
      25
     </a>
     ]
    </sup>
    i Orle ju vystavujú na obdiv, o tom sa nemusím pred čitateľom, poznajúcim veci,
      mnohými slovami ani rozširovať. Podľa môjho pevného presvedčenia je to konečný a úplný
    <span class="emphasis">
     <em>
      prevrat
     </em>
    </span>
    , ktorý — ak sa uskutoční dôsledne a načisto a ak sa ujme medzi
      terajšími i budúcimi slovenskými spisovateľmi — napokon zničí nielen doterajšiu jednotu
      spisovného jazyka medzi Čechmi a Moravanmi na jednej a medzi Slovákmi na druhej strane, ale i
      prítomnosť a budúcnosť Slovákov po duchovnej a literárnej stránke celkom odtne od ich
      minulosti. Podnárečie, vybrané za základ nového spisovného jazyka a obmedzené i medzi samým
      slovenským ľudom na malé pole pôsobnosti, pravopis, pristrihnutý podľa abstraktných zásad bez
      ohľadu na etymológiu
    <sup>
     [
     <a class="footnote" href="#ftn.id2507421" name="id2507421">
      26
     </a>
     ]
    </sup>
    a na podobnosť pravopisov vzdelanejších slovanských nárečí, všetko to očividne
      svedčí o úsilí úmyselne odstrániť celú doterajšiu literárnu stavbu na Slovensku tak, aby kameň
      na kameni neostal a mohla sa vystavať budova nová, nový chrám osvety pre Slovákov v pôvodnom
      svojráznom slohu ak aj nie úplne bez ohľadu na ostatné vetvy kmeňa slovanského (čo posúdiť
      nemôžem), tak aspoň bez ohľadu na najbližších príbuzných, Čechov a Moravanov. Priznám sa, že v
      celej histórii literatúry vzdelanejších slovanských národov nepoznám takého prenáhleného,
      násilného a rozsiahleho prevratu, takého odvážneho skoku od bieleho k čiernemu, než je tento.
      Medzi príkladmi, ktoré možno uviesť z histórie literatúry ruskej, srbskej, ilýrskej atď., a
      medzi týmto je veľký, podstatný rozdiel. Rusi i pred Petrom
    <sup>
     [
     <a class="footnote" href="#ftn.id2504903" name="id2504903">
      27
     </a>
     ]
    </sup>
    písavali po rusky a píšu dodnes jazykom umele zliatym z cirkevného a domáceho
      nárečia, Srbi už pred Obradovićom
    <sup>
     [
     <a class="footnote" href="#ftn.id2504924" name="id2504924">
      28
     </a>
     ]
    </sup>
    písavali po srbsky (podľa svedectva listín, zákonov, letopisov atď.) a až dodnes
      sa nezbavili vplyvu cirkevného jazyka. U oboch sa pravopis obnovuje iba po čiastkach, bez
      odstraňovania základov etymológie; Chorváti najnovšie zjednodušujú iba pravopis maličkou
      zmenou niektorých písmen,
    <sup>
     [
     <a class="footnote" href="#ftn.id2504951" name="id2504951">
      29
     </a>
     ]
    </sup>
    spisovný jazyk však uvádzajú na starší, širší, pevnejší, pozitívny a historický
      podstavec čiže základ. Všetky tri národy pri vytýčených obnovách väčšmi šetria súvislosť
      prítomnosti s minulosťou, všetky tri majú ku hľadaniu nových lepších ciest iné pohnútky, iné
      výsledky. Keby boli Slováci ľudom polodivým, nedávno obráteným na kresťanskú vieru, mravne i
      rozumove celkom nevzdelaným, bez hocijakého krvného zväzku príbuznosti s inými susednými
      národmi, asi ako Arnauti
    <sup>
     [
     <a class="footnote" href="#ftn.id2504981" name="id2504981">
      30
     </a>
     ]
    </sup>
    v Turecku alebo Avari na Kaukaze, keby boli národom veľkým a politicky
      samostatným, alebo aspoň svojou polohou na nejakom ostrove v oceáne menej podliehajúcim vplyvu
      ostatných obkľučujúcich ich národov, menej by som sa čudoval tomu, čo sa začalo: no Slováci
      nie sú začiatočníkmi na púti života civilizovaných národov, dosiaľ im nechýbalo svetlo a pomoc
      domácej národnej literatúry, nie sú bez starých, svätých zväzkov s najbližšou svojou krvou, ku
      ktorej by ich ako mladších bratov mali užšie než kedykoľvek viazať ku starším sčasti
      povinnosti vďačnosti a uznania, sčasti hlas opatrnosti, v tomto čase natoľko rozhodným pre
      prítomný i budúci blahobyt všetkých troch vetiev. Čudné, nepochopiteľné osudy Slovanstva! V
      druhej polovici sedemnásteho a prvej osemnásteho storočia, keď československá reč v Čechách a
      na Morave chradla a hynula, Slováci sa jej ujímali horlive a veľmi úspešne, píšuc správnejšie
      než sami Česi: no teraz, keď čeština veselšie než kedykoľvek predtým prekvitá, národnosť a
      literatúra uberajú sa dopredu rýchlejším a vydarenejším krokom, než sme sa sami odvážili dúfať
      ešte prednedávnom, teraz sa Slováci bez dostatočných príčin, silou mocou od Čechov odtŕhajú!
      Daromné je uisťovanie, že prijatím nového spisovného jazyka a založením novej literatúry na
      Slovensku neutrpia škodu staré zväzky lásky medzi bratskými národmi a staré pomery literárnej
      vzájomnosti, že stojac každý na svojej zemi a pretekajúc sa v jej obrábaní, tým ľahšie, lebo
      bez závisti a žiarlivosti, budeme si môcť vzájomne deliť znamenité plody umu a spoločne sa
      nimi živiť.
    <sup>
     [
     <a class="footnote" href="#ftn.id2505024" name="id2505024">
      31
     </a>
     ]
    </sup>
    O prvom nepochybujem, lebo láska je mocnosť prírody, silnejšia než všetky odbojné
      a odporujúce jej mocnosti sveta; táto ani v krvi šľachetnejších synov Slovenska, Moravy a
      Čiech nikdy nevyhasne, hoci by bolo aj viacej podnetov na nezhody a rozpory, než ich je
      skutočne — o druhom sa však nemôžem nijako presvedčiť. Budú to iste aj v budúcnosti jednotliví
      učení Slováci, kupujúci a čítajúci lepšie knihy české, a medzi Čechmi slovenské, asi ako teraz
      poľské alebo ilýrske alebo ruské, no ich počet bude veľmi skromný: o vzájomnosti v literatúre,
      aká bola dosiaľ, bez jednoty spisovného jazyka nemôže byť potom ani reči. Bez úmyselného,
      dôkladného vzdelávania sa v československom spisovnom jazyku, bez horlivého, stáleho
      usilovania sa o jednotu literatúry v tom zmysle a smere ako doteraz, odcudzia sa Slováci
      čoskoro úplne i staršiemu spisovnému slohu, i novšej českej literatúre; Česi a Moravania nikdy
      neprivyknú na nové slovenské podnárečie a pravopis. Priehlbeň medzi jazykmi a literatúrami
      oboch strán (hoci budú iba dve literatúry) bude čoskoro taká veľká, že ju viacej nič nevyplní.
      Predstiera sa, že mimoriadny stav, v ktorom sa ocitli Slováci v Uhrách, že nové pomery, ktoré
      vznikli medzi nimi a ostatnými národmi, nevyhnutne vyžadujú použiť nový, mimoriadny
      prostriedok, aby sa ubránili pred zahynutím. Rád pripúšťam, že nový stav vecí vyžadoval novú,
      znásobenú starostlivosť o zachovanie slovenského ľudu pri zdedenej národnosti: no myslím, že
      pre dôraznejšie pôsobenie na srdce i myseľ slovenského ľudu mohol sa vybrať prostriedok oveľa
      primeranejší, oveľa miernejší, menej škodlivý, menej nebezpečný, než je ten, aký sa použil. V
      skutočnosti nemožno tvrdiť, že by plody významnejších spisovateľov v Čechách a na Slovensku
      boli na čulejšie duše na Slovensku ostali úplne bez vplyvu iba pre vlastnosti spisovného
      jazyka; pôvodcovia týchto vzniknutých novôt to vedia sami najlepšie (tak aspoň dúfame), ktorým
      spisom vďačia za svoje prebudenie k národnému citu a zmýšľaniu, za svoje zachovanie sa
      Slovanstvu — či Bernolákovej Gramatike, či niektorým iným knihám. Ak bolo treba zostúpiť o
      niekoľko stupňov nižšie a prihliadnuť na potreby pospolitého slovenského ľudu, mohla sa na to
      vybrať stredná cesta, ktorú som už spomenul, a mohlo sa vyhnúť neprirodzeným, násilným a takým
      nebezpečným a škodlivým krajnostiam. Vraví sa však, že výber tohto prostriedku, voľba tejto
      cesty uskutočnila sa na všeobecnú žiadosť samotného slovenského ľudu. Neviem, či sa skutočne
      dakto prv, než sa k dielu prikročilo, riadne spýtal na to ľudu, či dospelých a na hlasovanie v
      takej dôležitej veci duchovne povolaných jeho členov; podľa toho, čo sme sa i my vzdialení
      dozvedeli a dosiaľ sa dozvedáme o nespokojnosti mnohých šľachetne zmýšľajúcich Slovákov s
      touto novotou, o odpore, s ktorým sa stretáva i medzi samotným pospolitým ľudom vo viacerých
      častiach uhorskej vlasti, oprávnene by som mohol pochybovať o všeobecnosti spomenutej
      žiadosti: no napokon nech je, čo sa týka tej žiadosti, akokoľvek, pri rozsudzovaní takých
      nejasností, ako je spomínaná, má a musí rozhodnúť nie natoľko množstvo ako skôr hodnota
      hlasov. Lebo ako nemôžu chorí predpisovať lekárom spôsob liečenia, deti rodičom a učiteľom
      spôsob vychovávania a vyučovania, tak ani pospolitý ľud nemôže určovať svojim vzdelávateľom
      cesty a prostriedky na dosiahnutie svojej duchovnej vzdelanosti a osvety, svojho duchovného
      blahobytu; tým by sa akiste úplne poprela a odstránila všetka uprednostnenosť vycibrenosti
      rozumu v prospech jeho prirodzenej hrubosti, osvietenosti v prospech temnosti, slovom,
      vzdelanosť v prospech surovosti.
   </p>
   <p>
    No keďže som už predtým niekoľkokrát spomenul, že sa mi začatá novota zdá neprirodzená,
      škodlivá a nebezpečná, musím sa o tom vyjadriť ešte trochu naširšie a určitejšie.
      Neprirodzenou sa mi tá novota zdá preto, lebo nevyplýva z terajšieho stavu rozumovej osvety a
      duchovnej vzdelanosti Slovákov len ako pokračovanie, ako nový, vyšší jej stupeň, ale pochádza
      iba z teoretických, špekulatívnych zásad, snažiacich sa bezohľadne a silou mocou ujať sa v
      živote, ktorý ich nepozná a proti nim sa bráni, neopiera sa o pozitívny, historický základ,
      ale iba o ideálny, svojvoľne podstrčený podstavec, nespája budúcnosť s minulosťou, ale ich
      úplne pretŕha, nepostupuje lahodným, miernym, rozvážnym krokom ďalej a napred, ale káže sa
      vracať s obídením všetkého, čo sa dosiaľ inými spôsobmi a prostriedkami namáhavo nadobudlo na
      poli literárnej osvety, k samému začiatku — od Iliady k abecede.
    <sup>
     [
     <a class="footnote" href="#ftn.id2505175" name="id2505175">
      32
     </a>
     ]
    </sup>
    Česť a chvála pospolitej reči slovenského ľudu na hornom Považí a na celom Slovensku,
    <sup>
     [
     <a class="footnote" href="#ftn.id2505189" name="id2505189">
      33
     </a>
     ]
    </sup>
    kde je táto reč na svojom mieste (ja sám som zbieral slovenské prostonárodné piesne
    <sup>
     [
     <a class="footnote" href="#ftn.id2505206" name="id2505206">
      34
     </a>
     ]
    </sup>
    už od roku 1814 a neskôr vydal s priateľom Kollárom); no ani náš spisovný jazyk,
      zdokonalený a obohatený spoločným úsilím šľachetnejších duchov nášho trojvetvistého kmeňa
    <sup>
     [
     <a class="footnote" href="#ftn.id2505225" name="id2505225">
      35
     </a>
     ]
    </sup>
    počas pol piata storočia, jazyk, ktorý milých Slovákov priebehom dlhého času, v
      neustálom zmietaní sa osudov, vo veľmi nebezpečných, z rozličných strán sa na nich valiacich
      víchriciach sýtil duchovnou potravou a zachránil ich pred mravným spustošením i odnárodnením,
      nie je vyvrheľom: je faktickou mocnosťou, je reálnym svetom, má i on svoje práva, ktoré
      nemožno beztrestne porušovať, má svoje ostne, ktorých sa nemožno bezbolestne dotýkať, i o ňom
      platí, čo o rímskom panovníkovi:
    <span class="emphasis">
     <em>
      Cui male si palpere, recalcitrat undique
        tutus
     </em>
    </span>
    .
    <sup>
     [
     <a class="footnote" href="#ftn.id2505251" name="id2505251">
      36
     </a>
     ]
    </sup>
    Že by terajšie občianske čiže politické položenie Slovákov, že by stupeň ich
      rozumovej i mravnej osvety vyžadoval si také prenáhlené odbočenie z doterajšej cesty,
      zrieknutie sa celého, spoločne s Čechmi a Moravanmi úmorne nadobudnutého dedičstva, zbúranie
      celého starého stavania až po samé základy a zaujatosť za novú budovu, že by nebolo možné
      dosiahnuť medzi Slovákmi v doterajšom spisovnom jazyku prostonárodnú literatúru, o tom sa
      nemôžem presvedčiť. Veď ani doterajšie, primerane pre potreby čitateľov napísané knihy
      neostali bez dobrého vplyvu na slovenský ľud. Že ich bolo málo, to nezavinil spisovný jazyk,
      ale celkom iné a rozličné okolnosti. Nevyhnutnou podstatou prostonárodnosti nie je používanie
      toho alebo onoho, pospolitej reči bližšieho podnárečia, ale obsah, poňatie, myšlienky a spôsob
      ich prednesu čiže sloh: keby skutočne tak bolo, a podstatou prostonárodnosti bola by iba
      prostá reč, nemohol by meklenburský, hannoverský, švábsky, švajčiarsky, bavorský, rakúsky,
      slovom, nemecký sedliak čítať tak bez všetkých ťažkostí a s takým úžitkom knihy, ktoré sa pre
      neho vydávajú v nemeckom spisovnom jazyku, s akým ich podľa všeobecných skúseností každodenne
      číta. Nevravím nič o tom, že literatúra, ktorá — ak chce byť toho mena hodna — musí vyhovovať
      rovnako potrebám všetkých tried celého národa, vyšších i nižších, nemá a nemôže byť iba
      prostonárodnou. — O škodlivosti vzniknutej novoty, pokiaľ sa týka alebo doterajšieho celku
      čiže trojvetvistého kmeňa, alebo odštepujúcej sa vetvy, aby som sa priveľmi rozširoval, nebude
      odo mňa žiadať vari ani jeden rozumný a nepredpojatý posudzovateľ veci, o ktorú ide: vidiacemu
      sa sama ponúka, nevidiacemu úmyselne odhaľovať a ukazovať vlastné a svojich bratov rany a
      strasti, bolesti a nešváry je vec pretrpká a nevďačná. Sily všetkých troch vetiev
      československého národa v takom jeho stave, v akom sa ocituje, a súčasne ak ich prirovnáme k
      silám iných národov či už slovanských alebo i neslovanských, napr. ruského, poľského,
      nemeckého, francúzskeho, anglického atď., sú pre všestranné zveľaďovanie a obohacovanie
      literatúry dosť slabé; každé, i to najmenšie ich rozdrobovanie a trhanie nemôže neškodiť alebo
      celku alebo i jeho častiam. Týmto prenáhleným, násilným odčesnutím sa slovenskej vetvy obnaží
      sa na kmeni veľká, hlboká rana, ktorá keby sa aj priebehom času zacelila a keby sa aj
      odtrhnutej vetve podarilo zapustiť do svojej pôdy korene nového samostatného života (o čom
      veľmi pochybujem), predsa vždy ostane jazva, a to očividná. Ba čo horšie: ako každé svojvoľné
      a jednostranné vymykanie sa z posvätných krvných zväzkov podľa prirodzenosti ľudskej povahy
      nemôže zostať bez zmätenosti úmyslov a vznietenia vášní, vedúcich od svornosti, znášanlivosti
      a lásky rýchlym skokom k nesvornosti, neznášanlivosti a nenávisti, tak aj tuná možno
      predvídať, ba už na samom začiatku možno vycítiť, že urputné úsilie o uskutočnenie začatej
      novoty povedie k rozporom a hádkam, k rozhorčeniu myslí, k roznieteniu vášní, ktoré spočiatku
      bývajú obyčajne mierne a bezvýznamné, no naostatok vždy sa skončia smutne a zhubne. Lebo zo
      semena nesvornosti, neznášanlivosti, hnevu, slovom, z vášní, nikdy a nikde sa nemôže urodiť a
      dozrieť plod dobrý, srdcu a mysli na úžitok. Nájdu sa totiž blúzniví a blázniví učenníci,
      ktorí pôjdu ďalej, než učitelia chcú a prikazujú; nebude to, ba je už teraz, bez preklínania
      češtiny a Čechov, bez preklínania tých Slovákov, ktorých vlastní otcovia a matky vychovali vo
      viere, že Česi, Moravania a Slováci sú jedna krv, jedna veľká rodina, že ich spisovný jazyk je
      spoločným majetkom, spoločným dedičstvom všetkých troch (čo je vraj podľa nového učenia
      niektorých Slovákov povera, ba hriešne zmýšľanie) a v nej chcú aj vytrvať a zomrieť. — No
      nestačí ešte táto akokoľvek hmatateľná a veľká škoda, ktorá vznikla z rozdrobenia síl, z
      rozdráždenia myslí a zo vzplanutia vášní; budúcnosť hrozí ešte väčším nebezpečenstvom.
      Nehovorím nič o tom, že pri známej rozdrobenosti slovenského nárečia na veľké množstvo od seba
      odlišných podnárečí, z ktorých pestovanie jedného je nemožné bez zanedbania iných, spory o
      pravopis a gramatiku postupom času budú istotne neodvratné,
    <sup>
     [
     <a class="footnote" href="#ftn.id2505418" name="id2505418">
      37
     </a>
     ]
    </sup>
    a že preto Slovákov ľahko môže postihnúť to, čo sa stalo Srbom, hašteriacim sa už
      takmer tridsať rokov o pravopis a gramatiku, a po uviaznutí v domnienke, že bez sústavného,
      podľa filozoficko-teoretických zásad pristrihnutého pravopisu vôbec nemožno mať klasických
      spisovateľov (hoci história najbohatších literatúr, francúzskej, anglickej, nemeckej a
      talianskej dokazuje opak toho), nijako sa nemôžu prehrýzť cez škrupinu k jadru, cez formu k
      veci, cez písmená ku spisom, cez slová ku slovesnosti (literatúre);
    <sup>
     [
     <a class="footnote" href="#ftn.id2505449" name="id2505449">
      38
     </a>
     ]
    </sup>
    toto nešťastie, hoci veľké a škodlivé, vždy by bolo len dočasné, podradné.
      Nebezpečenstvo, s ktorým je toto nové hnutie spojené, podľa mojej mienky je oveľa väčšie a
      závažnejšie, totiž že Slováci, keď sa krátkou cestou odcudzili tým prenáhleným vyšmyknutím sa
      zo spoločného kruhu vzdelanosti, z doterajšieho i budúceho českého jazyka, z doterajšej i
      budúcej českej literatúry, a nemajúc dostatočných síl na zveľaďovanie vlastnej, samostatnej,
      všetkým potrebám národa vyhovujúcej literatúry, po veľkom lopotnom a bezvýslednom namáhaní
      vyjdú z boja naprázdno, pre vysilenie nevládajúci viesť ďalej svoje veci, pre roztrhnutie
      starých zväzkov a zanedbanie spisovného jazyka neschopní vrátiť sa ku starým prameňom
      vzdelanosti a osvety. A čože je to, čo ich napĺňa dôverou, že sa ich predsavzatia vydaria, že
      sa musia vydariť? Priznám sa, že pohľad na minulosť a prítomnosť nevzbudzuje vo mne také
      sangvinické nádeje, naopak že ma napĺňa akousi clivotou a starosťou. Spisovné jazyky a
      literatúry sa nikde, ani za najpriaznivejších okolností, nedajú životu nanútiť, tak zrazu
      improvizovať podľa abstraktných teoretických, čo aj ako vznešených zásad; a tým menej u
      Slovákov, ktorých zemepisná poloha, horami oddelené sídla bez hlavného mesta, majúceho
      čiastočne spájať rozptýlených členov, na mnohé podnárečia rozdrobený jazyk, nízky stupeň
      vyššieho priemyslu a preto i hmotného blahobytu, vzťahy k ostatným národom, najmä k Maďarom,
      nedostatok národných škôl a mnohé iné okolnosti veľmi nepriaznivo pôsobia na také odvážne,
      bezohľadné podujatie vytvoriť nový svet; nezávislú tatranskú vzdelanosť a literatúru. Teda kam
      to až priviedli Sotáci (v Zemplínskej stolici), ktorí sa už pred deväťdesiatimi rokmi pokúsili
      o spisovanie kníh vo svojom obmedzenom domácom podnárečí? Veď tých niekoľko nimi vydaných
      náboženských knižiek sami ostatní Slováci nepoznajú ani len podľa mena! Kam to až priviedol
      Bernolák a jeho nasledovníci, mužovia to ináč nepochybne učení, usilovní a vytrvalí, ktorí sa
      už pred vyše päťdesiatimi rokmi s najväčším úsilím snažili povýšiť iné slovenské podnárečie na
      čestné miesto literárneho jazyka? Česť a chvála niektorým, najmä básnickým plodom ich usilovnosti;
    <sup>
     [
     <a class="footnote" href="#ftn.id2505926" name="id2505926">
      47
     </a>
     ]
    </sup>
    no popri tom všetkom našou mienkou je, že to, čo dosiaľ vyniesli na svetlo, nie je
      ešte literatúra, a že i tými svojimi spismi, ktorým nemožno odoprieť záslužnú pochvalu ako
      svojím spôsobom vydareným plodom ľudského umu, boli by zapôsobili oveľa dôraznejšie, hlbšie a
      ďalekosiahlejšie nielen na celý náš trojvetvistý kmeň, ale i na samých Slovákov, keby za
      prísnejšieho pridŕžania sa všeobecného spisovného jazyka neboli zbytočne novotárčili. Preto
      kde nadobudnutie nového, či už lepšieho alebo aspoň rovnako dobrého vlastníctva väzí v
      neistote a v pochybnostiach, tam opatrnosť, bez ktorej i samotná múdrosť je slepá, radí
      nezriekať sa pre niektoré náhodné, pri dobrej vôli snahe a vytrvalosti ľahko premožiteľné
      ťažkosti starého, spoločným úsilím otcov nadobudnutého, v rozličných prúdoch času a rozvratoch
      s námahou uchráneného, na živenie a zošľachťovanie všetkých nás postačujúceho dedičstva.
   </p>
   <p>
    No badám, že ma nestrážený prúd citov a myšlienok začína mimovoľne unášať ďaleko za medze,
      vytýčené pre tento článok. Dúfam, že z toho, čo som tuná povedal bez okolkov a pretvárky,
      avšak
    <span class="emphasis">
     <em>
      sine ira et studio
     </em>
    </span>
    ,
    <sup>
     [
     <a class="footnote" href="#ftn.id2505987" name="id2505987">
      48
     </a>
     ]
    </sup>
    dostatočne vyznieva moje zmýšľanie o veci, o ktorú ide: že pred nikým nemôže ostať
      tajnosťou, ako mi skľučuje srdce clivotou a žalosťou táto novota v reči a pravopise na
      Slovensku v Uhrách, hroziaca nám úplným rozvratom všetkých doterajších zväzkov, pomerov a
      vzťahov medzi Čechmi, Moravanmi a Slovákmi. Týmto som svoju úlohu splnil; ostatné nech uvážia
      a rozhodnú rozvážni a nepredpojatí Slováci, v rukách a moci ktorých spočíva súčasné i budúce
      literárne vzdelanie ich rodákov. Ešte nie je všetko stratené. Podľa mojej mienky nie je ešte
      úplne nemožný návrat k miernejšiemu a primeranejšiemu prostriedku, ktorým by sa i rýchlejšie,
      i bezpečnejšie dosiahol chválitebný cieľ; zvláštny slovenský, na základe biblického jazyka
      utvorený sloh! Daj, bože, aby sa tak čoskoro stalo! Do budúcnosti, pravda, smrteľné oko
      nepreniká, nemožno predvídať, kam sa prikloní väčšia čiastka slovenského obecenstva. Možno, že
      všetky naše vrúcne žiadosti a želania zachovať jednotu budú márne a zbytočné, možno, že
      rozdvojeniu a rozdrobeniu nedá sa zabrániť, je neodvratné, možno sa násilné trhanie nenazdajky
      dovŕši, možno štyristopäťdesiatročná velebná budova spisovného jazyka a literatúry na
      Slovensku sa do základov rozbúra bezhlavou prenáhlenosťou a nová sa nikdy nedostavia; potom
      nám — ktorí vieme, že na tejto zemi a na tomto svete nevíťazí vždy to, čo je lepšie a
      spravodlivejšie, ale že naopak, často, veľmi často lepšia vec sa stáva obeťou horšej —
      neostane nič iné, než zahaliť svojho ducha do plášťa odovzdanosti a zvolať s utickým mudrcom:
   </p>
   <p>
    <span class="emphasis">
     <em>
      Victrix causa diis placuit, sed victa Catoni!
     </em>
    </span>
    <sup>
     [
     <a class="footnote" href="#ftn.id2578034" name="id2578034">
      49
     </a>
     ]
    </sup>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2522939" name="ftn.id2522939">
        1
       </a>
       ]
      </sup>
      <span class="emphasis">
       <em>
        Sbor musejní pro řeč a literaturu českou
       </em>
      </span>
      vznikol v lone Českého
          musea v Prahe v januári 1830 a v jeho rámci sa postupne rozvila činnosť Matice českej.
          Členmi Sboru boli sprvu iba Jungmann, Presl a Palacký, až r. 1841 pristúpili k nim Šafárik
          a Hanka. Sbor vydal v máji 1846 Jánom Kollárom zredigovaný spis Hlasové o potřebě jednoty
          spisovného jazyka pro Čechy, Moravany a Slováky ako 22. číslo musejných spisov, kde
          redaktor zozbieral staršie i novšie príspevky, týkajúce sa spoločného jazyka Čechov a
          Slovákov, pričom niektoré z nich aj zámerne falšoval, a celý spis vyhrotil proti
          štúrovskej slovenčine ako spisovnému jazyku na Slovensku, ako aj proti Štúrovi.
     </p>
    </div>
    <div class="footnote">
     <p>
      <sup>
       [
       <a class="para" href="#id2523005" name="ftn.id2523005">
        2
       </a>
       ]
      </sup>
      <span class="emphasis">
       <em>
        Sumácia
       </em>
      </span>
      (lat.) — súhrn, podstata
     </p>
    </div>
    <div class="footnote">
     <p>
      <sup>
       [
       <a class="para" href="#id2523091" name="ftn.id2523091">
        3
       </a>
       ]
      </sup>
      <span class="emphasis">
       <em>
        … v dôkladných rozpravách ctihodných mužov Jungmanna, Palackého a
            Kollára…
       </em>
      </span>
      — Kollár zaradil do Hlasov Jungmannov článok O různění českého
          spisovného jazyka, ktorý bol napísaný r. 1832 proti Bernolákovi, a z Palackého dva
          príspevky, a to O národech uherských, zvláště Slovanech (z r. 1829) a posudok o Trnkovej
          knižke (z r. 1832), smerujúci proti moravskému separatizmu. Palacký k prvému príspevku
          pripojil nový dodatok, v ktorom odsúdil nový krok na Slovensku za slovenčinu ako „blud
          osudný a žalostný“. No najzúrivejší bol v Hlasoch Kollárov príspevok, v ktorom sa
          nešetrilo urážkami slovenčiny, Slovákov, Štúra a jeho stúpencov.
     </p>
    </div>
    <div class="footnote">
     <p>
      <sup>
       [
       <a class="para" href="#id2523211" name="ftn.id2523211">
        4
       </a>
       ]
      </sup>
      <span class="emphasis">
       <em>
        Nárečie
       </em>
      </span>
      — v dnešnom zmysle jazyk; podnárečie — nárečie
     </p>
    </div>
    <div class="footnote">
     <p>
      <sup>
       [
       <a class="para" href="#id2523302" name="ftn.id2523302">
        5
       </a>
       ]
      </sup>
      <span class="emphasis">
       <em>
        Kliment
       </em>
      </span>
      († 916) — žiak Konštantína-Cyrila, odišiel po Metodovej
          smrti (885) a po zákaze slovanskej bohoslužby z Veľkej Moravy do Bulharska
     </p>
    </div>
    <div class="footnote">
     <p>
      <sup>
       [
       <a class="para" href="#id2523316" name="ftn.id2523316">
        6
       </a>
       ]
      </sup>
      <span class="emphasis">
       <em>
        Naum
       </em>
      </span>
      († 910) — žiak Metodov a nástupca biskupa Klimenta. Jeho
          život opisuje staroslovienska pamiatka z 10. storočia (Život Naumov).
     </p>
    </div>
    <div class="footnote">
     <p>
      <sup>
       [
       <a class="para" href="#id2523330" name="ftn.id2523330">
        7
       </a>
       ]
      </sup>
      <span class="emphasis">
       <em>
        Angelár
       </em>
      </span>
      — prišiel r. 885 spolu s Klimentom a Naumom do
          Bulharska
     </p>
    </div>
    <div class="footnote">
     <p>
      <sup>
       [
       <a class="para" href="#id2523342" name="ftn.id2523342">
        8
       </a>
       ]
      </sup>
      <span class="emphasis">
       <em>
        Sáva
       </em>
      </span>
      — patril ku Gorazdovej skupine, ktorá sa inou cestou dostala
          do Bulharska ako skupina Klimentova
     </p>
    </div>
    <div class="footnote">
     <p>
      <sup>
       [
       <a class="para" href="#id2523355" name="ftn.id2523355">
        9
       </a>
       ]
      </sup>
      <span class="emphasis">
       <em>
        Vavrinec
       </em>
      </span>
      — spoločník Gorazdov, Klimentov, Naumov a Angelárov „v
          mukách a žalári“
     </p>
    </div>
    <div class="footnote">
     <p>
      <sup>
       [
       <a class="para" href="#id2523368" name="ftn.id2523368">
        10
       </a>
       ]
      </sup>
      <span class="emphasis">
       <em>
        Gorazd
       </em>
      </span>
      — rodom Moravan, stal sa Metodovým nástupcom. Po vyhnaní z
          Veľkej Moravy odišiel so svojou skupinou do Bulharska.
     </p>
    </div>
    <div class="footnote">
     <p>
      <sup>
       [
       <a class="para" href="#id2523391" name="ftn.id2523391">
        11
       </a>
       ]
      </sup>
      <span class="emphasis">
       <em>
        Vojtech
       </em>
      </span>
      (955 — 997) — pražský biskup, šíril kresťanstvo v Uhorsku
          so svojimi misionármi. On asi pokrstil aj uhorského kráľa Štefana.
     </p>
    </div>
    <div class="footnote">
     <p>
      <sup>
       [
       <a class="para" href="#id2523409" name="ftn.id2523409">
        12
       </a>
       ]
      </sup>
      <span class="emphasis">
       <em>
        Rusíni
       </em>
      </span>
      — Zakarpatskí Ukrajinci
     </p>
    </div>
    <div class="footnote">
     <p>
      <sup>
       [
       <a class="para" href="#id2523442" name="ftn.id2523442">
        13
       </a>
       ]
      </sup>
      <span class="emphasis">
       <em>
        Pražskú univerzitu
       </em>
      </span>
      — založil cisár Karol IV. r. 1348. Na nej
          študovalo hodne Slovákov, ktorí prenášali na Slovensko nielen nové myšlienkové prúdy, ale
          aj znalosť českého spisovného jazyka.
     </p>
    </div>
    <div class="footnote">
     <p>
      <sup>
       [
       <a class="para" href="#id2523467" name="ftn.id2523467">
        14
       </a>
       ]
      </sup>
      <span class="emphasis">
       <em>
        Jan Hus
       </em>
      </span>
      (1371 — 1415) — český náboženský reformátor, ktorý
          navrhol aj zjednodušenie českého pravopisu.
     </p>
    </div>
    <div class="footnote">
     <p>
      <sup>
       [
       <a class="para" href="#id2523510" name="ftn.id2523510">
        15
       </a>
       ]
      </sup>
      <span class="emphasis">
       <em>
        Kralická bible
       </em>
      </span>
      — nazvaná tak podľa miesta vychádzania (Kralice na
          Morave), ustálila na storočia podobu spisovnej češtiny a bola vzorom spisovného jazyka.
          Vyšla v šiestich zväzkoch (1579 — 1593) a častejšie ju potom pretláčali.
     </p>
    </div>
    <div class="footnote">
     <p>
      <sup>
       [
       <a class="para" href="#id2504426" name="ftn.id2504426">
        16
       </a>
       ]
      </sup>
      <span class="emphasis">
       <em>
        Pavel Jesenský
       </em>
      </span>
      († l594) — pôvodom Slovák, bol ev. farárom v
          Lipníku na Morave. Jeho bližšie životopisné dáta nie sú známe.
     </p>
    </div>
    <div class="footnote">
     <p>
      <sup>
       [
       <a class="para" href="#id2504472" name="ftn.id2504472">
        17
       </a>
       ]
      </sup>
      <span class="emphasis">
       <em>
        Inštitút literatúry slovenskej
       </em>
      </span>
      — Slovenská učená
          spoločnosť
     </p>
    </div>
    <div class="footnote">
     <p>
      <sup>
       [
       <a class="para" href="#id2504669" name="ftn.id2504669">
        18
       </a>
       ]
      </sup>
      <span class="emphasis">
       <em>
        Predovšetkým čoraz väčší a väčší rozdiel medzi hovorovou rečou ľudu českého
            a… ľudu slovenského…
       </em>
      </span>
      — Tento rozdiel medzi češtinou a slovenčinou vznikal
          tým, že čeština prechádzala od svojej staročeskej podoby viacerými hláskoslovnými a
          tvaroslovnými zmenami, ktoré slovenčinu nezasiahli, ako boli tzv. prehlásky
      <span class="emphasis">
       <em>
        a&gt;ě&gt;e
       </em>
      </span>
      (duša&gt;dušě&gt;duše), úženie
      <span class="emphasis">
       <em>
        u&gt;iu&gt;i
       </em>
      </span>
      (ľud&gt;lid) atď.
     </p>
    </div>
    <div class="footnote">
     <p>
      <sup>
       [
       <a class="para" href="#id2504742" name="ftn.id2504742">
        19
       </a>
       ]
      </sup>
      <span class="emphasis">
       <em>
        Silospyt
       </em>
      </span>
      — fyzika
     </p>
    </div>
    <div class="footnote">
     <p>
      <sup>
       [
       <a class="para" href="#id2504752" name="ftn.id2504752">
        20
       </a>
       ]
      </sup>
      <span class="emphasis">
       <em>
        Biblický sloh
       </em>
      </span>
      — jazyk, ktorým bola preložená Kralická biblia.
          Tento spisovný jazyk sa udržiaval na Slovensku zvlášť u evanjelikov, ktorí ho používali aj
          ako jazyk bohoslužobný, a časom primiešavali do neho hodne slovakizmov.
     </p>
    </div>
    <div class="footnote">
     <p>
      <sup>
       [
       <a class="para" href="#id2507164" name="ftn.id2507164">
        21
       </a>
       ]
      </sup>
      <span class="emphasis">
       <em>
        Katedra českej reči a literatúry
       </em>
      </span>
      sa zriadila na pražskej
          univerzite r. 1792. Jej prvým profesorom bol František Martin Pelcl (1734 — 1801), po ňom
          od r. 1799 Jan Nejedlý a od r. 1839 Jan Pravoslav Koubek.
     </p>
    </div>
    <div class="footnote">
     <p>
      <sup>
       [
       <a class="para" href="#id2507251" name="ftn.id2507251">
        22
       </a>
       ]
      </sup>
      <span class="emphasis">
       <em>
        Bolo obdobie ešte za čias môjho pobytu v Uhrách…
       </em>
      </span>
      — Šafárik sa v
          máji 1833 presťahoval z Uhorska do Prahy a tam potom žil až do konca svojho života.
     </p>
    </div>
    <div class="footnote">
     <p>
      <sup>
       [
       <a class="para" href="#id2507296" name="ftn.id2507296">
        23
       </a>
       ]
      </sup>
      <span class="emphasis">
       <em>
        Čítanka anebo kniha k čítání
       </em>
      </span>
      , ktorej autorom bol Ján Kollár,
          vyšla tlačou r. 1825 a v druhom vydaní r. 1844. Bola poznačená Kollárovými slovenčiacimi
          úsiliami, ktoré sa javili v preberaní niektorých slovenských slov do češtiny, ako aj tzv.
          vokalizáciou a ľubozvučnosťou (
      <span class="emphasis">
       <em>
        sedem
       </em>
      </span>
      namiesto
      <span class="emphasis">
       <em>
        sedm
       </em>
      </span>
      ,
      <span class="emphasis">
       <em>
        vidia
       </em>
      </span>
      namiesto
      <span class="emphasis">
       <em>
        vidí
       </em>
      </span>
      atď.).
     </p>
    </div>
    <div class="footnote">
     <p>
      <sup>
       [
       <a class="para" href="#id2507329" name="ftn.id2507329">
        24
       </a>
       ]
      </sup>
      <span class="emphasis">
       <em>
        Nedělní, svátečné i příležitostné Kázně a Řeči
       </em>
      </span>
      vyšli r. 1831 a
          1844 (dva zväzky).
     </p>
    </div>
    <div class="footnote">
     <p>
      <sup>
       [
       <a class="para" href="#id2507395" name="ftn.id2507395">
        25
       </a>
       ]
      </sup>
      <span class="emphasis">
       <em>
        Noviny
       </em>
      </span>
      — Slovenskje národňje novini, ktoré Ľudovít Štúr začal
          vydávať s literárnou prílohou Orol Tatránski od 1. augusta 1845, a to v novom spisovnom
          jazyku — štúrovskom.
     </p>
    </div>
    <div class="footnote">
     <p>
      <sup>
       [
       <a class="para" href="#id2507421" name="ftn.id2507421">
        26
       </a>
       ]
      </sup>
      <span class="emphasis">
       <em>
        Etymológia
       </em>
      </span>
      — náuka o odvodzovaní a pôvode slov. Etymologický
          pravopis prihliada k pôvodnému zloženiu slov a k historickému vývinu jazyka, takže v ňom
          sa nepíšu slová alebo znaky vždy tak, ako sa vyslovujú v živom jazyku. Naproti tomu tzv.
          fonetický pravopis sa vo svojej sústave v podstate správa zásadou: Píš, ako počuješ. Český
          pravopis bol etymologický, kým štúrovský bol vybudovaný na základe fonetickom, čím sa
          hodne odlíšil od českého (napr. v štúrovskom pravopise nebolo
      <span class="emphasis">
       <em>
        y
       </em>
      </span>
      ,
          dvojhlásky
      <span class="emphasis">
       <em>
        ia, ie
       </em>
      </span>
      sa písali ako
      <span class="emphasis">
       <em>
        ja, je
       </em>
      </span>
      ,
      <span class="emphasis">
       <em>
        d, t, n
       </em>
      </span>
      sa označovalo mäkčeňom aj vtedy, ak po nich nasledovalo
      <span class="emphasis">
       <em>
        e
       </em>
      </span>
      alebo
      <span class="emphasis">
       <em>
        i
       </em>
      </span>
      atď.).
     </p>
    </div>
    <div class="footnote">
     <p>
      <sup>
       [
       <a class="para" href="#id2504903" name="ftn.id2504903">
        27
       </a>
       ]
      </sup>
      <span class="emphasis">
       <em>
        Peter I.
       </em>
      </span>
      (1682 — 1725) — ruský cár, zreformoval písmo, priblížiac
          ho k latinke, a svojím úsilím o podporu praktickej vzdelanosti napomohol prenikanie
          ľudovej reči do spisovného úzu, zaplaveného cirkevnoslovanskými prvkami
     </p>
    </div>
    <div class="footnote">
     <p>
      <sup>
       [
       <a class="para" href="#id2504924" name="ftn.id2504924">
        28
       </a>
       ]
      </sup>
      <span class="emphasis">
       <em>
        Dositej Obradović
       </em>
      </span>
      (1742 — 1811) — významný srbský jozefínsky
          spisovateľ, kládol osobitný dôraz na národný jazyk a jeho používanie v literatúre,
          oslobodzujúc ho od pút cirkevnoslovanského jazyka
     </p>
    </div>
    <div class="footnote">
     <p>
      <sup>
       [
       <a class="para" href="#id2504951" name="ftn.id2504951">
        29
       </a>
       ]
      </sup>
      <span class="emphasis">
       <em>
        Chorváti najnovšie zjednodušujú iba pravopis maličkou zmenou niektorých
            písmen…
       </em>
      </span>
      — Chorvátsky (ilýrsky) pravopis zreformoval Ljudevit Gaj, ktorý si
          ako vzor pre svoju reformu vzal český pravopis, ponechávajúc ho v podstate na
          etymologickom základe.
     </p>
    </div>
    <div class="footnote">
     <p>
      <sup>
       [
       <a class="para" href="#id2504981" name="ftn.id2504981">
        30
       </a>
       ]
      </sup>
      <span class="emphasis">
       <em>
        Arnauti
       </em>
      </span>
      — tak nazývali Albáncov Bulhari a Osmani (Turci)
     </p>
    </div>
    <div class="footnote">
     <p>
      <sup>
       [
       <a class="para" href="#id2505024" name="ftn.id2505024">
        31
       </a>
       ]
      </sup>
      <span class="emphasis">
       <em>
        Daromné je uisťovanie, že prijatím nového spisovného jazyka a založením
            novej literatúry na Slovensku neutrpia škodu staré zväzky lásky medzi bratskými
            národmi…
       </em>
      </span>
      — Tu už Šafárik mieri priamo na vývody Ľudovíta Štúra, ktorý svoj
          krok osamostatnenia spisovného jazyka zdôvodňoval aj takýmito dôkazmi. Svoju tézu
          najvýstižnejšie sformuloval v spise Nárečie slovenské alebo potreba písania v tomto nárečí
          z r. 1846: „Budú si vari daktorí aj to myslieť, že sa od Čechov odtrhnúť chceme, ale
          zachovaj nás boh od odtrhnutia. Kto sa teraz od bratov svojich trhá, padne pod najťažšiu
          odpoveď pred národom naším. My v tom zväzku s nimi, ako sme boli, aj naďalej ostať,
          čokoľvek znamenitého vyvedú, si osvojovať, s nimi v duchovnom spojení stáť a kde im budeme
          môcť čo dobrého urobiť, vykonať chceme, ako to naspäť od nich ako bratov
          očakávame.“
     </p>
    </div>
    <div class="footnote">
     <p>
      <sup>
       [
       <a class="para" href="#id2505175" name="ftn.id2505175">
        32
       </a>
       ]
      </sup>
      <span class="emphasis">
       <em>
        … od Iliady k abecede
       </em>
      </span>
      — roz. od vyspelej literatúry k
          začiatkom
     </p>
    </div>
    <div class="footnote">
     <p>
      <sup>
       [
       <a class="para" href="#id2505189" name="ftn.id2505189">
        33
       </a>
       ]
      </sup>
      <span class="emphasis">
       <em>
        Česť a chvála pospolitej reči slovenského ľudu na hornom Považí a na celom
            Slovensku…
       </em>
      </span>
      — Narážka na slovenčinu, ktorú Štúr povýšil na spisovný
          jazyk.
     </p>
    </div>
    <div class="footnote">
     <p>
      <sup>
       [
       <a class="para" href="#id2505206" name="ftn.id2505206">
        34
       </a>
       ]
      </sup>
      <span class="emphasis">
       <em>
        … ja sám som zbieral slovenské prostonárodné piesne…
       </em>
      </span>
      — Tieto
          piesne vyšli v zbierke Písně světské lidu slovenského v Uhřích.
     </p>
    </div>
    <div class="footnote">
     <p>
      <sup>
       [
       <a class="para" href="#id2505225" name="ftn.id2505225">
        35
       </a>
       ]
      </sup>
      <span class="emphasis">
       <em>
        Trojvetvistý kmeň
       </em>
      </span>
      — roz. Čechov, Moravanov a Slovákov
     </p>
    </div>
    <div class="footnote">
     <p>
      <sup>
       [
       <a class="para" href="#id2505251" name="ftn.id2505251">
        36
       </a>
       ]
      </sup>
      <span class="emphasis">
       <em>
        Cui male si palpere, recalcitrat undique tutus
       </em>
      </span>
      (lat.) — Ak ho
          nešikovne hladíš, kope na všetky strany pre svoju bezpečnosť. — Je to citát z básnika
          Horatia, vzťahujúci sa v pôvodine na rímskeho cisára Oktaviána Augusta.
     </p>
    </div>
    <div class="footnote">
     <p>
      <sup>
       [
       <a class="para" href="#id2505418" name="ftn.id2505418">
        37
       </a>
       ]
      </sup>
      <span class="emphasis">
       <em>
        … čo sa stalo Srbom, hašteriacim sa už takmer tridsať rokov o pravopis a
            gramatiku…
       </em>
      </span>
      — Šafárik myslí na boje v srbskej literatúre, ktoré sa rozvírili
          proti pravopisnej a gramatickej reforme Vuka Stefanovića Karadžića, kodifikovanej zvlášť
          vo Vukovej srbskej gramatike a srbskom slovníku z r. 1818. Tieto boje sa skutočne
          pretiahli na niekoľko desaťročí a vyvolali záplavu brožúr a článkov, na ktoré, pravda,
          reagoval aj Karadžić.
     </p>
    </div>
    <div class="footnote">
     <p>
      <sup>
       [
       <a class="para" href="#id2505449" name="ftn.id2505449">
        38
       </a>
       ]
      </sup>
      Že táto obava nie je vymyslená a daromná, bude každý bez rozpakov súhlasiť, keď si
          pretrie oči a nazrie do dielne našich umov, do smeru ich tajných chúťok a záľub. Nestačí,
          že nedávno bol predložený slávnemu Sboru múzejnému návrh na novučičký spisovný český jazyk,
      <sup>
       [
       <a class="footnote" href="#ftn.id2505464" name="id2505464">
        38
       </a>
       ]
      </sup>
      väčšmi to poľutovaniahodný než smiešny dôkaz poblúdenej mysle, a už sa vraj
          zase iné podobné kurča ďube; nestačí, že čoskoro po pravopise, prijatom a potvrdenom i v
          kráľovskej českej Učenej spoločnosti,
      <sup>
       [
       <a class="footnote" href="#ftn.id2505568" name="id2505568">
        39
       </a>
       ]
      </sup>
      i v Sbore múzejnom, zase znovu sme boli obdarovaní nielen novými pravopismi,
          ale i novými abecedami v tom istom čase, takže teraz sa v Čechách a na Slovensku používa
          dohromady sedmoro rozličných pravopisov (nepočítajúc tie, v ktorých sa dosiaľ kochajú iba
          sami vynálezci),
      <sup>
       [
       <a class="footnote" href="#ftn.id2505647" name="id2505647">
        40
       </a>
       ]
      </sup>
      a už sa opäť šíri chýr o chystaní dvoch nových abecied, jednej v hlavnom a
          sídelnom meste, druhej v inom krajinskom meste.
      <sup>
       [
       <a class="footnote" href="#ftn.id2505707" name="id2505707">
        41
       </a>
       ]
      </sup>
      Veru neviem, čo to zapríčinilo, či kliatba našimi praotcami zvrhnutého Perúna,
      <sup>
       [
       <a class="footnote" href="#ftn.id2505724" name="id2505724">
        42
       </a>
       ]
      </sup>
      či pomsta na našu ľahkomyseľnosť a daromnosť nahnevaného Demiurga,
      <sup>
       [
       <a class="footnote" href="#ftn.id2505737" name="id2505737">
        43
       </a>
       ]
      </sup>
      ktorý nám ukradomky na dokreslenie nášho mena, čo tak často zapierame,
          prirobil zvláštny písmenkotvorný a slovotvorný orgán, takže sa nikdy a nijako nemôžeme
          vymotať zo zamúteného, kalného, duchamorného víru písmenkárčenia a
      <span class="emphasis">
       <em>
        slovíčkárenia
       </em>
      </span>
      na výslnie
      <span class="emphasis">
       <em>
        slovesnosti
       </em>
      </span>
      ako
          kedysi Ixion
      <sup>
       [
       <a class="footnote" href="#ftn.id2505767" name="id2505767">
        44
       </a>
       ]
      </sup>
      z mučiaceho, sírnatého, suchopárneho kruhu na čistý vzduch. Nás Čechoslovanov
          už jeden Adam trochu lacnej hodnoty
      <sup>
       [
       <a class="footnote" href="#ftn.id2505786" name="id2505786">
        45
       </a>
       ]
      </sup>
      poctil titulom
      <span class="emphasis">
       <em>
        filologického národa
       </em>
      </span>
      ; dúfajme, že nás
          druhý Adam čoskoro poctí dôraznejším a významnejším titulom
      <span class="emphasis">
       <em>
        abecedárskeho
            národa
       </em>
      </span>
      . Šťastní naši potomci! Pravda, nezanecháme im priveľa spisov, ktoré
          vytvoril duch a k duchu smerujú, priveľa výtvorov slobodných duší, vlievajúcich život do
          slobodných duší, kvetov ideí a semenísk ideí, zrkadiel odvekého dobra, odvekej krásy a
          pravdy, iskier to božstva, podnetov k veľkým úmyslom — spisov, osvecujúcich nebeským
          bleskom tmavé, hlboké, blatnaté chodníky skľúčených duši, duší zhrbených pod bremenom
          života, duší pripútaných k nízkosti zeme, ťažkým zárobkom, mrzkým ziskom, lopotnému
          živoreniu — spisov, otvárajúcich radosťou žasnúcemu oku hlboký, neobmedzený rozhľad po
          neuzavretej ríši náuk a vied, po ríši svetla. Ale čo na tom? My im namiesto tohto všetkého
          zanecháme také nepreberné sklady starých i nových abecied, starých i nových pravopisov,
          starých i nových spisovných jazykov, že sa nimi budú môcť smelo vypínať nad všetky iné
          vzdelané národy okruhu zemského, že nimi budú môcť bez práce a bezstarostne nasycovať
          svoje žalúdky až do skončenia sveta. Aké to šťastie, aká česť, aká sláva byť
      <span class="emphasis">
       <em>
        najväčšími abecedármi
       </em>
      </span>
      na svete!
     </p>
    </div>
    <div class="footnote">
     <p>
      <sup>
       [
       <a class="para" href="#id2505449" name="ftn.id2505449">
        3838
       </a>
       ]
      </sup>
      <span class="emphasis">
       <em>
        … nedávno bol predložený slávnemu Sboru múzejnému návrh na novučičký
                spisovný český jazyk…
       </em>
      </span>
      — Bol to asi návrh, ktorý spomína Palacký v ČČM
              1846, podľa ktorého sa český pravopis mal postaviť na fonetický základ (odstránenie
              rozdielu medzi
      <span class="emphasis">
       <em>
        i
       </em>
      </span>
      a
      <span class="emphasis">
       <em>
        y
       </em>
      </span>
      , písanie
      <span class="emphasis">
       <em>
        ňeco
       </em>
      </span>
      m.
      <span class="emphasis">
       <em>
        něco
       </em>
      </span>
      ,
      <span class="emphasis">
       <em>
        ďelati
       </em>
      </span>
      m.
      <span class="emphasis">
       <em>
        dělati
       </em>
      </span>
      ,
      <span class="emphasis">
       <em>
        přetpis
       </em>
      </span>
      m.
      <span class="emphasis">
       <em>
        předpis
       </em>
      </span>
      ,
      <span class="emphasis">
       <em>
        roskaz
       </em>
      </span>
      m.
      <span class="emphasis">
       <em>
        rozkaz
       </em>
      </span>
      ,
      <span class="emphasis">
       <em>
        lický
       </em>
      </span>
      m.
      <span class="emphasis">
       <em>
        lidský
       </em>
      </span>
      ,
      <span class="emphasis">
       <em>
        strášce
       </em>
      </span>
      m.
      <span class="emphasis">
       <em>
        strážce
       </em>
      </span>
      ,
      <span class="emphasis">
       <em>
        gdo
       </em>
      </span>
      m.
      <span class="emphasis">
       <em>
        kdo
       </em>
      </span>
      ,
      <span class="emphasis">
       <em>
        gde
       </em>
      </span>
      m.
      <span class="emphasis">
       <em>
        kde
       </em>
      </span>
      ap.), malo sa odstrániť
      <span class="emphasis">
       <em>
        ů
       </em>
      </span>
      a
      <span class="emphasis">
       <em>
        i
       </em>
      </span>
      a
      <span class="emphasis">
       <em>
        j
       </em>
      </span>
      sa mali
              písať bez bodiek.
     </p>
    </div>
    <div class="footnote">
     <p>
      <sup>
       [
       <a class="para" href="#id2505449" name="ftn.id2505449">
        3839
       </a>
       ]
      </sup>
      <span class="emphasis">
       <em>
        Královská česká společnost nauk
       </em>
      </span>
      jestvovala asi od r. 1774,
              sprvu s názvom Soukromá společnost nauk, neskôr (r. 1784) Česká společnost nauk a od
              r. 1790 Královská česká společnost nauk. Bola to síce vrcholná česká kultúrna
              ustanovizeň, ale vedená po nemecky, iba v tridsiatych rokoch 19. storočia sa začala
              počešťovať. Táto spoločnosť a Sbor musejní schválili spoločne r. 1842 tzv. skladný
              pravopis, podľa ktorého sa zaviedlo písanie
      <span class="emphasis">
       <em>
        g
       </em>
      </span>
      namiesto
              dovtedajšieho
      <span class="emphasis">
       <em>
        ğ
       </em>
      </span>
      ,
      <span class="emphasis">
       <em>
        j
       </em>
      </span>
      m.
      <span class="emphasis">
       <em>
        g
       </em>
      </span>
      ,
      <span class="emphasis">
       <em>
        í
       </em>
      </span>
      m.
      <span class="emphasis">
       <em>
        j
       </em>
      </span>
      ,
      <span class="emphasis">
       <em>
        j
       </em>
      </span>
      m.
      <span class="emphasis">
       <em>
        y
       </em>
      </span>
      (v superlatívnej predpone
      <span class="emphasis">
       <em>
        nej-
       </em>
      </span>
      m.
      <span class="emphasis">
       <em>
        ney-
       </em>
      </span>
      a v imperatíve
      <span class="emphasis">
       <em>
        konej
       </em>
      </span>
      m.
      <span class="emphasis">
       <em>
        koney
       </em>
      </span>
      ).
     </p>
    </div>
    <div class="footnote">
     <p>
      <sup>
       [
       <a class="para" href="#id2505449" name="ftn.id2505449">
        3840
       </a>
       ]
      </sup>
      <span class="emphasis">
       <em>
        … teraz sa v Čechách a na Slovensku používa dohromady sedmoro rozličných
                pravopisov…
       </em>
      </span>
      — Nemožno presne rozhodnúť, na ktoré pravopisy Šafárik myslí;
              išlo zrejme o niektoré z týchto, ktoré sa vtedy používali v Čechách a na Slovensku:
              bratrský, analogický, skladný, bernolákovský, štúrovský, Šumavského (on písal už od r.
              1843
      <span class="emphasis">
       <em>
        v
       </em>
      </span>
      m.
      <span class="emphasis">
       <em>
        w
       </em>
      </span>
      a
      <span class="emphasis">
       <em>
        ou
       </em>
      </span>
      m.
      <span class="emphasis">
       <em>
        au
       </em>
      </span>
      ) a Hankov (písal
      <span class="emphasis">
       <em>
        ó
       </em>
      </span>
      m.
      <span class="emphasis">
       <em>
        ů
       </em>
      </span>
      a za znaky
      <span class="emphasis">
       <em>
        č, š, ž
       </em>
      </span>
      zavádzal celkom nové
              písmená). Okrem toho nie je vylúčené, že Šafárik útočil aj priamo na Kollára pre jeho
              jazykové odlišnosti, ako aj na moravských separatistov Františka Trnku a Vincenca
              Žáka.
     </p>
    </div>
    <div class="footnote">
     <p>
      <sup>
       [
       <a class="para" href="#id2505449" name="ftn.id2505449">
        3841
       </a>
       ]
      </sup>
      <span class="emphasis">
       <em>
        … a už sa opäť šíri chýr o chystaní dvoch nových abecied, jednej v
                hlavnom a sídelnom meste, druhej v inom krajinskom meste.
       </em>
      </span>
      —
              Predpokladáme, že ide o Viedeň a Prahu, no konkrétna narážka nie nám je jasná.
     </p>
    </div>
    <div class="footnote">
     <p>
      <sup>
       [
       <a class="para" href="#id2505449" name="ftn.id2505449">
        3842
       </a>
       ]
      </sup>
      <span class="emphasis">
       <em>
        Perún
       </em>
      </span>
      — slovanský boh hromu
     </p>
    </div>
    <div class="footnote">
     <p>
      <sup>
       [
       <a class="para" href="#id2505449" name="ftn.id2505449">
        3843
       </a>
       ]
      </sup>
      <span class="emphasis">
       <em>
        Demiurgos
       </em>
      </span>
      (gr.) — podľa platónskej filozofie prostredník s
              bohom, ktorému Gréci pripisovali čarovnú moc
     </p>
    </div>
    <div class="footnote">
     <p>
      <sup>
       [
       <a class="para" href="#id2505449" name="ftn.id2505449">
        3844
       </a>
       ]
      </sup>
      <span class="emphasis">
       <em>
        Ixion
       </em>
      </span>
      — postava z gréckeho bájoslovia, ktorého v podsvetí
              potrestali tak, že ho priviazali ku kolesu, ktoré sa prudko točilo
     </p>
    </div>
    <div class="footnote">
     <p>
      <sup>
       [
       <a class="para" href="#id2505449" name="ftn.id2505449">
        3845
       </a>
       ]
      </sup>
      <span class="emphasis">
       <em>
        Adam trochu lacnej hodnoty…
       </em>
      </span>
      — Šafárik tu mieri na slávneho
              poľského básnika Adama Mickiewicza (1798 — 1855), ktorý sa ako profesor slovanských
              literatúr v Paríži v prednáškach vyslovil (prednáška z 8. januára 1840), že Česi
              „získali svojmu národu meno národa bádateľov a filológov“. Ináč Mickiewicz vo svojich
              prednáškach sa staval aj proti niektorým vývodom Šafárikovým.
     </p>
    </div>
    <div class="footnote">
     <p>
      <sup>
       [
       <a class="para" href="#id2505926" name="ftn.id2505926">
        47
       </a>
       ]
      </sup>
      <span class="emphasis">
       <em>
        Česť a chvála niektorým, najmä básnickým plodom ich usilovnosti…
       </em>
      </span>
      Týmto poukazom zrejme mieri Šafárik na básnické dielo Jána Hollého, ktoré v tom čase vyšlo
          už v súbornom vydaní.
     </p>
    </div>
    <div class="footnote">
     <p>
      <sup>
       [
       <a class="para" href="#id2505987" name="ftn.id2505987">
        48
       </a>
       ]
      </sup>
      <span class="emphasis">
       <em>
        Sine ira et studio
       </em>
      </span>
      (lat.) — Bez hnevu a predpojatosti, nestranne
          (výrok z Tacita)
     </p>
    </div>
    <div class="footnote">
     <p>
      <sup>
       [
       <a class="para" href="#id2578034" name="ftn.id2578034">
        49
       </a>
       ]
      </sup>
      <span class="emphasis">
       <em>
        Victrix causa diis placuit…
       </em>
      </span>
      (lat.) — Vec víťazov sa ľúbila bohom,
          ale vec porazených Catonovi! — Marcus Porcius Cato (95 — 46 pr. n. l.), vznešený rímsky
          občan, ktorý sa v Utike (meste v severnej Afrike) sám prebodol, keď sa nechcel dožiť
          straty slobody svojej vlasti.
     </p>
    </div>
   </div>
  </div>
 </body>
</html>
