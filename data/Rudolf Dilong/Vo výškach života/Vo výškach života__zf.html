<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2569662">
       </a>
       Výšky na nebi
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Si šťastný kvet v rukách Stvoriteľa. On teba zdobí a iba tak ho ty zdobíš.
   </p>
   <p>
    Obloha nebeská ťa objíma. Všetko máš od nej.
   </p>
   <p>
    Súhrn toho, čo sa tu deje, je veľký čin Boží. Večný priestor stvorenia.
   </p>
   <p>
    Prvý raz spieva vtáčik. Neobráti sa k nikomu chrbtom. Veď je v nebi.
   </p>
   <p>
    Ide byť čas pre dobré skutky.
   </p>
   <p>
    Svätí tak raňajkujú. Najprv sa modlia.
   </p>
   <p>
    A či odoženieš anjelov, keď sa neboja palice?
   </p>
   <p>
    Láska sa vtedy píše, keď nehynú dŕžavy od bojovníkov.
   </p>
   <p>
   </p>
   <p>
    *
   </p>
   <p>
   </p>
   <p>
    Pred tvárou Božou si aj vtedy, keď ti dom zhorí.
   </p>
   <p>
    Proti nebu nejdeme s mečom. Nám treba žiť na zemi…
   </p>
   <p>
    Keby kvietok prehral svoj boj, nastala by tma.
   </p>
   <p>
    A Pánu Ježišovi by sme doniesli slzu na tanieri.
   </p>
   <p>
    On vždy nájde pre nás chatu. A záhradu pri dome neparohatú.
   </p>
   <p>
    A sú okolo nás všetci naši. Tí z blízka, i tí zďaleka. Modlia sa.
   </p>
   <p>
    A hovoria rečou svätých na zemi: Moja vina. Trikrát.
   </p>
   <p>
    Tak povieme celému svetu, že nie sme bez Boha.
   </p>
   <p>
   </p>
   <p>
    *
   </p>
   <p>
   </p>
   <p>
    Bohu nik nezabráni, aby nás videl. Či ste videli zomrieť modlitbu?
   </p>
   <p>
    Nijaké opadané ovocie. Láska sa tak nevolá.
   </p>
   <p>
    Jar príde k stromu sama.
   </p>
   <p>
    Poľana je plná oviec. Stvoriteľ pri nich nestúpi do tŕňa.
   </p>
   <p>
    Vtáčky spievajú a nezletia na smetisko.
   </p>
   <p>
    Tatry nespia, keď ich niekto šliape. A nezašliape ich.
   </p>
   <p>
    Vždy sa stretneme s očami Stvoriteľa.
   </p>
   <p>
    Nemôžeš povedať, že príde búrka a odoženie ťa. Božie brázdy neodoženie.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Kto sa modlí na kolenách, počuť i to, že kľačí. A dovolí i kameňom, aby ho omínali.
   </p>
   <p>
    Ruky zložené sú nehybné a jednako idú dopredu. Ani sa to nepozoruje.
   </p>
   <p>
    Tak chlieb, premenený v rukách kňaza, je telom Krista. A premenenie nik nezbadal.
   </p>
   <p>
    Každý deň žije strom. Neprestajne rastie. Aj tak, že sa to nevidí.
   </p>
   <p>
    A keď donesú jeho ovocie na stôl, vieme, prečo rástol. Oberačku bolo počuť.
   </p>
   <p>
    Ježiš v Getsemane na kameň padol, na tvár. A bolo to počuť.
   </p>
   <p>
    Prosil svojich: Modlite sa, aby ste neupadli do pokušenia.
   </p>
   <p>
    Učeníci boli tie kvietky, čo čakali, kým sa dostanú na stôl k ovociu.
   </p>
   <p>
    Z modlitby do neba rastieme. Sladký je domov tam, kde si ho prinesieme.
   </p>
   <p>
    Keď vtáčik letí do diaľok, vieme, že ich nájde.
   </p>
   <p>
    Letí vysoko. Tam sa nezapráši.
   </p>
   <p>
    Keď Boh sa stará o ľalie, nepovedia nič o tom. A šatí ich.
   </p>
   <p>
    Grúne kvitnú, ako ich nebo stráži. Pre naše maliny.
   </p>
   <p>
    Zachytí náš hlas každá hora, keď sa k nej prihovoríme, kľaknúc k jahodám.
   </p>
   <p>
    Tu znova treba pripomenúť, že kto sa modlí na kolenách, počuť i to, že kľačí.
   </p>
   <p>
    A dovolí aj kameňom, aby ho omínali.
   </p>
   <p>
    Na sviatok nás Stvoriteľ volá do chrámu.
   </p>
   <p>
    Sám ťahá zvon pre všetkých. Povraz mu neoderie ruky. Veže spievajú.
   </p>
   <p>
    Pripomínajú znova ruku Božiu, zdvihnutú k nebu pri stvorení.
   </p>
   <p>
    Ideme k piesni. Naše nohy sa nezoderú.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Roľa je rozmnoženie chleba Božieho. Chlieb roztvorí ruky.
   </p>
   <p>
    Sme na krôčik k chudobným a hladným.
   </p>
   <p>
    Veď medzi zázraky Kristove sa započítalo, že chudobným sa hlása evanjelium.
   </p>
   <p>
    To je toľko, ako po šiestich robotných dňoch čakať posolstvo z neba. Donesie slovo
         Božie. Na nedeľu.
   </p>
   <p>
    Kristus dlhšie rozdával svoju náuku päťtisíc mužom na púšti.
   </p>
   <p>
    Rozdávanie piesne nie je bolestné.
   </p>
   <p>
    Potom lámal a dával chlieb. Všetkým. Neboleli ho ruky.
   </p>
   <p>
    Mužovia si posadali. Tak svoje bremená položili na zem. Zhrbení.
   </p>
   <p>
    Boli tam slabí, i menej dokonalí. Každý inak sedel.
   </p>
   <p>
    Kristus šiel zaradom. Nevyberal, neuprednostňoval. Všetko bolo nasýtené.
   </p>
   <p>
    Tak hľadíme všade, kde sú siatiny. Boh je na našej roli. A neobíde ani jednu z tých kolo
         nás.
   </p>
   <p>
    Sú siatiny Božích detí, i takých i onakých.
   </p>
   <p>
    Či je kto hoden, či nehoden svojho záhonu, Boh sa mu nevyhne.
   </p>
   <p>
    Byľky kláskov nad brázdou sú zelené. Ale tú farbu stratia a budú zlaté. S tým zlatom
         pôjdu do chleba.
   </p>
   <p>
    Naše ruky neporania mozole, keď budú lámať a dávať ten pokrm.
   </p>
   <p>
    Nemyslite si, že tí, čo nemajú pozemkov, nič nerobia. Práca s hladom je ťažká.
   </p>
   <p>
    Tých päťtisíc nasýtených rozišlo sa do všetkých dolín sveta a hovorili o tom všade.
   </p>
   <p>
    A volali na ľudí: Iďte k Nazaretskému. Hovoria, že je Syn Boha. On sa vám dá z ničoho
         najesť.
   </p>
   <p>
    Každý to môže povedať o svojej roli: Tu je Boh, dá sa vám zadarmo najesť.
   </p>
   <p>
    Prešiel si kus sveta. Priznaj sa, koľko ráz si to povedal svojim blížnym.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Viera je večná jar. Otvorené dvere. Rozkvet neba.
   </p>
   <p>
    Nie sme kvet nájdený, ale stvorený. Nerodíme sa v cudzích rukách.
   </p>
   <p>
    K svojim prišiel Nazaretský a neprijali ho s vierou.
   </p>
   <p>
    Kto ťa objíma, je ten istý, kto ťa objal v Betleheme.
   </p>
   <p>
    I na vrchu Golgoty ťa stretol. Kríž nie je presadený.
   </p>
   <p>
    Viera nie je vietor, čo sa šplhá na strom a chce ho rozmetať. Keď sme my takí.
   </p>
   <p>
    Svätí, pretože verili, trpeli od sveta. A prosili Boha, aby im ten kríž nechal.
   </p>
   <p>
    Keď prídeme tam, kde nás nechcú, neutekajme od nich. Boh nás tam chce mať.
   </p>
   <p>
    Ak to bude dlho trvať, že sú odmietaví, láska večnosti je bohatá.
   </p>
   <p>
    Z ľudského krupobitia sa nebo nezvalí na zem. Treba v to veriť.
   </p>
   <p>
    Nám milujúcim Milujúci verí. Tak je slabosť nás smrteľníkov položená do rúk Božích.
   </p>
   <p>
    Nepohne sa ani vlások z našej hlavy. Kto nás stvoril pre seba, ten nás ratuje.
   </p>
   <p>
    Jeho strely nerania. Treba im veriť. Odháňajú nepriateľov. Máme ich dosť.
   </p>
   <p>
    Aj trpiacich s nami máme. Sme spolu z najmenšieho prášku zeme. Z toho šliapaného.
   </p>
   <p>
    Synovi Božiemu stačilo raz prísť na zem. Či tu našiel vieru?
   </p>
   <p>
    Všetkým dobre robil, hovorí evanjelium. Všetkým bez rozdielu, či prešli s láskou pri
         ňom, či bez lásky.
   </p>
   <p>
    Kráčajme po zemi s vierou v Boha; i v tomto storočí kričania na ratu. Všetko je éra
         chorých.
   </p>
   <p>
    Svet hrozne kričal i za časov Krista.
   </p>
   <p>
    Každému povedal: Viera ťa uzdravila.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Život ľudský vždy sprevádzajú svetlá. Nehasnú, len sa menia.
   </p>
   <p>
    Na celom svete žijú. Je pieseň svetiel.
   </p>
   <p>
    Tak sa každý narodil. Mihoce sa na obrázku i za vidna i za obrázkom dňa.
   </p>
   <p>
    Stačí vyjsť z domu, premávkové svetlá ti ukážu kade ísť a kade neísť.
   </p>
   <p>
    Aj zákony Božie sú svetlá. Človeka tak riadia ako tie uličné.
   </p>
   <p>
    A povieš: Bože, svoju slobodu si spútal s nami, poď aj Ty, je zelená farba.
   </p>
   <p>
    Keď kráčaš s krížom, ide aj Pán Boh. Pozor, hneď bude červené svetlo.
   </p>
   <p>
    Tak je to od detstva. Chlapca zašikujú do prvej triedy gymnázia a napokon dostane do
         výroby kvalifikačný dekrét ako kopáč.
   </p>
   <p>
    Dotknutý prachom zeme, škriabeš sa do neba.
   </p>
   <p>
    Tvoja slza prešla po strnisku na roli. Pri ženitbe.
   </p>
   <p>
    Keď kľakneš pred oltárom, máš mocné kolená.
   </p>
   <p>
    Nikdy sa najprv neprežehná, kto kľakne pred dievčaťom. História je dosť silná, ale slabé
         kolená.
   </p>
   <p>
    A všelijako kľačíme. Pred zlatým teľaťom, pred potleskom na slávu, pred egoizmom. Tak
         všelijako.
   </p>
   <p>
    No ak prídu utrpenia, málokedy kľakneme, z vďaky Bohu. Ba veru nikdy.
   </p>
   <p>
    Či sme už prosili nebo na kolenách, aby nám dalo bremená?
   </p>
   <p>
    A ešte pošleš doláre, mne chudákovi. Dar domova.
   </p>
   <p>
    Otčina je na kolenách. Musím jej dar vrátiť. A svietiš.
   </p>
   <p>
    Rodisko ťa čaká, ty sladký chlapec. Neboj sa ničoho, ta sa vrátiš.
   </p>
   <p>
    Hrozí nám argument atómového hrnca pohromy.
   </p>
   <p>
    A Boh kľačí s nami pri zapálenej hromničke.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Čnostný človek kráča do neba.
   </p>
   <p>
    No do večnosti prídu i slzy z detstva, i nohy z prachu zeme.
   </p>
   <p>
    Topoľ sa chce dotknúť hviezd na oblohe. A pastier má píšťalu. Ide vyššie.
   </p>
   <p>
    Bolesť ľudská nikdy nezastane. V jej krokoch sme.
   </p>
   <p>
    A z kríža čo máme? To, že ideme s Kristom.
   </p>
   <p>
    Keď sa ráno zobudíme, zabudnime, prečo sme plakali. Veď nič sa nám nestalo.
   </p>
   <p>
    No snívalo sa nám, že nás bili, okradli, podpálili dom.
   </p>
   <p>
    A na úsvite dňa otvoríme okno a voláme: ľudia, poďte k nám, poďte ľahkým krokom.
   </p>
   <p>
   </p>
   <p>
    *
   </p>
   <p>
   </p>
   <p>
    Aj slabým povie Boh: Vstaňte a príďte.
   </p>
   <p>
    S vtáčkami nás prosí: Ak sú kroky málo, dám vám krídla; príďte.
   </p>
   <p>
    Váš Fénix nezhorí, keby ste chceli viac ako je slnko.
   </p>
   <p>
    Pravda, i ten, čo krokmi modlí sa, ide s vami.
   </p>
   <p>
    Tak naši rodičia niesli nás do neba. Ešte sme boli bez krídiel. Diaľky sú krásne, tie
         neznáme. Volajú.
   </p>
   <p>
    Zem ich má tiež. Ale krása z nich prchá, niekedy trochu, niekedy celá.
   </p>
   <p>
    U Boha nikdy sa nestráca.
   </p>
   <p>
   </p>
   <p>
    *
   </p>
   <p>
   </p>
   <p>
    Modlitba je veľkonočný pochod. Naše zmŕtvychvstanie.
   </p>
   <p>
    Aleluja spievame, ako je v nej hlas Boží.
   </p>
   <p>
    To robíme celý život.
   </p>
   <p>
    A chceme sa vždy dohovoriť s nebom. Aj slabí.
   </p>
   <p>
    Boh nás napráva, keď sme nepovedali dobrý Amen.
   </p>
   <p>
    Vždy sa priblíži.
   </p>
   <p>
    A ideme mu v ústrety. Naše kroky má rád.
   </p>
   <p>
    Zmŕtvychvstanie zdvihne naše diaľky.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Božia rieka je láska. Tečie okolo nás. Je naša vyrovnanosť.
   </p>
   <p>
    Pokoj má meno krásne. Povieme mu: Vďaka ti.
   </p>
   <p>
    Otvoríme srdce. Je chrámom. Je náš svet plnosti.
   </p>
   <p>
    Kreslo dostaneme. Mnoho príbytkov. Všetky. Je jedna výška.
   </p>
   <p>
    Dary sú zadarmo. Pane, nie som hoden. To je pre dušu odpustenie. A tak je po slabostiach
         čistá.
   </p>
   <p>
    No čistotu upevní Boh. Drží nás za ruku.
   </p>
   <p>
    Niekedy sa vyšmykneme. A v tej chvíli nás to už bolí. Často až po rokoch. A vina sa
         odpúšťa.
   </p>
   <p>
    Tak sme slzou ľudstva. Chceme o ňu bojovať.
   </p>
   <p>
    Najkrajší je kríž s Kristovým telom. Ako ho jeho samého trmáca. Nemáme inak mysliteľnú
         cestu. Len tú na Golgotu.
   </p>
   <p>
    Sme skutočnosťou obety. A s nami celé ľudstvo.
   </p>
   <p>
    Všetky životy berieme, všetky smrti. Keď aj len z omrvín.
   </p>
   <p>
    Milosrdenstvo nás zdvihne. Je to prastarý kvietok našich odpadkov.
   </p>
   <p>
    Cestujeme do neba. Sme nádobami benzínu Božieho.
   </p>
   <p>
    Nerátajú sa lúky, ktoré prejdeme. Sú s kvetmi.
   </p>
   <p>
    Míle sa nedajú kopírovať, treba ich robiť.
   </p>
   <p>
    Ani jeden dvor neobídeme. Kráčajú po ňom naši dedovia.
   </p>
   <p>
    A ideme ďalej. S Božím pokojom; so šepotom, že milujeme Stvoriteľa.
   </p>
   <p>
    Tak vidno aj ducha. Modlitba nevie byť iná.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Jozef vzal osla. Bez hurtu zaklopal na dvere Egypta.
   </p>
   <p>
    Decko zdvihlo ručičky k nebu. Znamenie, že ide Boh.
   </p>
   <p>
    Nebol to útek z rodných lazov. Boli to kroky do sveta. Do budúceho domu.
   </p>
   <p>
    Hranice neboli zavreté. Išlo sa do jestvovania.
   </p>
   <p>
    Nebola to únava od odchodu, keď lepšie bolo doma.
   </p>
   <p>
    Deti sú bez strachu. Ešte sa nedomodlili svoje narodenie.
   </p>
   <p>
    A budú tiché i neskôr chodníky. Po modlitbe.
   </p>
   <p>
    Nestanú sa hercami. To iné ukazovať, nie seba.
   </p>
   <p>
    Stred zeme je tam, kde sú pokrstené.
   </p>
   <p>
    A prvý raz na svadbe v Káne Syn Boží bude darcom. Povedia mu: Tu sme.
   </p>
   <p>
    Keď ich predtým zlý duch pokúšal, povedali mu: Nie sme tu.
   </p>
   <p>
    Bude mnoho chorých. Pochytajú sa za ruky v sprievode Boha. A uzdravia sa.
   </p>
   <p>
    Učeníkov Kristových nepochytajú dravé ruky pred odchodom do sveta. Ich bude pevná zem.
   </p>
   <p>
    Tak, emigranti, budete hlásať, že Boh prišiel k nám.
   </p>
   <p>
    Otvoria sa vám ústa a predpoviete, že navždy sú Turíce.
   </p>
   <p>
    Z pastierov boli proroci. Hlas volajúci z miesta na miesto. Bez rána s raňajkami.
   </p>
   <p>
    A ukážete, kde je manna. Tá ozajstná z neba.
   </p>
   <p>
    Budete zbierať bez slova.
   </p>
   <p>
    Hrnčíček mal v ruke i Chlapček, raz utečený z Betlehema.
   </p>
   <p>
    Bol v Egypte ticho. A nebol hladný.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506634">
       </a>
       Výšky na zemi
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Ideme do chrámu pre odpustenie. Nesieme dar, ktorý tu zhorí.
   </p>
   <p>
    Dávame všetko pred oltár. Bože, my sa prežehnáme, ty sviečočku páľ.
   </p>
   <p>
    Tu si nijaký záškodník neporadí. Nijaký zlodej tie ruky neukradne.
   </p>
   <p>
    Sme skrytí v plamienku. Tak zhoríme, svätým krížom poznačení.
   </p>
   <p>
    Keby prievan bol veľký a zhasil by naše svetlo, i zhasnuté bude horieť pred Bohom.
   </p>
   <p>
    Má takú mieru, že je obetované za naše viny. A je ich dosť.
   </p>
   <p>
    Ten mrviaci sa svet rad-radom sa tu vystrieda. Všetko s bremenom.
   </p>
   <p>
    Je to defilé. Tak vyústi každý deň do druhého dňa.
   </p>
   <p>
    Bude mať dozvuky pre budúce zajtrajšky, pre storočie. Pre ubitých.
   </p>
   <p>
    Ako keď spovedelnica má najdlhšiu palicu. Dočiahne. Pleco sa neskryje.
   </p>
   <p>
    Spravodlivosť je taká. Neuderí. Dotkne sa.
   </p>
   <p>
    Pozrie do otvoreného srdca, v ktorom bola kopija. Bola ako decko a Boh privinutý ústami
         k prsiam s krvou.
   </p>
   <p>
    A briliant sa trbliece. To je už po vine odpustenej.
   </p>
   <p>
    To nie je zomrieť. Aj druhým sme pomohli na nohy. Majetky sme im nenechali.
   </p>
   <p>
    Nezostúpili sme do krypty, aby sme po niekom postúpali.
   </p>
   <p>
    Sviečočka má dom u nás. Býva s nami.
   </p>
   <p>
    Každý si opatruje takú cennú vec, ktorou sa Bohu páčime.
   </p>
   <p>
    Sú to dva plamienky. Jeden je jej a druhý sú naše ruky zložené.
   </p>
   <p>
    Sme bieda ľudská. Z biedy človek nezablúdi, keď donáša svoj skromný dar.
   </p>
   <p>
    Tak ideme k Bohu po zaprášených cestách sveta.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Hostina sa stáva hostinou, keď je privolaná modlitbou.
   </p>
   <p>
    Keď tak sadáme k sviatku, z našej tváre Boh rozpráva.
   </p>
   <p>
    Mária sa modlí pred Ježišom; urobte, čo vám Syn môj povie.
   </p>
   <p>
    Aj Syn sa pomodlí: Naplňte nádoby.
   </p>
   <p>
    A v dome nebo naprší na stôl. Ponalieva poháre.
   </p>
   <p>
    Starosta povie, že je to lepšie víno, ako všetky predošlé.
   </p>
   <p>
    Na hodoch nebeských.
   </p>
   <p>
    Nie sme žobrácka chudoba.
   </p>
   <p>
   </p>
   <p>
    *
   </p>
   <p>
   </p>
   <p>
    Rosa padá pred východom slnka. Všade na svete.
   </p>
   <p>
    A zomiera na kvetoch. Tak sa modlí.
   </p>
   <p>
    Božia je vôňa. Emigrant ju tiež má, utrápený životom s vráskami.
   </p>
   <p>
    Aj zošedivený. A každého sa už bojí.
   </p>
   <p>
    Ale Boh má rád ruky, ktoré sa trasú i zložené.
   </p>
   <p>
    Netreba sa báť.
   </p>
   <p>
    Netreba sa hľadať v zrkadle.
   </p>
   <p>
    Biele vlasy naše druhý raz neobelejú.
   </p>
   <p>
   </p>
   <p>
    *
   </p>
   <p>
   </p>
   <p>
    Strom, v záhrade doma, rodíš i pre mňa.
   </p>
   <p>
    Otčina, tam rastieš, tam ma objímaš.
   </p>
   <p>
    Nik nám nezatvorí dvere k chalupe, keď dáva ovocie.
   </p>
   <p>
    Tak sa naša záhrada modlí svojimi plodmi.
   </p>
   <p>
    Rozdávame ich všade.
   </p>
   <p>
    Keby sme len kvílili, boli by sme holým, spustnutým stromom.
   </p>
   <p>
    A pýtali by sme sa: Kde bývaš, Pane nebeský?
   </p>
   <p>
    No keď nám kedysi prvé višne išli do kvetu, prosili sme: Bože požehnaj nám ich.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Zázrak je to, keď sa niečo stane, čo prekročí ľudskú náturu.
   </p>
   <p>
    Keď vyjde všetko naproti, a nie tak, ako by malo prirodzene vyjsť.
   </p>
   <p>
    Najväčší zázrak je, že tam, kde ma nemilujú, nesiem lásku.
   </p>
   <p>
    Keď vyslovím sladké meno niekoho a pritom nemám vo vrecku nožík.
   </p>
   <p>
    Kto ťa obišiel, nepovieš zlého slova o ňom.
   </p>
   <p>
    Kto ti vynadal, taký človek môže prísť v nedeľu do kostola. A sadneš si k nemu.
   </p>
   <p>
    Kto sa ti vysmial, smiech ber za úsmev.
   </p>
   <p>
    Kto ti povedal škaredé slovo, nejdeš do slovníka pre škaredšie slovo.
   </p>
   <p>
    Ideš dušou do neba. Ale nebo nechceš otvoriť.
   </p>
   <p>
    Keď Kristus prišiel na studený svet, čas šiel, ako zhrievala maštaľ.
   </p>
   <p>
    Matka iste vtedy nevedela, že sa dožije sedem rán na zemi. Budú z neba.
   </p>
   <p>
    Kristus veľa hovoril učeníkom o prenasledovaní. A zázrak bol, že to sladko počúvali.
   </p>
   <p>
    Ako by im povedal rozprávku o zlatých orechoch. A z rozprávky tiekla krv.
   </p>
   <p>
    Halier bol mnoho pre chudobnú vdovu. A mala ich až dva.
   </p>
   <p>
    Samaritánka pýtala si vody od Krista. A studňa bola tak hlboká, že nevidela dno.
   </p>
   <p>
    Veronika ručníkom utrela tvár Krista. A videla, že ešte z tŕňovej koruny tečie krv. Tú
         budú druhí utierať.
   </p>
   <p>
    Syn Boží zomrel v zázraku: Otče, odpusť im.
   </p>
   <p>
    A keď vypustil ducha, zem sa triasla, skaly sa pukali a tma nastala.
   </p>
   <p>
    Apoštoli boli v tom čase v Jeruzaleme. Všetko toto prežili a nik nič z nich nepovedal.
   </p>
   <p>
    A zázrak v tej chvíli bol, že pohanský stotník Krista uznal za Syna Božieho.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Tichí prídu s vládou. Ako na pondelok po nedeli.
   </p>
   <p>
    A trpezliví, od srdca k srdcu.
   </p>
   <p>
    Od počiatku modlitby až k Bohu.
   </p>
   <p>
    Potom klopnú na naše dvere. Klopaniu otvoríme. Aj hosťom.
   </p>
   <p>
    Sú zrnkami maku. Ani nepočuť, ako sa kotúľajú.
   </p>
   <p>
    A rozopnú krídla. Vletia do našich rúk.
   </p>
   <p>
    Sú mocné tieto ruky od Boha.
   </p>
   <p>
    Nestvorili utečencov na vládnom hrade.
   </p>
   <p>
   </p>
   <p>
    *
   </p>
   <p>
   </p>
   <p>
    Vedia trpieť. Ako? Aj napoludnie, v závoji. V chráme.
   </p>
   <p>
    Bežia do mora Božieho. Sú poháňaní, i volaní. Je veslo a sú ešte rieky.
   </p>
   <p>
    Jestvujú čnosti. A jestvujú svätci.
   </p>
   <p>
    To je čas stvorenia. Nie pre vyhnanstvo.
   </p>
   <p>
    Poeti na krídlach. S anjelmi v nebi.
   </p>
   <p>
    Sú básne. Pochytajú nás za ruky. Očami.
   </p>
   <p>
    Sú vtáčie minúty.
   </p>
   <p>
    Po boku slnka.
   </p>
   <p>
   </p>
   <p>
    *
   </p>
   <p>
   </p>
   <p>
    Žijeme v slzavom údolí. Na kolenách.
   </p>
   <p>
    Život je svätá obeta. Pri svieci i pre kahanec.
   </p>
   <p>
    Zomrieť je Ite missa est. Choďte v pokoji, zem sa skončila.
   </p>
   <p>
    Na rukách máme nanôtený ruženec do truhly.
   </p>
   <p>
    Aby z popukaného domu neboli pukliny za hrobom.
   </p>
   <p>
    Pohrebné piesne nadrobia nám cestou posledné kvety.
   </p>
   <p>
    Nemyslite, že v jame sa ide stmievať.
   </p>
   <p>
    Nie. Budú tiché svetielka horieť.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Hrozná je noc so slovom veštcov. Niet lásky v hlase kuvikov.
   </p>
   <p>
    A nejde táto rozprávka do hrobu, lebo žiješ.
   </p>
   <p>
    Je ako namaľovaný vtáčik. Na obrázku už nelieta.
   </p>
   <p>
    Tak človek zaspí hocikde na kameni. Nie je tvrdý.
   </p>
   <p>
    Noc Božia bola vždy Božou. Aj pre Krista na kríži: Otče nech je Tvoja vôľa.
   </p>
   <p>
    Z hromobitia nie je stvorený svet. Boh dýcha sväto.
   </p>
   <p>
    Ostane celým človekom i ten, čo sa zoderie vo svojich vrchoch pri Bohu.
   </p>
   <p>
    A plakať možno. Aj slzami sa meria ľudská vytrvalosť.
   </p>
   <p>
    Sklopeným zrakom vidíš aj ďalej. Nielen na zem.
   </p>
   <p>
    Ale nehľaď, aby si z nej zbohatol.
   </p>
   <p>
    Duša zvysoka zbiera kvety. Všetko je vaše, Boh povie nám. A sám sa pripojí.
   </p>
   <p>
    Nikomu sa nestratí nedeľa. Máme veľkú silu.
   </p>
   <p>
    Kristus tak našiel apoštolov. Povedal im: Poďte za mnou.
   </p>
   <p>
    Z rybárov genezaretských stali sa vtáčky. Nik z nás nepovie, že sa nám ich pieseň
         nepáči.
   </p>
   <p>
    A veľké priestory mali pred sebou.
   </p>
   <p>
    Muž Boží vie, kde sú jeho chodníky sveta.
   </p>
   <p>
    Tam, kde ho na cestách prach nájde.
   </p>
   <p>
    Odpočíva na Božích perinkách.
   </p>
   <p>
    Pútnik zaspí šťastne pri každej križovatke. Opretý o kamenný míľnik.
   </p>
   <p>
    A ďakuje Bohu za kameň.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Je dážď Boží na zemi. Duch do dejín.
   </p>
   <p>
    Drahými prstami harfa príde do našich rúk. Je smer, k polievaniu gruntu.
   </p>
   <p>
    Aby sme nezablúdili. Na poli máme niekedy suchotu.
   </p>
   <p>
    Zvlhnú nám role. Modlíme sa ústami učeníkov Božích.
   </p>
   <p>
    Nie sme prápor s blýskavým motýľom. Naša Hosana je zo studne neba.
   </p>
   <p>
    Svätci, ťažkí robotníci, svet pokropia. Piesňou.
   </p>
   <p>
    Ide sa von z Turíc. Vyspievať všetok dážď Boží.
   </p>
   <p>
   </p>
   <p>
    *
   </p>
   <p>
   </p>
   <p>
    Aby sme nemátali, potrebujeme dar videnia.
   </p>
   <p>
    Budú vás prenasledovať, povedal Učiteľ. Veľkňaz, pretože moje meno je vám svätyňou.
   </p>
   <p>
    I pod zemou vás nájdu, kde ste sa skryli s Božími krídlami.
   </p>
   <p>
    Prídete do amfiteátru s poéziou na očiach, skrotení.
   </p>
   <p>
    Báseň smrti bude hrobom bez kvetov. V tlame dravého zvera.
   </p>
   <p>
    A pomník kresťanstva v krvi, vsiaknutej do piesku.
   </p>
   <p>
    A v našich časoch?
   </p>
   <p>
    Krv je krvou, vyliatou na všetkých z pleca Kristovho. Mystérium Cirkvi.
   </p>
   <p>
   </p>
   <p>
    *
   </p>
   <p>
   </p>
   <p>
    Človek nič nestratí v hodine smrti. Nepominul sa ako posledný.
   </p>
   <p>
    Pán sveta ďalej naťahuje hodiny. Tu sú tí ostatní.
   </p>
   <p>
    Dýchne jar, kvitneme. Vydýchneme, keď z konárov padá zlato.
   </p>
   <p>
    Vták neletí z tmavých chvíľ, keď ide do teplého kraja.
   </p>
   <p>
    Boh je s nami, i keď zameníme krajiny narodenia s krajinami púšte.
   </p>
   <p>
    Povie: Zdvihnite sa z prachu, čoskoro budete v chráme.
   </p>
   <p>
    Chytíme ho za ruku a pomáhame mu.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Oblaky i obláčky bežia po oblohe. Vždy sú.
   </p>
   <p>
    Niekedy chceme s nimi ísť. A nevieme.
   </p>
   <p>
    Sú skutočnosti, ďaleké i blízke. S nami i bez nás.
   </p>
   <p>
    Očami sa nedá pozorovať, ako sa zem krúti. Hľadíme na to aj s orlami z výšky. A nič.
   </p>
   <p>
    Písmo sväté hovorí: V Bohu žijeme, hýbeme sa a sme.
   </p>
   <p>
    Kanárik spieva i v klietke. A ako krásne!
   </p>
   <p>
    Bohu v rukách si, a vidíš, že je v tvojom panstve.
   </p>
   <p>
    A panuješ, ako si v mysli Stvoriteľa. Nepovedz, že si ďaleko.
   </p>
   <p>
   </p>
   <p>
    *
   </p>
   <p>
   </p>
   <p>
    Človek je malý tvor. Je hore a je dolu.
   </p>
   <p>
    Jestvujú výšavy a hlbočiny. Spolu sú.
   </p>
   <p>
    Mohutnosť je i v drobkách ľudských. V tých málo odlišných od anjelov.
   </p>
   <p>
    Vidíme spojenie neba i zeme. Na tejto ose sa točíme.
   </p>
   <p>
    Všemohúcnosť dala nám rozbeh. Večná je naša Biblia.
   </p>
   <p>
    Pokloníme sa jej raz pri precitnutí v nebi.
   </p>
   <p>
    Teraz sa len ponížene hlásme k Bohu. Syn Boží sa tu pokorne privinul k svojmu Otcovi i k
         nám. Aj dnes.
   </p>
   <p>
    Sme priestor i pre kvapôčku Božej rosy.
   </p>
   <p>
   </p>
   <p>
    *
   </p>
   <p>
   </p>
   <p>
    Trváme tak, ako nás Boh posýpal lúkami.
   </p>
   <p>
    Majú silu. Aj my. Rodíme sa na zemi.
   </p>
   <p>
    Žijeme a sme vesmírmi. Pribúdajú v nás.
   </p>
   <p>
    Je nekonečný rozkvet. Nič staré nepríde nazad. Už odišlo. Načo dvakrát?
   </p>
   <p>
    Miriády krás stvorených sú naše. Pretože Boh je náš.
   </p>
   <p>
    Rozkošou neba je, že sme. V nás sa kochá. Písmo sväté tak svedčí.
   </p>
   <p>
    Či ste kedy pomysleli, ako ste sa dostali až do radosti Božej?
   </p>
   <p>
    Celkom tak narastie ruža v našej záhrade.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Na Bohu visíme aj malou nitôčkou.
   </p>
   <p>
    Bieda je, keď všetkými nitkami držíme sa len ľudí.
   </p>
   <p>
    A sme im pod nohami. My, v rose narodení.
   </p>
   <p>
    No pohľad Boha je naše druhé oko.
   </p>
   <p>
    V oku máme ešte oko. Vidieť dva razy — je viac milovať.
   </p>
   <p>
    A ľudia chodia po nás. Preto, aby sme sa nepýtali, či stojí za niečo tento život tu.
   </p>
   <p>
    Ani pod nohou ľudskou nie sme bez Boha.
   </p>
   <p>
    Po katakombách chodia i dnes pohania. Nepošliapaní sme.
   </p>
   <p>
   </p>
   <p>
    *
   </p>
   <p>
   </p>
   <p>
    Vždy sa trochu ľakáme smrti. Tu v hrmote sveta.
   </p>
   <p>
    Ešte nie je večná tíš. Preto sa bojíme.
   </p>
   <p>
    Aj o nazbieranú márnosť nad márnosť sa bojíme.
   </p>
   <p>
    Nesmie nás trápiť, keď už nevieme ruku zdvihnúť proti druhému.
   </p>
   <p>
    Proti ukrižovanému Kristovi. On je v našom blížnom.
   </p>
   <p>
    A je to náš kvet jablone.
   </p>
   <p>
    Dozrel som? Nedozrel?
   </p>
   <p>
    Smrť je blízko. Mňa sa už netýka.
   </p>
   <p>
   </p>
   <p>
    *
   </p>
   <p>
   </p>
   <p>
    Do hrobu pôjde pominuteľnosť, aby sa nikdy nevrátila.
   </p>
   <p>
    Tak sa utešuje trpiaci človek.
   </p>
   <p>
    Zabudol, že keď šiel k sobášu, na organe sa hralo a kňaz pri oltári povedal: Vezmi svoj
         kríž.
   </p>
   <p>
    A tak si dostal bozk od svojej vyvolenej.
   </p>
   <p>
    A nešiel si do neba pod palicou.
   </p>
   <p>
    Doma ste sa dlho bozkávali. S úsmevom.
   </p>
   <p>
    Aj smrť je úsmev.
   </p>
   <p>
    Mŕtvym možno veriť. Už neklamú.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505175">
       </a>
       Hľadíme na okná modlitbami
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Život je ustavičné očakávanie niečoho veľkého. A sám je veľký.
   </p>
   <p>
    Je veľkosť nielen v našom hmotnom jestvovaní, ale aj v priestore ducha.
   </p>
   <p>
    Chceme svet lepší.
   </p>
   <p>
    Sme z poézie Božej. Pleť blankytu dostávame.
   </p>
   <p>
    Rovnakí sa s rovnakými delia. Stratení so stratenými i s odvrhnutými.
   </p>
   <p>
    Veľký život má i Lazár pod stolom, v objatí Božom.
   </p>
   <p>
    Keď myslíme na odtúlané odrobinky, aj v nich sme.
   </p>
   <p>
    Keď bohatý mýtnik Zachej prijal Krista do svojho domu, polovicu majetku rozdal
         chudobným. A slza mu nevypadla z oka pri toľkej strate.
   </p>
   <p>
    A počujeme Petra, ako hovori Kristovi, že zanechal biedu rybárskych sietí a už sa k nej
         nevráti. No nešiel hľadať výnosnejšie zamestnanie.
   </p>
   <p>
    O našom Serafínskom Františkovi vieme, že dobrovoľne vzdal sa boháčov. Či to nie je pre
         nás kázeň z neba?
   </p>
   <p>
    Bohatstvo nebeské je veľké. Boh nemá ničoho málo.
   </p>
   <p>
    Ak sme utrápení pre všetku svoju malosť, Stvoriteľ nie je čarodejník, ale Mocnár.
   </p>
   <p>
    Ústami svojho Syna povedal: Bezo mňa nič nemôžete robiť.
   </p>
   <p>
    Keď sme túto pravdu prijali, nič čarodejné nepredvídajme.
   </p>
   <p>
    Pokrytá je zem našimi očami. Pretože Boh tak hľadí.
   </p>
   <p>
    Sme dedičmi na roli Božej. Všetci. Nestraťme nikoho pri sebe.
   </p>
   <p>
    Je láska, ktorá nemá bolesti.
   </p>
   <p>
    Je prebodnutie srdca, ktorým už vytiekla krv.
   </p>
   <p>
    Život je očakávanie niečoho veľkého.
   </p>
   <p>
    Trpiaci Jób očakával uzdravenie. A žena ho vyhodila z domu na smetisko. Do náručia
         Božieho.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Sme deti slovenské. Národ aj so skrytými rukami nás objíme.
   </p>
   <p>
    A objatie je vrelé, aj neviditeľne mocné. Nežalujú sa.
   </p>
   <p>
    Je srdce pri srdci. Sú všetky srdcia pri všetkých srdciach.
   </p>
   <p>
    Rozdávame sa. Darca darcovi. Hĺbky pre hĺbky.
   </p>
   <p>
    Dôvera je väčšia u slabých. Poviem im Pochválen. Aj rukami plodnými.
   </p>
   <p>
    Mnohí nás dajú pozdravovať. Až toľkí, že to ani nevošlo do listov.
   </p>
   <p>
    A zápasili s priestorom, aby naširoko vo svete zneli ich slová.
   </p>
   <p>
    Hmýria sa okná modlitbami. Otvoria tvár, hľadia.
   </p>
   <p>
    A doletia svätými obrážtekmi na stôl. Pokryl ho Pán Boh, niet mrákot.
   </p>
   <p>
    Niet bolesti. Ohňom sa stala. Všemohúci nemá popálenín na rukách.
   </p>
   <p>
    Žijeme vo svojich dejoch. V dŕžave tisícročnej.
   </p>
   <p>
    Sláva je v národe. Je kde doletieť. Keby nie, niet nás.
   </p>
   <p>
    S temnotou nebudeme sa rúbať. Ona sa stratí. Nám je Boh svetlom.
   </p>
   <p>
    Čisté ruky sú zdrojom lásky. Seba nezaprieme. Svietiť treba.
   </p>
   <p>
    Od Stvoriteľa máme dušu. A máme i telo z prsti nečervivej.
   </p>
   <p>
    Pretrváme v čistej hline do smrti svojej. I do smrti storočí.
   </p>
   <p>
    Koľké veky prežili tu naši. Koľké pokorenia! Len to vieme, že im nevzali život.
   </p>
   <p>
    Bolo tu málo radosti. A svet mlčal nad nimi.
   </p>
   <p>
    Otčinu našu nik nevidel.
   </p>
   <p>
    Tento dávny národ aj so skrytými rukami nás objíma.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Hľadíme do okien, že nás ktosi má rád.
   </p>
   <p>
    Odpúšťame, ak na nás nik nepozerá.
   </p>
   <p>
    Pri úrode klasy idú do snopov, keď ich víchre chceli lámať.
   </p>
   <p>
    Prv, ako zašlo slnko, kosy odzvonili večernú modlitbu.
   </p>
   <p>
    Čakáme budúci deň, s úsmevom. Bez ťažkostí sa rozvidní.
   </p>
   <p>
    Za naše riasy na budúce ráno neskryje sa bolesť. Oči nebudú jazvou.
   </p>
   <p>
    Ruky s tŕňmi viac nepichnú. Dobrodením budú odpykávať rany.
   </p>
   <p>
    Všetci okolo domu môžu trhať jablká.
   </p>
   <p>
    Mračná budú ležať za horami, ako vlk postrieľaný.
   </p>
   <p>
    Slnko je lampa, ktorú nesfúkne hnev ľudský.
   </p>
   <p>
    Vidíte, svet ide podľa vôle Božej. Kamene na ceste sú ticho, ako Boh kázal pri stvorení
         sveta.
   </p>
   <p>
    A tak sme ako skalnaté vrchy, ktoré sa neboja o svoj blankyt.
   </p>
   <p>
    Dusivá fontána havranov nekropí zem.
   </p>
   <p>
    Obloha si pláva po našom jazere života. Hodili sme do neho peniaz, že sa vrátime.
   </p>
   <p>
    Lúče nebeské sú napnutým lukom Amora. Podľa lásky.
   </p>
   <p>
    Akoby niekto v našom strome stál. Nehádžme do ovocia.
   </p>
   <p>
    Nekameňujme nikoho. Nemal by čas na ľútosť.
   </p>
   <p>
    Pán Boh sa i vtedy usmieva, keď sme pohnevaní.
   </p>
   <p>
    Ošetruje stromy, ak sú pokmásané. Aj nás.
   </p>
   <p>
    A nezopakuje nám hriechy. My ich dobre vieme.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Keď ideme po lávke nad vodou, môžeme spadnúť. Ten hore vie, kde sme.
   </p>
   <p>
    Nebo hľadí na nás, ako na svoj potok.
   </p>
   <p>
    A voda sa náhli. Chytro ísť, lebo je more. A byť v ňom.
   </p>
   <p>
    Preto sa nepýtaj Stvoriteľa, kde je. Tu je.
   </p>
   <p>
    Vždy je v tvojich vodách.
   </p>
   <p>
    Keby si padol do hriechu, vieš, aká je veľká voda.
   </p>
   <p>
    Tak hlboko si, ako Boh hlboko odpúšťa. Už na strane večnosti.
   </p>
   <p>
    I v nebi, i na zemi bijú do brehov divé prúdy a nerozbijú riečište.
   </p>
   <p>
    A sú zákruty, nemilobohu besné. A príde aj noc.
   </p>
   <p>
    No po každej tme je svetlo. Po každom víre je hladinná tíš.
   </p>
   <p>
    A povieme, že vody boli vzbúrené proti nám.
   </p>
   <p>
    Ale Boh sa nevzbúri. Boh bojuje.
   </p>
   <p>
    Pošle ťa znova na lávku. Ako decko drží ťa za ruku.
   </p>
   <p>
    A stráži tvoje srdce. Lebo i so srdcom možno padnúť.
   </p>
   <p>
    Tak veky idú, odkedy sa im dalo Desatoro.
   </p>
   <p>
    Nezatvor dvere pred dvoma kamennými tabuľami. Keď Boh ich dal napísať.
   </p>
   <p>
    Keď i On je pútnik na púšti.
   </p>
   <p>
    A my Jeho putujúce ľudstvo.
   </p>
   <p>
    Preto sa nebojíme, že opustí človeka.
   </p>
   <p>
    Neopustí.
   </p>
   <p>
    Vrch Sinaj je vysoko nad nami.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Keď človek v bludoch sveta sníva, je bez poézie. Keď chytí za ruku Pána Boha, je to
         ruka.
   </p>
   <p>
    Možno sa narodiť. Sny sú už za nami.
   </p>
   <p>
    Boh nie je vidina. Je stretnutie pokoja, ktorý sme nemali.
   </p>
   <p>
    Vtáčik nám udrie do okna, nedotknutého rukou ľudskou, ale piesňou. Čo spieva, lahodne
         vletí do izby. A začne svietiť.
   </p>
   <p>
   </p>
   <p>
    *
   </p>
   <p>
   </p>
   <p>
    Je to more. Srdce má brehy. Večne cestujeme.
   </p>
   <p>
    Člnok prevalí malá voda. Rieka je mocnejšia, príde do oceánov Božích.
   </p>
   <p>
    Prídeš i ty, smädný zo zeme. V nebi nikdy nie je prázdny pohár.
   </p>
   <p>
    Ani naplakaný pohár tam nie je. Ešte neprišla smrť.
   </p>
   <p>
    Si z tých, ktorí odídu. Ale neplačú.
   </p>
   <p>
    Strom večne odchádza k belasému azúru cez náš oblok.
   </p>
   <p>
    Keď ho zoťali, padol svojou korunou na zem. Scelený s nebom.
   </p>
   <p>
    Zápasili oň víre i búrky. Nedal sa. Vzal ťarchu svoju a hľadel nám do okna.
   </p>
   <p>
    Tvoja cesta k Bohu nie je kľukatá. Nie si odsúdený na stratu kríža.
   </p>
   <p>
    Ty si sa so životom tak dohodol. A Všemohúci tak rozhodol.
   </p>
   <p>
    Je krásnou poéziou to jarmo, ktoré po Kristovi máme.
   </p>
   <p>
    Vezmi a nasleduj ma.
   </p>
   <p>
    Či chcete niečo viac mať, ako je nasledovanie Boha?
   </p>
   <p>
    Veď všetko iné môže byť ľahko bludom.
   </p>
   <p>
    Treba byť inde, ako je blud. Inde je pobyt Božích básní.
   </p>
   <p>
    Pane, keď poéziu dáš, to musí prísť cez srdce.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505809">
       </a>
       Otčina
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Keď tiahnu veky, Boh spravodlivým je svetlom. Tak sme tu.
   </p>
   <p>
    Otčina, hlbokým svetlom svietiš. Okrasou rozvidnenia trváš.
   </p>
   <p>
    Si milovaná, od ďalekých diaľok. Sme tvojich tisíc rokov.
   </p>
   <p>
    Prvé slovenské Hosana usadilo sa tu na rozkaz Boha. V lone svojom nás donieslo.
   </p>
   <p>
    Tak nastalo usmiate slovenské ráno. Brehy naše s veľkými obzormi.
   </p>
   <p>
    Boží plán sme splnili. Vznikli sme tichí, nenároční, nevýbojní. Nie s mečom v ruke.
   </p>
   <p>
    Pastierom sa povedalo z neba: Dostanete úrodu pašienkov. A nenahnevané ovečky.
   </p>
   <p>
    Na roli pot tváre svojej budete si utierať kvietkami. Rastú za pluhom.
   </p>
   <p>
    Boh dal ľudstvu krásu priateľstva. Škovránky sa nepobijú pre zrno.
   </p>
   <p>
    No nežičlivci naši striehli od vekov. Brali by nám, čo sa len dá.
   </p>
   <p>
    A neberú ľahko. Tí dvaja, čo si to nedajú vziať, volajú sa Cyril a Metod.
   </p>
   <p>
    Národ je ich kázňou. Sme ich veľpiesňou. Tak na nebi ako i na zemi.
   </p>
   <p>
    Keď otvoríme v chráme knihu so zlatopisom, je od nich, a je zlato v našich očiach.
   </p>
   <p>
    Keď pozrieme na oltár, Boh, ako je Bohom, je s nami. Čas je Boží i náš.
   </p>
   <p>
    Zmiluj sa nad nami, všemohúci Pane, čo riadiš svet. My sme mladučkým národom. Aj preto
         tvojím.
   </p>
   <p>
    Zveri je dosť v horách, chmátavej, žravej.
   </p>
   <p>
    Tak tiahnu veky až do týchto dní. Od slovenských halien, od krpcov až po počítače.
   </p>
   <p>
    A brehy svetov sú tie isté.
   </p>
   <p>
    Otčina je tá istá. So svojimi priehlbňami.
   </p>
   <p>
    Aj so svojimi búrkami. A Boh pri nás.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Pohostím nebo. Má v našom domove miesto.
   </p>
   <p>
    O otčine hovorím kdesi, že ona je náš tichý krok kvetinky.
   </p>
   <p>
    A Boh je náš prvý hosť. Príde, i keď je čas vädnutia.
   </p>
   <p>
    Veď sú bolestné naše rodné stráne. Žijú nie na vrchole úsmevu.
   </p>
   <p>
    No spred očí nesmie nám utiecť jedno: Kríž nás vykúpi. Sme silní.
   </p>
   <p>
    Čím bola pre Krista Golgota? Vrcholom pre nás. Pre vykúpenie.
   </p>
   <p>
    Syn Boží nemohol zvädnúť v rukách svojho Otca.
   </p>
   <p>
    Nesieme svoje utrpenie s pohľadom na nebo. Aj my padáme s padajúcim Kristom.
   </p>
   <p>
    No pád nie je koniec. Vstať! A spolu s krížom.
   </p>
   <p>
    Otčina je našou matkou. Otčina s krížom.
   </p>
   <p>
    Ktože ťa privinie doma, keď nie slovenská mater?
   </p>
   <p>
    Hľa, ak je mater bolestná, aké je jej privinutie?
   </p>
   <p>
    A nikto nepovie o svojej rodičke, že láska jej vädne.
   </p>
   <p>
    Sväto žije. Sme jej pokračovaním.
   </p>
   <p>
    Tak sa rodíme, tak nesieme svoj život.
   </p>
   <p>
    Tak nás krstili. Tak sa modlievame.
   </p>
   <p>
    Slovenskou zemou vonia náš Otčenáš. Už tisíc rokov.
   </p>
   <p>
    Nie sme ukrižovaní v tme. Ani na jednom laze u nás nie je smrť.
   </p>
   <p>
    Je rosa na očiach matky. Ale nenarieka zúfalo.
   </p>
   <p>
    Bude veľkonočná vigília. Bude snímanie z kríža.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578068">
       </a>
       Náš svet
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Keď sme začínali žiť, naše oči nevideli búrky ľudské. A vtedy tiež chodili okolo nás.
   </p>
   <p>
    Povedalo sa nám: Dorastiete a dospelosťou budete hľadieť na život.
   </p>
   <p>
    Nevedeli sme, ako svet prišiel od prvého do siedmeho dňa stvorenia.
   </p>
   <p>
    Dozreli sme, a čo vidíme? Tie búrky ľudské vždy chodia kolo nás.
   </p>
   <p>
    Človek sa nezmenil, i keď nás to v Desatore o ňom inak učili.
   </p>
   <p>
    A jednak my musíme mať naň pohľad z katechizmu. Hneď poviem, ako.
   </p>
   <p>
    Keď je ktosi túlavý, ako hmyz po brade, nezabíjajme vši.
   </p>
   <p>
    Ak ťa niekto kopne, zdvihni kopanec a odnes ho preč.
   </p>
   <p>
    Kto sa ti vyhne, nedaj mu najavo, že si to videl.
   </p>
   <p>
    Keď zaškúli na teba, nezaškúľ ty.
   </p>
   <p>
    Keď ti dá niekto buchnát, otvor svoju päsť, aby si ho neuderil.
   </p>
   <p>
    Ak ti donesú nevylízaný hrniec, nevylíž všetko, nechaj ešte.
   </p>
   <p>
    Keď vidíš smutných ľudí, neutekaj. Aj útek je smútok.
   </p>
   <p>
    V detstve si sa s nikým vážne nepobil. Rob to aj teraz dorastnutý.
   </p>
   <p>
    A kde sa bili, tam ťa nebolo. S nikým si sa nepohneval.
   </p>
   <p>
    Jedno si zapamätaj: To čo víchor láme neobchádzaj s ľahkým srdcom.
   </p>
   <p>
    To, čo je bolestné.
   </p>
   <p>
    Aj my sa s tým zmestíme na našej zemi.
   </p>
   <p>
    Celkom tak, ako Boh povedal: Tŕnie a hložie bude rásť okolo vás, kvetov.
   </p>
   <p>
    Všetci sme lupienok ruže, dokrčený. Vždy vetrami naháňaný.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    K nášmu životu patrí i plač. Boh chcel, aby prví rodičia niesli ho z raja von.
   </p>
   <p>
    Treba sa vždy pýtať, z akých očú plačeme, či z tých, čo nás vedú k Bohu, či z tých, čo
         svet milujú.
   </p>
   <p>
    Človek nie je sám. Alebo je s láskou Božou, alebo s bremenom tejto zeme.
   </p>
   <p>
    Slzy sú ako rosa. Prišla z neba, a slnku z neba sa poddá.
   </p>
   <p>
    Poľné byľky v nej ožili. Zdvihli hlavičku k výškam. Majú oddych.
   </p>
   <p>
    Keď náš plač bol z neba, pošlime i my naše slzy nazad. Nebo sa im otvorí.
   </p>
   <p>
    Kvapkajme ako sviečočka, keď ju zapálime Bohu. Horí v nebi.
   </p>
   <p>
    Blankyt sa nám tisne do oblokov. A tisneme sa k jeho oblohe.
   </p>
   <p>
    Tíško plakať je tíško byť a neopustiť Boha. Keby aj všetci odišli.
   </p>
   <p>
    Raz sa stalo, že svet sa tak pokazil, že prišiel naň veľký dážď Božieho plaču. Volal sa
         potopou sveta.
   </p>
   <p>
    Boh vedel tak plakať nad ľudstvom. Štyridsať dní sa nepretržite lialo.
   </p>
   <p>
    Noe tíško zavrel dvere korábu. Vedel, že už neuvidí nikoho. A Boh pošle ratolesti s
         vtákmi.
   </p>
   <p>
    I nám hrozí apokalyptická záhuba. Chce zničiť svet. A sme nemalý koráb.
   </p>
   <p>
    Proroci Starého zákona plakali pre dôveru v Boha.
   </p>
   <p>
    Teda na Božej lodi i my tíško zakývame holubici s olivou v zobáčiku.
   </p>
   <p>
    Naša zem, kvapka slzy, ostane tu pre nás po plači Stvoriteľa.
   </p>
   <p>
    Kristus plakal, keď povedal, že mŕtvy Lazár bude žiť.
   </p>
   <p>
    A padnú nám i slzy z očú pre nové tisícročie Božie.
   </p>
   <p>
    Pokropíme Vesmír, ktorý sa nám nestratil.
   </p>
   <p>
    Naša planéta tíško sa bude obzerať za nami, ako sme mohli obstáť. A obstáli sme.
   </p>
   <p>
    Tu sme po Jeremiášovom plači.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Utečenci majú dosť bôľu so sebou. Pije ich zem. Je smädná.
   </p>
   <p>
    A jednak každý z nás je jedna z utečeneckých krás. Utekal k slobode.
   </p>
   <p>
    Tak sa diaľky zavinujú do seba. Moment pre Múzy.
   </p>
   <p>
    Blankyt tak vidíš. Je otvorený pre ráno.
   </p>
   <p>
    Božím pohľadom ideš od dverí k dverám.
   </p>
   <p>
    Pýtaš sa ľudí, kde sú. Tu sú. Pijú zem s tebou.
   </p>
   <p>
    Možno len z jej kvapky. Ale z kvapiek je more.
   </p>
   <p>
    A vlní sa k večnosti slobody.
   </p>
   <p>
   </p>
   <p>
    *
   </p>
   <p>
   </p>
   <p>
    Prameň krásne žblnkoce, keď ide von zo zeme. Na povrch slobody.
   </p>
   <p>
    Hory sugestívne šumia. Tiež vyšli von z vrchov.
   </p>
   <p>
    Vtáčence začínajú štebotať v hniezde. Budú lietať.
   </p>
   <p>
    A nebude málo vzduchu pre slobodu. Bude dosť krídiel.
   </p>
   <p>
    Kniha básní sa otvorí tomu, kto vie pieseň Hojže Bože.
   </p>
   <p>
    A otvorí sa i na strane: Kto za pravdu horí.
   </p>
   <p>
    Každému pre jeho vlastné ústa.
   </p>
   <p>
    Pre tie, ktorými sa modlíme k Bohu.
   </p>
   <p>
   </p>
   <p>
    *
   </p>
   <p>
   </p>
   <p>
    Za času našich dedov svet bol zavretý. Nešlo sa do emigrácie.
   </p>
   <p>
    Nám tiež nezdvihli rampy. Bolo treba obzrieť sa, ako prejsť.
   </p>
   <p>
    Išli sme so slzou na rukáve. S tou rosou slobody.
   </p>
   <p>
    A tu sme v Božom tichu. Nie nahnevaní.
   </p>
   <p>
    Milujeme otčinu. Je nám najbližšia.
   </p>
   <p>
    Nezbierame na ceste nič, len svoje.
   </p>
   <p>
    Hody budú na konci.
   </p>
   <p>
    Raz bol taký sviatok slovenský, zobudený z tisícročia. Samostatnosť.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Zápasíme o to, ako žiť, trhaní na všetky strany.
   </p>
   <p>
    Na tie, kde je Boh, i na tie, kde sme slabí.
   </p>
   <p>
    A máme len malú chvílenku pre dušu, aj v tej troške je celý náš život.
   </p>
   <p>
    Veď i v zlomku dňa sme na obraz Boží. A vidíme, že podobou Božou môžeme zasvietiť.
   </p>
   <p>
    Kristus nás prosil: Buďte dokonalí, ako je váš Otec nebeský dokonalý.
   </p>
   <p>
    A sám na sebe to ukázal: Miloval, odpúšťal, obetoval sa, trpel a dal život za nás.
   </p>
   <p>
    Či takáto dokonalosť nám môže byť cudzia, keď sme deťmi Božími?
   </p>
   <p>
    Na rozhodnutie pre svoje dobro netreba nám mnoho času. Taký akt dá sa urobiť v zlomku
         dňa.
   </p>
   <p>
    Veď chorým nebolo čo dlho rozmýšľať, či majú volať: Ježišu, Synu Dávidov, zmiluj sa nad
         nami.
   </p>
   <p>
    A predstavovali to, čo sa hneď ukázalo Božským. Bolo uzdravenie.
   </p>
   <p>
    Vo chvíli sa znovuzrodili. Už bez hriechu.
   </p>
   <p>
    Syna Božieho vidíme v prachu cesty. Každého nielen zdvihne, ale aj opráši.
   </p>
   <p>
    Ten, čo niesol posteľ svoju, kráčal už po vyschnutom bahne.
   </p>
   <p>
    A také prikázanie máme i my: Vezmi svoj kríž, keď si v blate. A choď z neho von.
   </p>
   <p>
    Keď sa obzeráš, kde je Golgota, vidíš ju celú.
   </p>
   <p>
    Ježiš tri razy padol. Spravodlivý sedem ráz za deň. Len tak, že hneď vstane.
   </p>
   <p>
    Petrovi povedal, že až 77 ráz. Treba ho vidieť toľko ráz, koľko ráz okamžite postaví sa
         na nohy.
   </p>
   <p>
    Na cestách máme skál po kolená. Živé sú, hýbu sa.
   </p>
   <p>
    A keď sme už všetkými dobití, nastane úľava. Vznešená chvíľa.
   </p>
   <p>
    Kristus sa nám stane Šimonom Cyrénskym a berie náš kríž.
   </p>
   <p>
    Sme nebeskou chvíľou. Sme kvet polievaný Božou studňou.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Zabúcha pomaranč zo záhrady na okno. Duch ide.
   </p>
   <p>
    Príde na stôl. Aj dlhé dni s ním, čo rástol.
   </p>
   <p>
    Je zlý čas. Naokolo vody sa rozliali.
   </p>
   <p>
    Bola potopa. Neutopil sa. Zachoval sa v kúte korábu.
   </p>
   <p>
    Vtáčky sa zachránili samé. Sú vo vzduchu. To im Boh rozkázal.
   </p>
   <p>
    Nesú nám myšlienku vzletieť. Byť vo výške. V ríši ducha.
   </p>
   <p>
    Aj mušľu zdvihneme z brehu. K uchu nám prinesie diaľky.
   </p>
   <p>
    Boh rozhodol, aby sa neutopila.
   </p>
   <p>
   </p>
   <p>
    *
   </p>
   <p>
   </p>
   <p>
    Krištof Kolumbus sa postavil pred oltár, keď od radosti zvolal: Zem!
   </p>
   <p>
    Ďakoval Bohu, že mu dal veľké vody.
   </p>
   <p>
    Duch bol prvý. Tak tu našiel ľudí.
   </p>
   <p>
    Človek už dávno pred ním tu žil.
   </p>
   <p>
    Tak žije pod Kriváňom. I tu na Manhattane.
   </p>
   <p>
    Hľa, dýchajú svety. Znak, že nezomrel Boh.
   </p>
   <p>
    Nezastavíš sa nikde tak, aby si nebol.
   </p>
   <p>
    Prekročil si vody. Urob si oltár.
   </p>
   <p>
   </p>
   <p>
    *
   </p>
   <p>
   </p>
   <p>
    Duch je sloboda. Naša zem je vzdych. K nebu.
   </p>
   <p>
    Tak ťa nebudú lapať. Kopov nemá takú sieť.
   </p>
   <p>
    Nehodia vlkom tvoj širák. Už ti ho vietor chcel vziať. Odniesť ponad chalupu.
   </p>
   <p>
    Strechy tvojho domu sú zložené dve ruky. Chránia ťa.
   </p>
   <p>
    Tak žila pod nimi tvoja matka.
   </p>
   <p>
    Rozprávku môžeš zbierať rukami.
   </p>
   <p>
    Jej duch ostal.
   </p>
   <p>
    A povie ti: Synáčku, keby ťa lapali, prežehnaj sa.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Ľudia, čo zažili sklamanie trpia a ťažké roky ich tlačia.
   </p>
   <p>
    Tie kamene by najradšej zahodili. No i zahodené tlačia.
   </p>
   <p>
    Bieda, keď nevieš život látať.
   </p>
   <p>
    Sú bludári a nie pútnici.
   </p>
   <p>
    Po zemi rozídené nohy, v deravom oblečení.
   </p>
   <p>
    Na vŕšku svätyne sa neprežehnajú. Nechcú sa.
   </p>
   <p>
    Neprezúvajú sa.
   </p>
   <p>
    Nepolátaš onucu na nohách.
   </p>
   <p>
   </p>
   <p>
    *
   </p>
   <p>
   </p>
   <p>
    Ponad hory ženú sa mračná. Od rána. Naplno.
   </p>
   <p>
    Dohonili ti srdce. Dotkli sa ho. Našli kríž.
   </p>
   <p>
    Každý by sa ti vysmial, keby si plakal.
   </p>
   <p>
    Ale ani pri tebe nik neplače.
   </p>
   <p>
    Nemôžeš s diaľkami písať si, keď nevieš, čo je slza. Ani na tichý vetrík nepoložíš svoj
         prst z kríža.
   </p>
   <p>
    Na ten Boží vetrík.
   </p>
   <p>
    A povieva nad všetkými krajinami.
   </p>
   <p>
   </p>
   <p>
    *
   </p>
   <p>
   </p>
   <p>
    Ľudí už oči bolia, hľadieť ešte ďalej.
   </p>
   <p>
    Vyschnutá vdova mlčí. Vdovec nerozpráva.
   </p>
   <p>
    Holé konáre stíchnu.
   </p>
   <p>
    Ach, či sme trieska na oheň?
   </p>
   <p>
    Staroba je, že sme kdesi boli. A nie sme tam.
   </p>
   <p>
    Mravenisko je bez omrvín. Mravce nič nedajú.
   </p>
   <p>
    Keď niekto zomrie, prstom nekývneš, že sa pominul.
   </p>
   <p>
    Tak aj pomník ostane po tebe.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Zomrel ti pred tvárou krídiel. Nebo sa belie.
   </p>
   <p>
    Náš život pretekal cez neho. Bol pre nás sitkom, hoc’ aj ťažkí sme boli.
   </p>
   <p>
    Zhrbený. Ale nikdy nie od včera. Len dnes.
   </p>
   <p>
    Z hŕstky dal jesť nám. Až potom sebe.
   </p>
   <p>
    Tak lastovičky kŕmia svoje mláďatá.
   </p>
   <p>
    Nenosil maškrty. Pažitkou voňalo, čo núkal.
   </p>
   <p>
    Pretože sa narodil na zemi, kde rastie cesnak.
   </p>
   <p>
    Aj nám na zdravie.
   </p>
   <p>
   </p>
   <p>
    *
   </p>
   <p>
   </p>
   <p>
    Taký je priateľ. Všetkým chce dobre.
   </p>
   <p>
    Keď šiel s nami na roľu, chodil sťa albatros po mori. Veľká bola.
   </p>
   <p>
    A spieval, akoby karmínové ústa odtrhol od vína.
   </p>
   <p>
    Keď sa mu povedala povesť o Jánošíkovi, valaškou pukal ani bičom.
   </p>
   <p>
    Netackal sa za vidinami. Mal presný deň pre nedeľu.
   </p>
   <p>
    Miloval všetkých. V hodinách lásky prišla k nemu železnica.
   </p>
   <p>
    Prišla z vojny, keď sýkorky padali na zem. On padol za Boha a národ.
   </p>
   <p>
    Pod krížom sníva. A čaká na pozdrav z našej strany od vtáčkov.
   </p>
   <p>
   </p>
   <p>
    *
   </p>
   <p>
   </p>
   <p>
    Je tvoj blížny, ktorý nežije pri tebe. Ďaleko. Ale nie bez teba.
   </p>
   <p>
    Nie je jazvou. Nebolí ťa. Meluzíny sú ďalej.
   </p>
   <p>
    Nevyhasne odjakživa tam, kde sa teší, aj bez teba.
   </p>
   <p>
    Jeho koráb na mori života nezachraňuje smútok.
   </p>
   <p>
    Spovedá sa Bohu, vždy z pokušenia zhavranelých.
   </p>
   <p>
    Letí k tebe s kŕdľom sokolov.
   </p>
   <p>
    Svoje okná otvoríš.
   </p>
   <p>
    Povedz: Tu som.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Kamene na zemi sú u nás. A vidíme viac očami Boha.
   </p>
   <p>
    Stretáme ľudí o barlách. I to, ako ich možno na kolene polámať.
   </p>
   <p>
    Život nás bije, povedal mi raz priateľ. A prosil: Pane, odpusť mi hriechy.
   </p>
   <p>
    Korešpondoval s padnutými. A naučil to aj druhých.
   </p>
   <p>
    S kameňmi sa nepobil. A mal svoje impérium.
   </p>
   <p>
    Tak všetci všetkých dvíhali na kraj cesty. Vzali ich k sebe.
   </p>
   <p>
    Boli tu dedovia, čo nikdy nevideli ľudské blaho.
   </p>
   <p>
    Ťažká robota. A barly ich neodnášali z boja.
   </p>
   <p>
   </p>
   <p>
    *
   </p>
   <p>
   </p>
   <p>
    Bašty, keď nie sú pevné, sú nanič. Nám ich dal osud na starosť.
   </p>
   <p>
    Každý múr ide do hĺbky zeme. My sme tak hlboko pri ňom.
   </p>
   <p>
    Zválať sa holými rukami nedá.
   </p>
   <p>
    A neplatí pre nás slovo boháčovo z evanjelia, že kopať nevládze, a žobrať sa hanbí.
   </p>
   <p>
    Nemáme dosť sily. No zavoláme susedov. Sú dobre vyzbrojení. My sme im vždy pomáhali.
   </p>
   <p>
    Urobia i lešenie. Náš život pošlú do výšky.
   </p>
   <p>
    Tak sme raz v hĺbke zeme, kde sa zlato doluje a raz vo výške, kde nás slnko pozláca.
   </p>
   <p>
    Zo svojho srdca buď baštou každý.
   </p>
   <p>
   </p>
   <p>
    *
   </p>
   <p>
   </p>
   <p>
    Boží Pochválen máme mať na ústach, keď povieme dobré ráno.
   </p>
   <p>
    To isté i na epilóg dňa, keď si želáme dobrú noc.
   </p>
   <p>
    Sme smrteľníci. Šípy Stvoriteľa nás dočahujú.
   </p>
   <p>
    Bez pozdravu Božieho, aký je život, aká je smrť?
   </p>
   <p>
    Sú hroby aj pre Pochválen.
   </p>
   <p>
    Aby brat brata neodsúdil pre cintorín.
   </p>
   <p>
    Keď Ábel sa nedá zabiť.
   </p>
   <p>
    A neplače, že žije. Chce nás pobozkať.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579238">
       </a>
       Žena s láskou
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Keď sa moje pokolenie rodilo, utrpenie národa nemalo konca. Trvalo tisíc rokov.
   </p>
   <p>
    Slovensko bolo pole Golgoty.
   </p>
   <p>
    Boh tam bol. A naša rodička mala nás v povojníčku pri ňom.
   </p>
   <p>
    Každý z nás mal matku. Nosila nás. Dala nám prvé krídla.
   </p>
   <p>
    Tak sme my, malé holúbky, kolo nej poletovali.
   </p>
   <p>
    Začali sme kvitnúť. Život pre nás mal tisíce chodníkov. Naše matky po nich chodili.
   </p>
   <p>
    Obzreli sa vždy, kde sme. Aby sa nám nič nestalo.
   </p>
   <p>
    Aby nič nebolelo. Aby pofúkali, keď bolí. Aby utreli slzičku, keď páli.
   </p>
   <p>
    A hlavne, aby sa dieťa k Bohu malo.
   </p>
   <p>
    A Boh ho bral na ruky, bavil sa s ním i s mamou.
   </p>
   <p>
    Vždy bolo počuť matku: Ježiško v nebi všetko vidí. Rád má dobré deti.
   </p>
   <p>
    Svet zavše chcel nás olúpiť o niečo. Matka niesla našu nevinnosť.
   </p>
   <p>
    Preto vrásky nedala jej príroda.
   </p>
   <p>
    Neskôr v živote i šarkanov sme videli. Povedala: Nebež za nimi.
   </p>
   <p>
    Vedela, že sú fantómom, že nie sú pre dedičov Božích.
   </p>
   <p>
    Všetko vie matka. Vidí až do srdca dieťaťa. Vidí, kde nosí Boha.
   </p>
   <p>
    A keď sme aj za horami, ide za nami.
   </p>
   <p>
    Jej volanie je vždy príchod. Nikdy odchod.
   </p>
   <p>
    Ešte nám trvá Golgota.
   </p>
   <p>
    Aj matkám, čo žijú teraz. Aj ich deťom.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Vonku je zima. Klopeš na dvere.
   </p>
   <p>
    Prihrejte kávu. Ohňom, aj rukami.
   </p>
   <p>
    Žena to vie robiť. Má sladkú chvíľu.
   </p>
   <p>
    Stôl prikryje srdcom. Hrnčíček spieva.
   </p>
   <p>
    Pocestnému sa už na prahu izby volá: Vitajte.
   </p>
   <p>
    Šero rána prišlo so zorou. Je blízko.
   </p>
   <p>
    Modlí sa žena. Má zlato z neba.
   </p>
   <p>
    Slovo sa Božím stane.
   </p>
   <p>
    Kvapka kávy páli.
   </p>
   <p>
    Veľká láska zohreje človeka.
   </p>
   <p>
   </p>
   <p>
    *
   </p>
   <p>
   </p>
   <p>
    Všetko vyznaj Bohu, keď si prišiel.
   </p>
   <p>
    Nám len povedz, ako sa ti vodí.
   </p>
   <p>
    Zlož kríž svoj.
   </p>
   <p>
    Zlož biedu. My jej veríme.
   </p>
   <p>
    Požaluj sa. Veď si v rodine.
   </p>
   <p>
    Žena vie rozprávať so všetkými deťmi. I s tebou.
   </p>
   <p>
    Si nebeský lístok, spadnutý do studne.
   </p>
   <p>
    Tu si s očami neutopenými.
   </p>
   <p>
    Máš ríšu veľkú.
   </p>
   <p>
    Žena ju nosí v rukách.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Sme v moci Božej, keď máme odísť zo života. To nie je chvíľa, ako ju náš čas ukazuje.
   </p>
   <p>
    Ručičky na našich hodinkách nenariekajú.
   </p>
   <p>
    No okrem Božej moci je pri chorom i nabielo oblečená ľudská potecha.
   </p>
   <p>
    Starostlivá Marta vyskytuje sa v živote Kristovom. Keď jej brat zomrel, plakala.
   </p>
   <p>
    Zomierajúca osoba ani teraz neplače. Ale Marta plače, z lásky.
   </p>
   <p>
    Žena, čo ošetruje, nemá ľahký život. Slzy sú vždy ťažké.
   </p>
   <p>
    Zohrievajú však tým, že vesmír Boží je v nás. Počuť nebo.
   </p>
   <p>
    Vojdeme zachvíľu do toho kráľovstva. A už sa nevrátime.
   </p>
   <p>
    Načo sa vrátiť? Ťažké životy sme odniesli. I svoje, i životy druhých.
   </p>
   <p>
    Pochovaní sme doma. Tam kľačia slovenské kolená. To najdrahšie, pravda, Marta?
   </p>
   <p>
    Tak dýchame v našej drahej otčine. Aj po smrti.
   </p>
   <p>
    Dlane naveky budeme mať zložené. Vždy sme sa modlili. Bojovníci pri chorých.
   </p>
   <p>
    Debinka, Božia amazonka, to robí od detstva.
   </p>
   <p>
    Svit rána pre vyhnancov je v jej rukách. Jej duch má brehy.
   </p>
   <p>
    Vnúčatko mladušké, tvoja jar má dno.
   </p>
   <p>
    My starneme, ale ty večne mladneš. Náš svet je z tvojich kvetov.
   </p>
   <p>
    Matkina matka ošetruje to, čo je mladé na tebe.
   </p>
   <p>
    Je storočie také, že decko ho chytí do rúk. Nebojí sa planých duchov.
   </p>
   <p>
    Tak moc Stvoriteľa ukazuje večnosť Božiu.
   </p>
   <p>
    A ošetrovateľka stojí pred nástennými hodinami, pred neprestajným perpendiklom.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579605">
       </a>
       Slovensko
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Boh nám dal otčinu. Rozhodol, aby sme boli blažení.
   </p>
   <p>
    Povedal pravdu neskrytú, že bude pre nás. Nie pre cudzie more.
   </p>
   <p>
    Aby vetry, keď zdvihnú svoje plachty, podúvali len k Tatrám.
   </p>
   <p>
    Pred každou búrkou Záchranca z neba má meno. Voláme, ratuje.
   </p>
   <p>
    Náš maják je i dnes živený utrpením.
   </p>
   <p>
    Svietime i na svojich tŕňoch. Sú z ďalekých vekov.
   </p>
   <p>
    Sme v kráľovstve Božieho Syna. Pod jeho korunou.
   </p>
   <p>
    Kristus trpel u svojich. So svojimi. A ostal sladký k nim.
   </p>
   <p>
    Otčina žije. Nik nemôže rozkázať, aby jej hodiny zastali.
   </p>
   <p>
    Smrť nech čakajú národy, čo nechcú Pána neba a zeme.
   </p>
   <p>
    Dejiny slovenské sú od nás až k Bohu.
   </p>
   <p>
    Láska má sladké kroky. Nájde si dosť miesta.
   </p>
   <p>
    Za stôl si posadáme ako na svadbe v Káne.
   </p>
   <p>
    A nebolo by dosť vína, ak Pána Boha nezavoláme.
   </p>
   <p>
    Milé bude prísť všetkým pozvaným.
   </p>
   <p>
    A byť u nás doma.
   </p>
   <p>
    Nechýbal nám nikdy spev. Ani nad riekami Babylonu.
   </p>
   <p>
    Iďte a spievajte všetkým národom, čo ste dostali zo slobody.
   </p>
   <p>
    A budú Turíce. Otvoríme slovenské srdce svetu.
   </p>
   <p>
    Prehovoríme zrozumiteľne k tým zblízka, i k tým zďaleka.
   </p>
   <p>
    Nebudeme kričať, že sme tu. V deň slnka duch sa klania Bohu.
   </p>
   <p>
    Z otvoreného boku, ktorý nás bolel, výjdu naše modlitby.
   </p>
   <p>
    Práca nám rozvodní ruky na našej roli.
   </p>
   <p>
    V parku na lávke potisneme sa o miesto pre deti. Majú budúcnosť.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Pamätnú dosku má náš dom: Milovať!
   </p>
   <p>
    Naše polia, naše záhrady neskryjú svoje plody. Truskavce budú rásť ďalej.
   </p>
   <p>
    Žijeme v časoch, keď nežičlivosť všetko chce brať. A Boh nedá sa vziať.
   </p>
   <p>
    Opretý pluh o chalupu čaká. Trochu obloka a vidieť role.
   </p>
   <p>
    Mať tichý dych. Mať pár krokov. A sme nerozluční.
   </p>
   <p>
    Stvoriteľ sa rozdelil u nás s dňami, ktoré sú pre Neho.
   </p>
   <p>
    Sme priateľstvo. Láska je struk na rozdávanie. Ten druhý svet, ten nežičlivcov, od hanby
         zhorí.
   </p>
   <p>
    Sú hostia nehosťami. Hmyz na obloku sa nemodlí. Prišla noc.
   </p>
   <p>
    Netečie nič do večnosti. Tma je už taká. Je tmou.
   </p>
   <p>
    Posunok do prázdna je akt nemilujúcich. Z dna svojho rieka lístok utopený nezdvihne.
   </p>
   <p>
    Nenadávaj na tých, čo ti domov vzali. Nemajú poslednú silu. Naša je sila ducha.
   </p>
   <p>
    Šípová ružička nikoho nečaká s pichliačmi, ale krásou.
   </p>
   <p>
    Kristus nás pritúli rukami tak, ako mal na nich klince.
   </p>
   <p>
    Modlitba neprináša bolesť. Nemá tŕňa.
   </p>
   <p>
    Otčina nerozdáva, čo by nás bolelo.
   </p>
   <p>
    Klince sú ovocie Božie, v raji nezakázané. Pre celý deň.
   </p>
   <p>
    Pekne dokončil Pán Boh pri nás svoj večer. Mali sme od rána jablká.
   </p>
   <p>
    Ovocie vždy ticho mlčí. Neplače, keď sa pominie.
   </p>
   <p>
    Boh nás bude súdiť svojím stromom.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Všetci sme v rodine sveta. Tak žijeme, ako sa voláme.
   </p>
   <p>
    Môžeme smelo povedať, že patríme k sebe. Máme otčinu.
   </p>
   <p>
    Stvoriteľ vyoral roľu i s tvojím menom. Si, kto si.
   </p>
   <p>
    Je strážne nebo. Je rodný blankyt.
   </p>
   <p>
    Tak kvitneš. Plamienkom z nebeských výšin.
   </p>
   <p>
    Boh je večne tvorivý. Vždy sa rodíme.
   </p>
   <p>
    Všemohúci ti dal chalupu. Prijal si ju. Je tvojím právom.
   </p>
   <p>
    Slobodne dýcha jar na nebeskom dvore. Je veľká večnosť.
   </p>
   <p>
    Na svojich brehoch si. Vo vznešených Božích hĺbkach. Spievaj.
   </p>
   <p>
    Pri rozdelení zeme povedalo sa nám z neba: Ste Slovenskom.
   </p>
   <p>
    Dvere sme si otvorili. Sme doma.
   </p>
   <p>
    Tak v príbytku rodnom máme chrám. Náručie všetkých.
   </p>
   <p>
    Že sme malý národ? Nie je málo, čo je od Boha.
   </p>
   <p>
    Spievala nám matka pri chudobnej kolíske. Či málo spievala?
   </p>
   <p>
    Zložila nám ruky pri modlitbe. Na našich ústach sa modlila. Nebolo to málo.
   </p>
   <p>
    Vzala nás do kostola. Boli sme tvárou k jej tvári.
   </p>
   <p>
    Behali sme neskôr. Kvietky tam boli, kde ich Boh dal.
   </p>
   <p>
    Obloha bola každý deň oblohou. Nekradli sme jalbká.
   </p>
   <p>
    A nemyslite si, že nikdy nehrmelo. Pravdaže, hrmelo. Bodaj by nie.
   </p>
   <p>
    A Boh neutekal od búrky.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Nad tvojím hrobom, Andrej Žarnov, kľačím.
   </p>
   <p>
    Žil si s otčinou. Ostal si v nej pochovaný.
   </p>
   <p>
    Nie je tu zem ľahká, zem slovenská. Len kolená sú slovenské, čo kľačia.
   </p>
   <p>
    V Starom zákone Boh posielal prorokov, aby spievali. Vždy ich zabíjali.
   </p>
   <p>
    Našu pieseň zabíjajú cudzinci doma.
   </p>
   <p>
    Ale lýra je z prameňa vesmírov. Nedá sa zabiť. Unesie zem.
   </p>
   <p>
    Básnik je oráč pri Božom pluhu. Zrno z jeho rúk vzletí. Bude chlieb.
   </p>
   <p>
    Lásku nemožno zakázať. Ani jej omrviny. Sú našou rečou.
   </p>
   <p>
    Modlitby prorokov stali sa Bibliou. Nezabili poslov Božích.
   </p>
   <p>
    Báseň je vždy básňou. Na hrobe básnika ľalie kvitnú.
   </p>
   <p>
    Kvety z cintorína nevymrú.
   </p>
   <p>
    Aj malá piaď zeme je pre nás obetou národu.
   </p>
   <p>
    Boh stvoril nesmrteľnosť. To je pole úcty po bojovníkoch.
   </p>
   <p>
    Keď nás po smrti nezanesú domov, nemusí nikto nariekať.
   </p>
   <p>
    Netreba. Pri hrobe básnikov sa neplače.
   </p>
   <p>
    Smutná záhrada nie je smutná. Ani s tmavým hrobom. Tmy niet v ňom.
   </p>
   <p>
    Pod stromami je večná tíš. Pre nás neplače vetrík. Len pre tých naokolo. Neobídu nás.
   </p>
   <p>
    Tak vždy, živí i mŕtvi, sme v dome svojom.
   </p>
   <p>
    Smrť nám nepovie, komu sme dali Zbohom, komu nie. To by sme rany rozdávali. Z večnej
         jari sa neroznáša bolesť.
   </p>
   <p>
    Žarnov, ty si zomrel ako panna. Panenskú máš zem doma.
   </p>
   <p>
    Tak si v otčine pochovaný.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Prvý 14. marec sme oslávili všetci. My i naši predkovia.
   </p>
   <p>
    Na svete nikto nedáva Štát. Bol z nášho chleba. Z našej pece, nie z iných rúk.
   </p>
   <p>
    V storočiach múka bola preň pripravená. Počnúc ikonou bratov Solúnskych.
   </p>
   <p>
    Mali sme všetky tri prúty od Svätopluka. Doplával na nebeský breh sv. Bystrík, hodený do
         Dunaja.
   </p>
   <p>
    Pán Váhu a Tatier sa usmieval z fotografie na stene.
   </p>
   <p>
    Na stole bol dukát. Dávno ho vzal Jánošík pánom.
   </p>
   <p>
    Ruky sme mali zložené pri veľkom obede.
   </p>
   <p>
    Boh predriekol modlitbu.
   </p>
   <p>
   </p>
   <p>
    *
   </p>
   <p>
   </p>
   <p>
    Dnes je sloboda na nepoznanie. Sme bez nej.
   </p>
   <p>
    Otrokár ti siaha i na meno. No kolísku nemožno meniť.
   </p>
   <p>
    Vojna zničí rodné pole. Ale roľa ostane.
   </p>
   <p>
    Oheň spáli dom. A nespáli pôdu.
   </p>
   <p>
    Neutiahnime sa do kúta.
   </p>
   <p>
    Ak chceme mať svedectvo v dejoch sveta, treba nás väčšmi vidieť.
   </p>
   <p>
    A treba vidieť naše kroky k otčine.
   </p>
   <p>
    Voz ťahá Boh. Za vozom ideme. Tu majú byť všetci naši.
   </p>
   <p>
   </p>
   <p>
    *
   </p>
   <p>
   </p>
   <p>
    Vlasť je miesto, kde nás jej deti porodili.
   </p>
   <p>
    Nevieme odísť od svojho dieťaťa tak, aby sme ho už viac nemali.
   </p>
   <p>
    Pravda, nájdu sa i zradné duše, čo to urobia.
   </p>
   <p>
    Ale komu ich možno klásť za vzor?
   </p>
   <p>
    Pred deckom by sme sa hanbili. Aj v ďalekom svete.
   </p>
   <p>
    Návraty sú krásne. K svojim.
   </p>
   <p>
    Človek v raji to skúsil.
   </p>
   <p>
    Ochutnal strom, s hadom bez Boha. A Boh sa vrátil.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Slovenský dvojkríž má v jednom ramene Krista, v druhom celé Slovensko.
   </p>
   <p>
    Sú ruky rozprestreté pre lásku. Trpieť treba i modliť sa.
   </p>
   <p>
    Národ je z domova vonku. Ale má svetlo Božích rúk.
   </p>
   <p>
    Boh sa nevzdiali ani na chvíľku.
   </p>
   <p>
    Biblia píše, že vyvolený ľud na púšti pod nebeským oblakom putoval.
   </p>
   <p>
    Tak ide sláva kríža dopredu. S nami.
   </p>
   <p>
    Sme zapálená žertva na troch kopcoch, odkedy trváme po Svätoplukovi.
   </p>
   <p>
    Vladár nebeský nepošle blesky na trpiacich.
   </p>
   <p>
    Nad Tatrou sa neblýska. Už sme spievali Hej, Slováci.
   </p>
   <p>
    Gazda bol doma. Oral svoju zem.
   </p>
   <p>
    A prišla pohroma. Roľa padla. Dožinkárov odohnali.
   </p>
   <p>
    Videl to celý svet. Ruky založil a nič nepovedal.
   </p>
   <p>
    No kríž nás stúlil k rukám Kristovým. Tu sme sa našli.
   </p>
   <p>
    A hlásime sa: Ostaň. Domov bude ďalej domovom. Všetci sa hlásme. Slovensko nech je
         väčším Slovenskom.
   </p>
   <p>
    Kristus je s nami, keď sa zvečerilo.
   </p>
   <p>
    Nie je potajomky.
   </p>
   <p>
    Už sa dal poznať.
   </p>
   <p>
    Ide lámať chlieb. Rukami, ktoré má na kríži. On, aj my.
   </p>
   <p>
    Vieru majme trpezlivú.
   </p>
   <p>
   </p>
  </div>
 </body>
</html>
