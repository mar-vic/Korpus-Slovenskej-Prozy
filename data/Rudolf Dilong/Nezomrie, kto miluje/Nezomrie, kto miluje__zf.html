<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2554347">
       </a>
       I
      </h2>
     </div>
    </div>
   </div>
   <p>
   </p>
   <p>
    (Román v lyrike lásky)
   </p>
   <p>
   </p>
   <p>
    Môj priateľ Jozef bol zamilovaný. Jeho dievča sa volalo Jozefína. Zomrel od lásky.
         Nechal po sebe spomienky a povedal mi ešte zaživa, že sú pekné, škoda ich nedať svetu.
         Dávam ich.
   </p>
   <p>
    Autor
   </p>
   <p>
   </p>
   <p>
    Voláš sa Jozefína, moja láska si, jediná, veľká z vekov. A pozmením si svet na tvoje
         meno. Tak začína hovoriť Jozef.
   </p>
   <p>
    Najprv som ťa len videl. Na to krásne hľadím.
   </p>
   <p>
    Zavoláš, chyť ma, keď začneš padať?
   </p>
   <p>
    Lebo tak padá pieseň pútnika, idúc do Ríma, snívajúc o nádhere ticha, o kupolách nad
         mestom.
   </p>
   <p>
    A tak prichádza kráľovná zo Sáby, omámená slávou, nechcejúc viac iba mňa nájsť, že mám
         bohatých predkov.
   </p>
   <p>
    A som tvor, ktorému len pohladiť môžeš slnko clivosti, aj ten predspev blankytov.
   </p>
   <p>
    Ja kľaknem v svojej záhrade, čo si mi ju pozlátila menom, čo si na kvetoch nechala
         sladké ústa.
   </p>
   <p>
   </p>
   <p>
    *
   </p>
   <p>
   </p>
   <p>
    Keby si bola utopená v azúroch neba, naplakali by sme sa, my na zemi.
   </p>
   <p>
    V ktoromže úsmeve by sme sa líšili: v tvojom na nebi, či v našom, nastavenom tu ako sieť
         pre teba?
   </p>
   <p>
    Ach, Jozefínka moja, obidvaja sme jedno. Nedaj sa pomýliť dvojakosťou zenitu, tvojho a
         môjho.
   </p>
   <p>
    Či nie si vo mne tou, ktorá hmýri hviezdami vo chvíli, keď zasieva ma tu do ohňa?
   </p>
   <p>
    Na aký obraz chceš ma stvoriť v rozkvete? To sa už raz Bohu podarilo.
   </p>
   <p>
    Aj Eva dostala bozk pri stvorení. Daj mi ho. Domov ešte nemáme, sú cesty k nemu.
   </p>
   <p>
   </p>
   <p>
    *
   </p>
   <p>
   </p>
   <p>
    Keď na úvaly pozerám z aviónu, ako sa netešiť, že zosadnem? Ako nemá vedieť včela, kde
         je úľ?
   </p>
   <p>
    Keď vidím vzlietajúceho škovrana pod nebom, ako ho nečakať zas tu dolu?
   </p>
   <p>
    Šumot tvojich kvetov na grúňoch a ich beláskavý obláčik nad nimi ako by nemal ísť kolo
         mňa?
   </p>
   <p>
    Čo teraz máš v očiach, to už aj mne si vzala. A bežíš s tým do svojej jari.
   </p>
   <p>
    Jablko raja vyviera z tvojich úst. Nesmiem sa ho chytiť rukou, len perami.
   </p>
   <p>
    Tak decko pije život z matky. Ale ktože vie o tom svete ďalekom z čias nemluvniatka?
   </p>
   <p>
    No aj z diaľav raz decko vykročí a bude chodiť po krajine tvojej.
   </p>
   <p>
   </p>
   <p>
    *
   </p>
   <p>
   </p>
   <p>
    Poézia je stôl, už víno čaká. Iba dvaja sme a nezotrie sa náš dych na pohári.
   </p>
   <p>
    My sme sa už napili. Z obŕv nám ušiel smútok, z krokov ide nám spev.
   </p>
   <p>
    Pieseň nás popoháňa ďalej, kvety sa nám ženú oproti.
   </p>
   <p>
    Poézia je vtedy ako dieťatko. Čítame potichu, čo nám napíšu jeho očká.
   </p>
   <p>
    A sú úzkostlivé. Takú oblohu ponúkajú, na ktorej sa nás ľahko možno pýtať, ako sa
         voláme.
   </p>
   <p>
    Z amfory, čo má nápoj, počujem, ako mi, Jozefínka, hovoríš: na! A premeníš sa na
         rozvlnený vzduch.
   </p>
   <p>
    Treba ho brať do seba, vzduch poézie. Okná s ľuďmi sa nezaprú pred vínnou révou.
   </p>
   <p>
   </p>
   <p>
    *
   </p>
   <p>
   </p>
   <p>
    Ľudia sa povadili pre nás: tí dvaja majú niečo! A my sme inde našli presilu lásky.
   </p>
   <p>
    Ponorili sme sa do minútky svojho kľačania, kde sa zlievajú dva potoky a tvoria rieku.
   </p>
   <p>
    Na našich stráňach slnko má hniezdo, rozlieva sa na more. A pijeme ho detskou púpavou.
   </p>
   <p>
    Povedz, prečo ťa zbožňujem, keď piješ viacej ako ja a piješ z mojich rúk i svoju
         dievčenskú sladkosť?
   </p>
   <p>
    Veď ja tak nepálim ako ty. A predsa väčšiu účasť máš na tom, hlasno ti to závidia.
   </p>
   <p>
    A keď načriem svojím pohľadom do tvojho pohľadu, ľudia sú zlí, že básnik od nich nič
         nepýta.
   </p>
   <p>
    A ty si ešte krajšia tým, že nepovieš mi ani raz: nemáš nič pre mňa? Už si mi slnko
         dala.
   </p>
   <p>
   </p>
   <p>
    *
   </p>
   <p>
   </p>
   <p>
    Tí, ktorí driemu pod viničmi, nestihnú mnoho hovoriť. Cítia nad sebou nohy zlodejov.
   </p>
   <p>
    Každý vie svoju rozprávku inak. Podľa toho, kto čo kradne, hrozno alebo bozky sladkých
         plodov.
   </p>
   <p>
    Okúpal by som ti tvár muštom. Ráno by prišiel lúč úsvitu a vypil by ťa celú.
   </p>
   <p>
    A nerozptýlená na obláčik nebeský, stála by si predo mnou, ako pred poviazanými štepmi.
   </p>
   <p>
    Dôvodila by si, že stačí iba dýchnutím ísť na mňa, ako keď sa stretnú dva pomaranče.
   </p>
   <p>
    Nebojíš sa, že prievozné na ten druhý breh musím zaplatiť svojím náručím.
   </p>
   <p>
    A kde je preliačený výmoľ, ešte viac námahy by ma stál ten poplatok, s rumencom na
         tvári.
   </p>
   <p>
   </p>
   <p>
    *
   </p>
   <p>
   </p>
   <p>
    Každý otrok môže dospieť k tomu, že si obľúbi slobododarcu. Ale kto je darcom lásky?
   </p>
   <p>
    Galejník pozerá, kde už sa kotví. A kto mu sníme reťaze?
   </p>
   <p>
    Preto by mali horekovať všetci, ktorým sa naskytol útek, s pečaťou viditeľnosti.
   </p>
   <p>
    Neušli by ďalej, iba do kolobehu svojho kruhu. Prítomní v svojom poznačení.
   </p>
   <p>
    Zem vôňu nikdy nezmení. Sme aj neprivlastnení a platíme, že sme na nej.
   </p>
   <p>
    Aj láska si pýta daň. Sladkosťou nenapĺňa a hovorí: no skús utiecť z väzenia!
   </p>
   <p>
    Povedz, keby si nebola vždy viac krásna, čo by som mal z takej slobody?
   </p>
   <p>
   </p>
   <p>
    *
   </p>
   <p>
   </p>
   <p>
    Môžeš byť sladká, slabšia ako kývnutie prstom. A si ako holub, čo veže preletí.
   </p>
   <p>
    Ale ako označíš prstom svoj dych? Mala by si poznať mágiu a čarovný prútik. A nechceš s
         tým nič mať.
   </p>
   <p>
    Ťažko ťa presvedčiť, že máš moc nad básnikom. Vravíš, že si len stebielko, čo vetrík
         zláme.
   </p>
   <p>
    A nezláme. Keď ťa prosím, aby si horela, horíš nad moje sily. Na krídla tvojho ohňa
         nestačím.
   </p>
   <p>
    Keď berieš do ruky horúcu niť, vyšiješ mi lúč na nebi, hneď je kmitavý.
   </p>
   <p>
    Tak vládnem, ako v detstve, keď i v malej skuline som chytal slnko do rúk.
   </p>
   <p>
    A tak sa tvoj prameň premení zo zlata na karmín a nijako ho neviem odohnať od úst.
   </p>
   <p>
   </p>
   <p>
    *
   </p>
   <p>
   </p>
   <p>
    Máš svojich predkov, pohanov? Nikdy sa to nevidí, ako sme spočiatku povstali z hrobov.
   </p>
   <p>
    A je hlboko v hmlistých vekoch náš koreň. Tam dlhšie sa milovali v plnej jaskyni.
   </p>
   <p>
    Aj pospiatky sú storočia našimi. Ženy boli ako ženy, zvodné a mali počerných záletníkov.
   </p>
   <p>
    Dochvíľne vedeli sa dať do tanca, vymieňať si úsmevy, s pavučinou v speve.
   </p>
   <p>
    A kvetmi nôh potlačili kvety. Navečer stromami pokryli neohnuté stromy.
   </p>
   <p>
    Ó, povedz, ako si len podávali z ruky do ruky nahryznuté jablko! Vždy bolo skoro celé.
   </p>
   <p>
    Potom sa mohli pomestiť na svojom kúsku zeme ich deti, deťúrence vo vekoch, až po nás
         dvoch.
   </p>
   <p>
   </p>
   <p>
    *
   </p>
   <p>
   </p>
   <p>
    Čakám na tvoj list, ako na Božiu rosu. Mračno mi je iba poduškou bielou.
   </p>
   <p>
    Všetko som vládal uniesť v živote, oh, nie teba, nie ten balvan lásky. Ratuj ma!
   </p>
   <p>
    Upiekla ma páľa. Premôžeš, ty ohnivá pec, aj muža zo železa. Kto vydrží?
   </p>
   <p>
    A pretrvať chcem zomieranie. Aspoň kým mi zopakuješ v liste, že ma miluješ.
   </p>
   <p>
    Že musím ešte trpieť, kým príde o tom chýr, to sa volá láska; aj za hrob.
   </p>
   <p>
    Ale čože je láska a čo je po nej smrť?! Dvere sa zavrú tak, akoby v tej chvíli bolo
         najsladšie odísť.
   </p>
   <p>
    A ľudia povedia: to sa len deti ihrali; zrobili si jamky na jar a gúľali do nich guľky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523312">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    Dvere Vesmíru sa mi otvorili. Ach, tu je tvoje kráľovstvo! Pobozkal som ti nôžku, pod
         ktorou sa vlnia už svety. Čo si vypiješ? Nič, len teba idem piť, teraz sa mi daj, v mojich
         rukách trúnok. Či sa nechceš okúpať, po ceste? Nie. A v čom, vo vode? Len v tvojich očiach.
         A zaješ si? Ó, ako rád, len mi daj ústočká, daj, dlho som vyhladovaný.
   </p>
   <p>
    Teraz je tá chvíľa, keď tvor ľudský prejde svety a objíme svoj cieľ. Či vieš, čo je
         láska? Čo? To.
   </p>
   <p>
   </p>
   <p>
    *
   </p>
   <p>
   </p>
   <p>
    Vtedy bol prvý deň stvorenia, deň ponorených nás dvoch do poézie. Svetlo ťa zalialo a
         bola si utopená v ňom. To ja som sa utopil. A bránila si svoju krásu, zavolala si k sebe
         bojovné amazonky. Bol som bezbranný rytier. Prosil som ťa, nebuď proti mne obrnená
         pancierom Johanky Orleánskej. Vyšepkala si jedno slabučké: Ticho.
   </p>
   <p>
    Bol to môj prvý pád do Vesmíru. Spravodlivý padne sedemdesiatsedem ráz, i na prvý deň
         stvorenia. Ale ubráň sa poézii!
   </p>
   <p>
   </p>
   <p>
    *
   </p>
   <p>
   </p>
   <p>
    V hodine zasnúbenia kľačmo som odovzdal seba osudu, srdce tebe. Chcel som rozmrhať
         zvyšok života celkom s tebou. Ale preboha, kde položiť tvár? Vravela si, že je veľmi
         smutná. Mám ju už od mlada, to je môj nepozlátený pomník. Sladko ti vyšlo z úst: ty čirkáš.
         Takú mám slávu a neviem v nej zaniknúť! A prišla si mi k tvári, kráčajúc ústami. Milujem
         ťa, vravím. A neviem krajšie spievať ani v snubnom prsteni.
   </p>
   <p>
    Keď som ťa objal, neodhadol som orbity, cez ktoré príde k nám i siedmy deň stvorenia.
   </p>
   <p>
   </p>
   <p>
    *
   </p>
   <p>
   </p>
   <p>
    Ani sa neopýtaš, ako sa dívam na svet, keď ty si len jedna. Tak málo sa staráš, čo sa
         stane s tvojou krásou. Tak málo sa bojíš o ňu. A máš pravdu, stvorila si ju pre moje oči.
         Si nekonečná, mladá, horúca. Prečo len nemáš viac úst a prečo ja nie? Prečo nemáme viac
         očú? Začala by éra lásky. Oslávili by sme kriesiteľku jari, rodičku slnečných dní. Nech je
         svet v nás dvoch šťastný.
   </p>
   <p>
    Všetci by sa mali pridať k nám, rojiť sa kolo lásky. Včely majú v roji jednu kráľovnú.
   </p>
   <p>
   </p>
   <p>
    *
   </p>
   <p>
   </p>
   <p>
    Možnože boh z Olympu sníva o tebe. Ako? — ja neviem. Putuje za tebou, bez túžby, že chce
         viac. Vieš, akí sú to bohovia? Mlčky by sa chceli stať hoci aj človekom, vidiac teba. Ale
         boja sa o svoj trón. Všade inde by museli ťa hľadať a hľadať, kým stratia trón. Pračlovek
         mohol si doniesť do jaskyne vtáča a myslieť, že uletelo bohom z rúk.
   </p>
   <p>
    Vieš, ako trpím, keď s bohmi tak sa ruvem o teba, akoby mi ťa mali vziať? A začínam
         spievať, mysliac, že sa to od vtáčat mám učiť.
   </p>
   <p>
   </p>
   <p>
    *
   </p>
   <p>
   </p>
   <p>
    Pri portáloch chrámov našiel som lupienky ruže. Išla si tade? Išla si ako malé dievčatká
         na procesii s kvetmi a nevedia, ako ďaleko až prídu. A to je krása. Aj tvoja krása je taká,
         ako sa prechádzaš po ružiach. Keď sa ťa chcem dotknúť, šepkáš: Ticho! A povieš môjmu dychu,
         že prišiel privčas. A pred chrámom zbieram lupienky, ktoré chcem položiť na tvoju páľu
         obetnú.
   </p>
   <p>
    Vieš, že v kráse je najväčšie to, čo sa spáli na jej oltári. Aj z popola rastie náš čas.
   </p>
   <p>
   </p>
   <p>
    *
   </p>
   <p>
   </p>
   <p>
    Som zamilovaný, mám šíp. Nevzal som ho Amorovi, jeho šípy sú slabé. V puzdre ich má
         málo, ale rania. Radšej vidím Neptúna, boha vôd, on má vidly a ja sa mu nastavím:
         prepichni! To nebolí. Som vlnobitie, ktorým svoje more i šľahám, i tíšim. Nebojím sa, že sa
         utopím. Ľahko sa pláva v tvojich oceánoch; tvoje oceány — to je tvoje božstvo. Treba sa mi
         ponoriť, aby som ho prežil.
   </p>
   <p>
    Povedz mi, Jozefínka, aká je tvoja hĺbka? Chcel by som v nej urobiť len krôčik, aby som
         tvoj hlas počul. Ale nepočuť ho.
   </p>
   <p>
   </p>
   <p>
    *
   </p>
   <p>
   </p>
   <p>
    Uväzni moje ruky, uväzni aj nohy. Načo sa majú dotýkať zeme, kde nie si? Iba na tom
         kúsku života mi ich neuväzni, kde ešte len prídeš. Poznám tie ďaleké brehy, tie sladké, tie
         budúce. Povedala si: hneď! Ale máš vedieť, že môj prsteň chce byť zlatý. Sláviť chcem,
         osláviť svoj stôl so sviatkom vína. Nebyť chudákom, čo nevidí do rodnej záhrady na svadbe.
   </p>
   <p>
    Áno, ja prúdim do tvojich rúk, ale nie tu, v prachu týchto cudzích svetov.
   </p>
   <p>
   </p>
   <p>
    *
   </p>
   <p>
   </p>
   <p>
    Odišiel som a steny sa išli zvaliť na teba. Vyšla si z domu ako z diamantu. Hľadala si
         ma na uliciach, v každej výkladnej skrini, aj v ľuďoch, čo chodili po chodníkoch ako
         vybájení a nehovorili nič, len išli ďalej. Každý mal tak oči položené na tebe, ako boli i
         moje, ktoré už odleteli.
   </p>
   <p>
    A volal som na teba: pozeraj všetko vo výkladoch, pochoď si po meste a vráť sa do svojho
         diamantu.
   </p>
   <p>
   </p>
   <p>
    *
   </p>
   <p>
   </p>
   <p>
    Jožinka, v podobe anjela si na obrážteku v mojej knižke modlitby. Moja modliaca sa
         chvíľa večne trvá. Púťová pieseň si. A keď sa pritackáš ku mne, či to vieš, že Boh hovorí s
         motýľom? Ja viem ruky zložiť a vidím ťa z výšky pod oblakmi, letiac domov, v stokrásnych
         krídlach anjela. Ešte sa modlím.
   </p>
   <p>
    Kde sa tá nekonečná moja púť nabrala, neviem. Odhrnula si záclony, keď som zazvonil u
         teba? Neviem.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506436">
       </a>
       III
      </h2>
     </div>
    </div>
   </div>
   <p>
   </p>
   <p>
   </p>
   <p>
    Som na inom mieste sveta, nie na svojom. Ktosi do mňa zatne, keď nie je jeho čas.
   </p>
   <p>
    Kde sa strhol krik, veď ho nenosím v srdci? Kto ťa zrúcal, labuť, keď neplávaš krásne?
   </p>
   <p>
    Ty, dievča, máš mladosti viac ako zrna pole. Premeň sa na zlatoklas, nepusť noc do seba.
   </p>
   <p>
    Vieš, aká je mŕtva tma, keď začnú plakať dievčatá, keď utekajú od nich chlapci svetu sa
         ukázať.
   </p>
   <p>
    Ja nie som hrdina, čo má odísť, ja tu ostávam, nedotknutý po tebe očami ľudí.
   </p>
   <p>
    Všetko sa zmenilo; ty máš pravdu, sme vždy viac a viac smrteľní, na svoju ťarchu.
   </p>
   <p>
    Všetci by ti vzali všetko na inej zemeguli. Svet je z kriku.
   </p>
   <p>
   </p>
   <p>
    *
   </p>
   <p>
   </p>
   <p>
    Ak si láska, nemáš sa na čo premeniť. Ak si skutočnosťou, musíš svietiť.
   </p>
   <p>
    Tvoj sen hľadám v žblnkote vody ako decko. Neviem, čo by som sa ťa mal opýtať pri
         potoku, čo tečie do jazera. Záhradník našiel oddych. Už ruža je odtrhnutá, pustil ju na
         vodu, vodičku.
   </p>
   <p>
    Chcela sa vyrovnať hocakej nádhernej plavbe. Divé húsky ju videli zvysoka.
   </p>
   <p>
    Len búrka vie sa napiť z nás. Musí nás dobre šibať a nestúpiť, kde máme tvár.
   </p>
   <p>
    Ale, loď, ty už nebudeš mŕtvej vody slávou. Búrka prejde, súhvezdia sa menia.
   </p>
   <p>
    Mal by som odísť z bitky na mori. V mojom srdci je už plachta zvinutá.
   </p>
   <p>
   </p>
   <p>
    *
   </p>
   <p>
   </p>
   <p>
    Pozdrav ma, pozdrav, ja pobozkám na rukách tvoju lásku.
   </p>
   <p>
    Všetko nepovieme nahlas, keď bozk je blízo nás. A nevieš, čo sa stane, keď volám, a
         nečuješ ma.
   </p>
   <p>
    Srdce ma rozbolí. Toho dňa mi je dlho do večera, týra ma, že bod neviem za ním položiť.
   </p>
   <p>
    Málo je nás mučených, treba nás ešte mučiť? Tí, čo milujú, kde sú? Keby sa nám hory
         ozvali!
   </p>
   <p>
    Ostať tu? Jar je ešte studená, podľa tvojich očú. S pohrebom idem na samom predku.
   </p>
   <p>
    Na mieste, kde by ma nemal vybičovať súmrak, postavila si letnú chatu nevädziam.
   </p>
   <p>
    Ale na leto moje dni ma už neuvidia. Pre tých, čo doputovali, je večnosť, a šípky
         porastú ďalej.
   </p>
   <p>
   </p>
   <p>
    *
   </p>
   <p>
   </p>
   <p>
    Je veľké, čo nám zažiarilo. Pre tvoj dych som mal jeden kút vyznačený, pod heslom „Veľký
         oheň“.
   </p>
   <p>
    Hodiť sa do budúcnosti? Dátum v kalendári je tepnou, je najkrajším vysnením prosby.
   </p>
   <p>
    A tu máš! Príde ma učiť dievčatko, že deň má dvadsaťštyri hodín. A nemá, lebo aj noc má
         hodiny.
   </p>
   <p>
    Keby nás zem nikdy nevolala svojimi deťmi, ako by sme verili slovám matky?
   </p>
   <p>
    Keby v noci nijaké svetielko nevyšlo, čo by sme vedeli o hviezdach nad nami?
   </p>
   <p>
    Ak už niet budúcich priestorov, ktoré by nás vábili, ó, ľahko sa pominieme.
   </p>
   <p>
    Prečo sme teda boli plní plnosťou svojou? Prečo sme vždy čakali na seba medzi nebom a
         zemou?
   </p>
   <p>
   </p>
   <p>
    *
   </p>
   <p>
   </p>
   <p>
    Povedala si mi, aby som ťa nevolal krásnou. A akou si chcela byť?
   </p>
   <p>
    Keď som čakal, že vždy ešte krajšia mi budeš, azda som mrhal časom?
   </p>
   <p>
    Ak sa niekto náhli predo mnou a povie, že som šialenec, príde len k tebe.
   </p>
   <p>
    Aj on bude opakovať slová moje, ktoré som vyslovil, keď si ku mne ešte lásky nemala.
   </p>
   <p>
    Keby sa dalo spočítať, koľko je lásky do roka bez lásky! Ale zem nepríde k tebe a
         nepovie ti: už ma nebude nič bolieť.
   </p>
   <p>
    A ty si preto krásna, aby si vzletela k nebu, a ja sa chytím tvojich rúk nad sebou.
   </p>
   <p>
    Si panna, ja som zahľadený na teba. Prvý raz vidím pannu. Necigániš?
   </p>
   <p>
   </p>
   <p>
    *
   </p>
   <p>
   </p>
   <p>
    Zamilovaný všetko dá k nohám svojej lásky. Kolorit časov od detstva k starobe.
   </p>
   <p>
    Len oči sa nepomýlia, keby sa môj obraz sveta akoukoľvek farbou zachvel.
   </p>
   <p>
    Bola si mojou archou morskou, mojou lýrou vznešenou. Božskú som ťa volal do svojich
         ohňov.
   </p>
   <p>
    Odrazu ako chlieb som ťa vzal k ústam a ruže kričali, že ťa držia mocnejšie.
   </p>
   <p>
    Prišla si so silou svojej duše k môjmu nožu a odvážila si sa povedať: skús rezať.
   </p>
   <p>
    Môj bojazlivý, nežný dotyk ťa prosil, aby nikdy nešiel zo mňa na teba chlad.
   </p>
   <p>
    A teraz, v melanchólii utopený bez teba, priznávam, že ti je zima pri mne.
   </p>
   <p>
   </p>
   <p>
    *
   </p>
   <p>
   </p>
   <p>
    Tieseň ma chce povymetať z tvojho dvora. Všetky metly berie do rúk.
   </p>
   <p>
    Ach, nepotrebný som aj anjelom. Načo majú nekonečne žasnúť, že som smutný.
   </p>
   <p>
    Nepochválim sa ti, čím nie som. Neviem sa definovať. Nie som v tom, v čom si ochladla.
   </p>
   <p>
    Ja odstupujem od seba. Tvoju premenu som nedočiahol tejto jari snivej.
   </p>
   <p>
    Nie je na podivenie, že sa nestretli dva prúdy do rozkvetu. Ostal každý inde.
   </p>
   <p>
    Hovorila si vždy veľmi málo a ja neviem, prečo som žil zo svojho ticha.
   </p>
   <p>
    Život sa nám stal neviditeľným. Pominuteľnosti neviem podať ruku.
   </p>
   <p>
   </p>
   <p>
    *
   </p>
   <p>
   </p>
   <p>
    Kvety nechcú pozdraviť nás. Nechoďme k nim do tvojej záhrady. Obrázok dohasína.
   </p>
   <p>
    Vidím ešte, čo už nevidia bývalí milenci. Chodníček svoj som vyzdobený nechal.
   </p>
   <p>
    Mal som pokoj v piesni, sladkosť, ktorú si do budúcnosti ty sama nevidela.
   </p>
   <p>
    Hovoril som o nádhernej váze, veľkej bez odhadu, o navždy slobodnej duši.
   </p>
   <p>
    Prečo si išla len okolo, taká chorá od času a nechcela si uzdravenie v úsmeve?
   </p>
   <p>
    Prečo sa ti nevidel môj detský pohľad ponad moje lúky, odclonený slobodou lásky?
   </p>
   <p>
    Smiala si sa z blaženého decka, čo pýta od mamy cukrík. Smiala si sa.
   </p>
   <p>
   </p>
   <p>
    *
   </p>
   <p>
   </p>
   <p>
    Za prvým krokom druhý bol neistý. Pri každej napísanej básni sa premenil môj svet.
   </p>
   <p>
    Bál som sa tvojej amfory, hoci mi nepukla, keď som vzal z nej hlt nektáru.
   </p>
   <p>
    Neviem, v ktorých hodinách ťa vidieť. Keď píšem svoje spomienky, to je kvet, nie čas.
   </p>
   <p>
    Ale keď ty mi píšeš list, zmizne mi kvet, ostane mi len čas.
   </p>
   <p>
    Chvíľa pozemská! Tú by som nemal nikdy vidieť v tvojich očiach nadpozemských.
   </p>
   <p>
    Chcel som byť tým, čím iba tvoju krásu pochopím. Ty si sa mi nedala opojiť.
   </p>
   <p>
    Som bez podoby, viem, stratím sa. Ale zakryjem si ešte tvoje tvary, ktoré sú mi
         pravdivé, predrahé.
   </p>
   <p>
   </p>
   <p>
    *
   </p>
   <p>
   </p>
   <p>
    Budem tulák, čo nehľadí pred seba. Načo sa pýtať ešte: Kde si mi pod nebom?
   </p>
   <p>
    Neviem sa pýšiť ničím. A chcel som svetu ukázať, že teba neprevýši.
   </p>
   <p>
    A že si prameň, ktorý musí vyvierať, keď sa chvie od teba zem. Že si opojivá.
   </p>
   <p>
    A že sa pôjdu ľudia napiť z tvojho sna, keby len mohli dostať z jeho krídel.
   </p>
   <p>
    Bola by si podobná gréckym múzam, ktorým holdovali Heléni a celý svet.
   </p>
   <p>
    Bola by si dôverne povedala všetkým básnikom, že nemáš sestry, že si z rodu bohov.
   </p>
   <p>
    A ja, pútnik, idem s utrpením pred sebou a pýtam sa: Kto si mi pod nebom?
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506974">
       </a>
       IV
      </h2>
     </div>
    </div>
   </div>
   <p>
   </p>
   <p>
   </p>
   <p>
    A predsa bojím sa. Váza, cenná váza by sa mi mala rozbiť? Čo dostanem namiesto nej?
   </p>
   <p>
    Jozefínka, do rúk vziata, nadto nerozbitná! Tak sa mi vidí, že ešte doletím so vzdychom
         k tebe.
   </p>
   <p>
    Viem, sú výkyvy, sú sporné oči, jej zhrbený zvuk hlasu, pod nohy ide prach.
   </p>
   <p>
    Sú legendy, sú mýty, a keď sa nebo neotvorí, nečuť, akou rečou hovorí.
   </p>
   <p>
    Ale komusi sa neprirovná kvet, kohosi uderia aj zelené stráne, komusi už hory rastú.
   </p>
   <p>
    Ktosi požmúračky môže aj nedbať, že odídem. Privrú ma dvere, čo by za mnou bachli.
   </p>
   <p>
    Vždy sa láska v živote nekončí bozkom. Čo môže človek stratiť? Všetko. Aj seba za tým.
   </p>
   <p>
   </p>
   <p>
    *
   </p>
   <p>
   </p>
   <p>
    Povedz, aké bude poludnie? Nepovieš. Viem, že už nie sú domovy, ani len smutné nie.
   </p>
   <p>
    Nebalím. Nič nenaloží na seba, kto už nenesie lásku.
   </p>
   <p>
    Do uzlíka? Akože do slzy možno položiť spomienky, ktoré sú v tej hodine ako piesok?
   </p>
   <p>
    Len vysýpať ho kdesi v horách; nezahádzať živicu, dengľavosťou nedotknúť sa jej.
   </p>
   <p>
    Vidíš, pri stvorení si bola prvá, magnólia. Teraz si nevyplela môj záhon.
   </p>
   <p>
    Nechaj ma ešte. Možno sa mi vráti sen pod lampou zhasnutou. Do zimy ešte je aj ďaleko.
   </p>
   <p>
    Bodliače. To si odmyslíme, Jeseň donáša zosušenie kvetov. Stačia, aby popichali.
   </p>
   <p>
   </p>
   <p>
    *
   </p>
   <p>
   </p>
   <p>
    Že vraj akýsi chrapúň dobýjal sa ti do bytu. Aké bolestné je mi to počuť!
   </p>
   <p>
    Ja som len svoju báseň poslal k tebe, aby ťa vyrecitovala celú.
   </p>
   <p>
    Moje kvety, belasé klinčeky, nemohli ťa poraniť. Tak som im prikázal.
   </p>
   <p>
    Iba že sme smeli piť výšky, stotožniť sa s očami neba. Ich anjelov si mala vidieť.
   </p>
   <p>
    Nemali ruky, ale krídla a nemali kamene pred sebou. Ani obitým sekerám sa nepodobali.
   </p>
   <p>
    Ty si ich azda nevidela. Rozplakaná potom si im odkazovala, že sa zmárniš.
   </p>
   <p>
    Sedem tvojich smútkov som tak prežil, že som sa vrátil zazvoniť prstom na tvoje
         slúchadlo.
   </p>
   <p>
   </p>
   <p>
    *
   </p>
   <p>
   </p>
   <p>
    Svitá, len v mojom hlase. Tvoj dom bude neposlušný. Skry si farbu slov.
   </p>
   <p>
    Ak sa pozabudnem a napíšem ti, že ťa milujem, v tej minúte nebude pozabudnutia.
   </p>
   <p>
    V hmloviskách, na klčovisku ešte vyvolávam k životu nezábudky. Taký som ránhojič.
   </p>
   <p>
    Keby sa ma matka i z hrobu opýtala, čo je láska, viem, čo to slovo obsahuje. Veď ma tak
         vychovala.
   </p>
   <p>
    Preto ťa prosím: Ty prvá, už sa viac na kríž nedostaň, urovnajme chodníky.
   </p>
   <p>
    Každá dolina a vrch s trhavinou nech nevisí na vlásku.
   </p>
   <p>
    Kdeže by som sa nasťahoval, keď už na mojich vrchoch pastierom v píšťalke mrzne.
   </p>
   <p>
   </p>
   <p>
    *
   </p>
   <p>
   </p>
   <p>
    Nie, nie odkvet! Búrim sa proti jeseni. Všetky kroky moje sú ako úbeľ na svadbu.
   </p>
   <p>
    Menej mi daj odplakaných slov, menej suchých haluzí, ešte menej príkrych zrázov.
   </p>
   <p>
    Či ti kvitnú neskoré obloky? Aj oči do nich vsiaknuté? Či už som pred domom?
   </p>
   <p>
    Či biele sedmikrásky ti vybielujú priedomie, za živa tam do zeme položené?
   </p>
   <p>
    Buď pri nich, tak ako biela blúzka, z ktorej trhám po lupienku: miluje? nemiluje?
   </p>
   <p>
    Veď je hrozné opúšťať hrejivosť sna, ešte predlanským začaté blkotanie.
   </p>
   <p>
    Ako len vyšľahla si, ešte si tu ani nebývala! Už by tvoja chata mohla byť nebotyčná.
   </p>
   <p>
   </p>
   <p>
    *
   </p>
   <p>
   </p>
   <p>
    Je láska, bez slov. Je smútok — nie bez bremena, veď ktože spieva pri ňom?
   </p>
   <p>
    Ešte vždy je nebové zabalenie do haleny. Bola tam vyšitá aj tvojimi rukami.
   </p>
   <p>
    Ľahko mi bolo z neba prísť. Ale ťažko, ó, ako ťažko vedieť, či ma tam ešte čakajú.
   </p>
   <p>
    Idem k tebe, akoby len z Trnavy do Bratislavy. Tam sa s pesničkou chodievalo. Vzali mi
         hlas.
   </p>
   <p>
    Prečo nie je Dunaj iba potôčik? Stála by si v ňom po členky. Z obloka by som ti umýval
         nôžky.
   </p>
   <p>
    Ale to je rieka, čo sa tuho valí a hučí. Vieš, ako duje vietor pri nej. Túlim sa v svoju
         halenu nebovú.
   </p>
   <p>
    Nemám slov. Tak ťažko je niekedy hovoriť o láske, ako o volaní zvonov, keď sa nechce v
         nich nič začať.
   </p>
   <p>
   </p>
   <p>
    *
   </p>
   <p>
   </p>
   <p>
    Nešliapem po kvetoch nechtíkov. Všetky od teba pochádzajú. Nebolo by ti ľúto?
   </p>
   <p>
    Kade si prešla, vždy sa ku mne priklonil svet pokoja. Bolo by do roka sto ráz viac
         blažených dní.
   </p>
   <p>
    A teraz — ako to, že som bez teba? Tak, že máš ťažkú ruku, položila si ju na mňa.
   </p>
   <p>
    Nezmierim sa s myšlienkou, že čo sa deje, musí sa stať.
   </p>
   <p>
    Keď je láska, prečo sa nestane láskou?
   </p>
   <p>
    Dívaj sa na začiatky našich ciest. Prečo by si nemala byť ešte krásnou?
   </p>
   <p>
    Dievčatá idú po ulici a nesú niekedy kvietok v ruke, takej farby, ako sú ich oči.
   </p>
   <p>
    Do tvojej ulice nikto nevidel, len ja. A povedala si mi, že moje oči majú farbu tvojich.
   </p>
   <p>
   </p>
   <p>
    *
   </p>
   <p>
   </p>
   <p>
    Podivné sú dejiny, odkedy sa začali. A prekrúcame ich, my nežičlivé stvorenia.
   </p>
   <p>
    Božekáme, že našej planéty je tak málo. A jednak radi kopneme do nej, kde môžeme.
   </p>
   <p>
    Ľadovce a severáky sa priatelia. V takom čase z prepelíc zachviľu vypršia farby.
   </p>
   <p>
    Nebojím sa, že jar nepríde nazad k vinohradným koreňom. I poslepiačky si nájde cestu.
   </p>
   <p>
    Neroztratíš sa ako jahody po svrčinách. Každá má taký lesný ozón, že hora je vždy horou.
   </p>
   <p>
    Nejaký pastier by sa ťa mohol pýtať: nestratíš sa? Odpovieš mu: i vy máte ovečky, i ja
         mám jahody.
   </p>
   <p>
    Preto spokojne si môžeš povedať do batôžka, že nemáš prečo plakať.
   </p>
   <p>
   </p>
   <p>
    *
   </p>
   <p>
   </p>
   <p>
    Moja chalupa by bola možno už len na stonke kvietka, Tak žijú včielky.
   </p>
   <p>
    Ako keď na pátričkách si pobudne človek v starobe, istý o svoje nebo.
   </p>
   <p>
    A opatrovať chryzantémy, keby už bolo treba doputovať v živote i o kôrke chleba.
   </p>
   <p>
    Človek potom myslí aj na smrť, keď raz knôt sviece poujedá všetok plameň.
   </p>
   <p>
    Som ten, čo by sa uskromnil spávať chudobne na zemi, ale aj potom v zemi.
   </p>
   <p>
    A musel by som zomierať stĺpkom očami v tmavom svete pri tebe, Jozefínka.
   </p>
   <p>
    Veď bolo slnko, povedám, bolo na jar. Teraz sa musí schladiť, zákon prírody káže.
   </p>
   <p>
   </p>
   <p>
    *
   </p>
   <p>
   </p>
   <p>
    Ničia, len tvoja. Tak si mi napísala na papiere lístka. Povedz, či včielky klamú?
   </p>
   <p>
    Po hlase tvojho slova, povedz, ako som mohol vletieť do temnoty a nevyšepkať hlásky?
   </p>
   <p>
    Hľa, láska i nad hlbočinou tíchne, vediac, že padala by do zrnočistej pôdy zeme.
   </p>
   <p>
    Som ustavičný beženec. Mám predo dvermi všade prosbu o kúsok obrázka.
   </p>
   <p>
    Môj čas je blízko na úder. Od teba? Ten úder je ničí, nie je tvoj.
   </p>
   <p>
    Plnoročný, plachý krov, ak sa len zrúti, povieš mi zaiste, načo je dobre snívať o raji.
   </p>
   <p>
    Vtedy sa ukáže chodník, čo od tvojich dverí pozerá už do pustých svetov.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504899">
       </a>
       V
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vieš veriť ženám? Čím sú krásnejšie, tým sú náročnejšie, ale i panovačnejšie. Odrazu len
         vás okríknu. Kto môže milovať krik, aj keď je krásna osoba, čo kričí! Teraz sa napi z
         pohára vody, veď ti ho podá. Ticho zalej vzrušenie. A ste k sebe ako orechy, ktoré sa tlčú
         jeden o druhý, stlačené k sebe. Medzitým gramofónová platňa hrá trávnice, cigán cífruje.
         Kde ste, šarkany v povetrí?! Aj rybky sú hluché vo vitríne, ako my v smútku.
   </p>
   <p>
    Nevyčaríš z krásnej ženy pokánie. Len sa dívaš tupo na stenu, kde nebude po tebe visieť
         pamiatka.
   </p>
   <p>
    A predsa budem prisahať, že si krásna. Do posledného dychu. Sladkosť rodového kozuba sa
         ti vždy belie spod obočia. Blízka si všetkým mojim stromom z detstva, do ktorých som
         vyrezal mená dievčat. Retiazku z púpavy som ti kládol na šiju. A keby som mal teraz hrsť
         prsti z domu, poviem, že chodila si po nej, vonia tebou. Vidíš moju vernosť, ako v
         odrapenom kepeni sv. Martina vandrujem bez otčiny.
   </p>
   <p>
    Tak žili svätci, čo sa len tu-tam na odtrhnutom hrozne viníc živili. Vinice boli krásne
         ako ty.
   </p>
   <p>
   </p>
   <p>
    *
   </p>
   <p>
   </p>
   <p>
    Nie, nepadla si do deravého koša. Mne sa oči za tebou zavreli. Miluješ poéziu, odcloníš
         si ju spredlanska, spred pohľadov na mňa. Nahýnaš sa v dychu nad Váhom. Tam oči vodička
         krvavá ti nezoberie. Zakrývaš si tvár, aby vetrík nič neosušil z tvojho obrazu na hladine.
         A čo, keď sa stratí môj obraz z tvojej tváre? Obrátiš svoju tvár?
   </p>
   <p>
    Ani kameň sa neobráti. A budem iba plakať pri tvojich dverách, že si ma chcela stratiť.
   </p>
   <p>
   </p>
   <p>
    *
   </p>
   <p>
   </p>
   <p>
    Na mňa padla zima z tvojich rúk. Nepodaj mi ich, odídem. Odbijem každé jablko, čo nie je
         z raja. Načo máme snívať, preciedzať viny v sebe, keď sme von za bránou? Na našich brehoch
         je pasca, hráme sa na chytačku. Modliť sa k svojmu plaču? Aký nerozum, milovať vlastné
         nešťastie! Všetko, čo nás zdvíha, volá sa noc. Ak niečo belasého vidíš nad sebou, pýtaj sa,
         aké má meno.
   </p>
   <p>
    Pred púšťou vietor. Ale ten prach, čo sa vznesie, nemal by patriť nám. A budeme sa z
         neho čistiť.
   </p>
   <p>
   </p>
   <p>
    *
   </p>
   <p>
   </p>
   <p>
    Čo si ešte nezamilovaní nepovedali? Nič. Žijeme časy, keď sa nevieš vyjadriť, za koho si
         a proti komu. Cesta je taká úzka a nekonečná, že padá ona na teba, nie ty na ňu. Ak ideš
         kolo poľnej studničky, mala si džbán a máš iba črepy. Džbán ťa poranil a vlastná rana tiež.
         Čože, má pazúr. Rozladený vietor skúšal pieseň nad tebou v stromoch. Dýchal podzemím.
   </p>
   <p>
    Keby sme mali vidieť, ako zháša muška krídelkom sviecu, povedali by sme: seba zhasila.
   </p>
   <p>
   </p>
   <p>
    *
   </p>
   <p>
   </p>
   <p>
    Tŕň nepatrí do rodu kvetín. Bol vyhnaný z hory, postavil sa k chodníkom. Skoro by sme sa
         učičíkali, že nepichne. A keď je nám v srdci priúzko, dáme si ho otvoriť pichnutím. Už je
         po nádeji, aby sa srdce hojilo, keď je v ňom tŕň. Máš nejaké zrnko magické, čo by doň
         vštepilo ružu. Na každej roli je ôstie a vieme, že z úrody sa už neoddelí.
   </p>
   <p>
    Úroda bolesti je v nás taká, že z jej sady ju nevyplie ani slnko nebeské.
   </p>
   <p>
   </p>
   <p>
    *
   </p>
   <p>
   </p>
   <p>
    Prv než si mala vzletieť, zem sa otvorila, išiel z nej plameň, nie ty. Nespadol,
         neplakali sme, oheň len dohora vie padať. Pamätáš, ako som ti pred krížom prisahal, že ten
         oheň teba miluje? Tu sa jedna rana zacelila, ale len moja. Potom som povedal, že doma
         budeme svoji. Môj kľúč je pravý, taký, že vráta ostanú pozlátené, keď ich otvorím. A keď
         odomknem, s udivením i seba sa opýtam, kto som?
   </p>
   <p>
    Či by si nechcela byť vtedy rosou na tráve môjho dvora? Pravdaže, chcela by si.
   </p>
   <p>
   </p>
   <p>
    *
   </p>
   <p>
   </p>
   <p>
    Až po pás je tu žiaľu. Stonásobne sa ozývam, keď ty už nevoláš na mňa. Za iskrenie nie
         som zodpovedný. Padol úder na nákovu, Ako to, že neuvädnú a letia, letia tie malé
         hviezdičky, tie rozbité? Ty veríš v hviezdy? To je roztrhaný ruženec. Mala si sladký kútik
         úst. Tade som išiel po nebeskej Mliečnej ceste. A je z nej kostra. Popadlo lístie do nášho
         dvora, z javora.
   </p>
   <p>
    Každý deň na zimu triesky budem prikladať do kachieľ. Strom som porúbal.
   </p>
   <p>
   </p>
   <p>
    *
   </p>
   <p>
   </p>
   <p>
    Korálky. Ó, akoby som ti rád povedal, že len na tvojej šiji sú pravé! A má šnúrka takú
         moc, že sa neroztrhne? Odkotúľali by sa, ako nepravý sen. Tej noci a toho rána by si
         prevetrala dom. Tie odviate by plakali. Prsty by sa ti temneli. Ani na mojej ruke by neboli
         už biele. A umieračik dobehol by nečakane. Nikto ho nikdy nevolá.
   </p>
   <p>
    Vieš, kde by bolo hniezdo tých perál? Tam všade, kde som morom bol pri ich vylovení.
   </p>
   <p>
   </p>
   <p>
    *
   </p>
   <p>
   </p>
   <p>
    Dosiahneš ešte Slovensko? Tam cintoríny a leta vdovské pokropia ťa. Nad hlinou bude
         vanúť táto moja báseň. Ona príde ta. Ponad hroble poletia vtáčky, moji chudobní
         kamarátkovia z mladých rokov. Nemám už sĺz, nemám píšťalky, nepoviem zbohom. Len v
         mesačných nociach prídem ti pod obloky, poviem ti tiež: neplač. To sa malo stať tam za
         morom, na tvojich cestách srdca.
   </p>
   <p>
    Či knihu lásky svojej dočítaš? Áno, aj keby bol z nej popol.
   </p>
   <p>
   </p>
   <p>
    Keď mi odovzdal Jozef tieto spomienky, povedal: Jozefína nech sa dožije krajších osudov.
         Potom sa pominul, milujúc ju. Zomrel z lásky.
   </p>
   <p>
    Autor
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505205">
       </a>
       VI
      </h2>
     </div>
    </div>
   </div>
   <p>
   </p>
   <p>
   </p>
   <p>
    Rozprával som s Jozefom, keď už odišiel od nás živých. To, čo mi povedal, je tu v mojom
         spracovaní, adresované pre Jozefínu.
   </p>
   <p>
    Autor
   </p>
   <p>
   </p>
   <p>
    Podriaďujeme sa všetkým svetom. Keď sa nám vybavuje pred očami Vesmír, to nie sú len
         vzdialenosti výšok, nie sú len slnečné či hviezdne sústavy, slobodné v zákonoch mimo nás.
         To sme aj my, tu dolu, hlboko dolu, v kryštalickej sústave zeme, v slobodných zákonoch pre
         rast, pre tvary, pre veľké jestvovanie. Nielen včera, dnes, ale navždy.
   </p>
   <p>
    Čo sú tisícročia! Čo sú veky pre Homéra alebo Horácia! Dávid dávno písal žalmy a dnes sa
         ich modlí svojimi ústami. Tí, čo ešte dávnejšie kričali na seba spod babylonskej veže, že
         sa chcú dorozumieť, kričia i v našom hlase. Vesmír je veda, je technológia, je uvoľnenie
         človeka z jeho malosti. Vesmír je nielen rozbeh laboratórií, nielen hučanie veľmesta; to je
         dnes už i farma, i dedina. Je uvoľnenie od starého hrnca, ktorý ideme rozbiť. A keď azda po
         milión rokoch nájdu z neho čriepok, možnože vysvitne, ako sme hľadali vstup do éry vriaceho
         kotla. A musia zapnúť na našu malú minulosť, keby sa tak raz zháňali po nás. A spýtajú sa:
         Bubeníci maršu, nik z vášho pluku nie je živý?
   </p>
   <p>
    Ba jednak i živý môže byť. Ba — čo je budúcnosť? Vieme, aká bude? Nevidíme ju očami ani
         rozumom a citom, len jestvovaním. Všetkými silami bytia sondujeme jej svetlo, lebo svetlom
         pretrváme. Aj malým svetlom. Možnože po jednej raketovej vojne nejakým zázrakom sa zachráni
         práve táto „Kniha lásky“ a ostane poéziou pre ďaleké tisícročia. Lebo dobám my nedávame
         ohraničenosť odumretia. A dielo? Môže mať dvoje počatí: tak ako Boh stvoril Zem, ešte raz
         ju stvoril ten, kto to opísal po potope sveta.
   </p>
   <p>
   </p>
   <p>
    * * *
   </p>
   <p>
   </p>
   <p>
    Jozefínka — odkazuje Jozef — vo všetkých svetoch moja a tvoja strecha je tá istá. Tvoj a
         môj dych je jeden dych. Stvoriteľ je len jeden. Ani tomu, kto neverí, nie je on prekážkou.
         Teológovia hovoria o sekularizme, boja sa, že v ňom stratíme svoje vnútro. Nestratíme. Vždy
         bude v človeku kúsok duše, kútik nepokoja. Nezabije ho v sebe ani ateista. Prečo? Z obavy o
         seba samého. Také chvíle vždy prídu, Boh nie je cudzincom na zemi. Keď nás zavolá,
         nevynášajú dušu v truhle, my len otvárame oči: čo ide byť v tej chvíli? Krátkosť života,
         ktorý sme prežili, teraz nadobúda veľké rozpätie, zovšadiaľ počúvame sa v piesni.
   </p>
   <p>
    Svetovým problémom je oná pieseň. Masy sa chcú nakŕmiť, nemajú zomrieť hladom. Smrťou sa
         má ísť z piesne do piesne. Tej minúty ešte niet, a keď bude, ako ju vyniesť tu odtiaľ
         zdola? Obsah zeme je zo žalára, železa, z bylín a vody. Obsah človeka je z horizontov.
         Vtáčky vedia, kde je pokrm. Letia ta, kam ich pieseň nesie. Náš vzlet je i do hmoty, ona je
         stvoriteľská, ona sa dá skrotiť, žalár sa poddáva. Čo je tu krásy, tej všadeprítomnej, tej
         Bohom danej! Veď sami ľudia sú krásou, opití koreňmi väzňov, slobodných na obzoroch,
         podobajúcich sa tvorcom, ktorí sa pokúšajú rozsvietiť hmotu hrudy. Vynašli to už v
         dávnoveku. Z hliny vedeli utvoriť džbán, teraz i energiu svietivosti. Hrdinské spevy písali
         na kamenné dosky, teraz i na vlny éteru. Vždy na horizontoch. Ide jeden dych a všetci sú v
         tom jednom dychu, v jednej žiare. Keď my si uvedomíme svoje spoločné žiarenie, budeme
         blízko piesne. A to je svetový problém.
   </p>
   <p>
   </p>
   <p>
    * * *
   </p>
   <p>
   </p>
   <p>
    Dievčatko, hovorievalo si mi, že z teba prýštim. To je prekrásne, ale ja prýštim pred
         svojím vulkánom. Až toľko je ťa v poézii. Máš mladistvú, milujúcu nežnosť a bojíš sa toho,
         čo šokuje. No keď do opatery básne sa zverí krása, akú má napríklad ruža, ktorá si žiada
         byť vždy na stonke, ty sa darmo vzpieraš takémuto zásahu, ktorý ťa dal básnikovi do rúk. Ty
         si už nie hračkou, veď vulkán nie je hračkou, ale žiješ s črtami popálenín. Vieš, koľko ich
         znesie Vesmír? Vždy si prečítaj krásny verš z Biblie alebo z Rabindranata Thákura, a
         popáliš sa. Bez teba, drahá, bol by chaos v mojej vyhni. Zachraňujem svety v speve o tebe.
         Veď ak nechceme nič zachraňovať, načo žijeme? Z teba môžu prísť začiatky, veľké,
         nenahraditeľné, nikdy nestvorené. Zachráň si výnimočnosť ducha, vznášajúceho sa nad vodami,
         ako v knihe
    <span class="emphasis">
     <em>
      Genesis
     </em>
    </span>
    . Jeden zákmit z teba a jedno slovo z druhých
         svetov stačí, aby si sa stala čistým zvukom, tým, ktorý zaznel raz na počiatku: Buď svetlo!
         Chcem byť v tom, čo v tebe vznikne, stále za tebou, nie menej ako ty. Ty si zjednotením
         poézie, ktorá má energiu svetelných rokov. Až tak z ďaleka zasvietiš zo zóny svojej piesne.
         A keby tu hneď mala nastať pustá zem, modelujem ťa, akoby si začínala byť. Moja vízia
         tvojej veľkosti je i v pohybe prvého kroku. Potom sa už nebojím, čo bude ďalej. Díval som
         sa z obloka vtedy, keď si po obede odchádzala do práce a zašla si za roh ulice. Kto ťa
         odnášal ďalej, keď som ťa už nevidel? To mohli byť len Božie ruky. Drahá, rozosiata do
         šumenia časov, nech ťa bozkáva bozk Božích úst.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505434">
       </a>
       VII
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po Jozefovej smrti pýtala sa ma Jozefínka: Kde sa podieť s tým, čo ostalo vo mne?
   </p>
   <p>
    Povedal som jej: Daj mi to, daj mi svoje spomienky. Dala mi ich. Tu sú.
   </p>
   <p>
   </p>
   <p>
    Autor
   </p>
   <p>
   </p>
   <p>
    Dni závratné sa nevrátia, slnko sa krúti. Jozef prišiel ticho a beh času nezastavil.
   </p>
   <p>
    Na napnutom luku mladosti bola som ako muška. Striasol ma do svojich dlaní.
   </p>
   <p>
    Povedala som mu: Polož ma na kvet lásky. Veterník sa nepohol v mojej záhrade.
   </p>
   <p>
    Toho dňa nebol hneď večer. A ja som bola vychystaná na najdlhšie cesty života.
   </p>
   <p>
    Naozaj prišli pre nás rozpálené tátoše. Bola som posadnutá horúcou jarou.
   </p>
   <p>
   </p>
   <p>
    * * *
   </p>
   <p>
   </p>
   <p>
    Pýtala som sa, prečo sú naše kone s odvráteným chrbtom. Povedal, aby sme nedovideli na
         smútok zeme.
   </p>
   <p>
    A vyplašili sme zo všetkých veží holubov. Odleteli, na nové miesto nad hradbami sveta.
   </p>
   <p>
    Neobzeraj sa, hovoril, je nám naponáhlo. Je mnoho osamelých svetov ešte pod nami.
   </p>
   <p>
    Pred životom, zapadnutým, potrhaným na kúsky, sa neľakaj. On sa bude ďalej trhať.
   </p>
   <p>
    Nedaj sa klamať, akoby išlo o nové svetlo detských hračiek. Ide o nás nad smútkom zeme.
   </p>
   <p>
   </p>
   <p>
    * * *
   </p>
   <p>
   </p>
   <p>
    Potom oči mu rozkvitli ako vinič. Potajomky ma učil reč nevädnutia.
   </p>
   <p>
    Sychravé slovo nepodulo na nijaký lístok, aby nebolo cítiť to, čo sa pominulo.
   </p>
   <p>
    Budúci pohár Jozefových rúk čakal, kedy sa naplní zlatým svietidlom.
   </p>
   <p>
    Nabádal ma, aby som zakvitla väčšmi, že vinice sú ešte len pred nami.
   </p>
   <p>
    A ja som prosila jeho oči, aby, keď sa opijú, neuvädli. Jozef bol hodne starší.
   </p>
   <p>
   </p>
   <p>
    * * *
   </p>
   <p>
   </p>
   <p>
    Na štyri vetry sveta sme si prisahali, že sa milujeme. To dokáže ten, kto sa túla.
   </p>
   <p>
    V prenosnom domove miloval ma Jozef. V prenosných svetoch pozapaľoval vždy na noc
         svetlo.
   </p>
   <p>
    Náš plameň nemal pod sebou zem. Takú chatu ľahko človek nestratí.
   </p>
   <p>
    Ani sme ju nebudovali, ani sme k nej neprikladali dosky, také teplé.
   </p>
   <p>
    Hovoril Jozef, že je nám teplejšie v nezaviatych jarkoch raja, v neohradenej záhrade.
   </p>
   <p>
    Pri našom putovaní sa videlo, že krajín bude vždy viac.
   </p>
   <p>
   </p>
   <p>
    * * *
   </p>
   <p>
   </p>
   <p>
    Nespala som nikdy, nemohla som. Pozeral mi do očú.
   </p>
   <p>
    Nebolo sa kde vyhnúť, ako čln nevyhne sa vode. Bol mi prístavom.
   </p>
   <p>
    Mal pohľady, veľké ako lúky. Ja som vždy bola dievčaťom, hladným za trávnikmi.
   </p>
   <p>
    U nás sa žilo na pasienku a na stromoch, vždy na vzduchu. Také mám detstvo.
   </p>
   <p>
    Až doma budeš o tom snívať, až doma, povedal mi Jozef. Teraz snívaj v mojich očiach.
   </p>
   <p>
   </p>
   <p>
    * * *
   </p>
   <p>
   </p>
   <p>
    Priezračné je mrvenisko sveta. A kde sú moji?
   </p>
   <p>
    Vidím kúsok úvrate z Považia. Polnočná tma stisla jej hrdlo, ustáva vo výkriku.
   </p>
   <p>
    Lipa pred domom je podhlodaná červami, vytuchá.
   </p>
   <p>
    Povedz, ako len môžeš ma milovať takú biednu, takú v cudzom ofačovani?
   </p>
   <p>
    A povedal Jozef: Ty si mi opásaná Váhom. Milujem tvoj javor doma pri rieke, voda ho
         neopustí.
   </p>
   <p>
    Milujem tvoju úvrať, povedal; ostatný výkrik nevyšiel z nej, previsnutá neprestala žiť.
   </p>
   <p>
   </p>
   <p>
    * * *
   </p>
   <p>
   </p>
   <p>
    Kráčala moja matka v snách po záhonoch. Sedmikrásky ovili jej prsty ako pátričky.
   </p>
   <p>
    Jej stopy sú ohnivká, poviazané do seba a do nás. Majú srdce.
   </p>
   <p>
    Majú pod dohľadom to povedané, to nepominuté, aj keď nikoho tu nepočuť.
   </p>
   <p>
    Ich miazga vojde do ľanu i do hôr, čo dajú krosná. Nehovoria „Pochválen“, ale budú
         hovoriť.
   </p>
   <p>
    A povedali dávno naše matere: Bude ti, dieťa moje, dobrý aj zrebný oblek.
   </p>
   <p>
    A dýchalo sa na pradeno a bola z neho košeľa.
   </p>
   <p>
   </p>
   <p>
    * * *
   </p>
   <p>
   </p>
   <p>
    Naše lesy nie sú o nič posunuté nazad do dní pred stvorením.
   </p>
   <p>
    Niekedy plačeme, kropíme zem slzami. A načo sú jej?
   </p>
   <p>
    Nebo je časom temno chmúravé, ťažké ako more vodstva. Pätou nás gniavi.
   </p>
   <p>
    A voláme naň: dolu, chmúravy, sponad hôr. Dávno je po stvorení sveta.
   </p>
   <p>
    Keby som bola smutným stromom, ako môžem byť šťastná, že vtáčik má na ňom svoje hniezdo!
   </p>
   <p>
   </p>
   <p>
    * * *
   </p>
   <p>
   </p>
   <p>
    V duši mojej mal Jozef dom, úrodný. Nebo sa neprevrhlo, zberačov kláskov nezamúlilo.
   </p>
   <p>
    Čo sa budete živiť troškou lásky, strapčekmi plodov? Poďte na hostinu.
   </p>
   <p>
    Nemusíte ma úplatkom sĺz získať ani obstarožnými šatami. Vás slnko pooblieka.
   </p>
   <p>
    Pri prvom zavoňaní pohárika poviete, že vlastný krok vás pribil k zemi.
   </p>
   <p>
    Udiví vás, aké veky má tá vinica, akou arómou je tá pšenica, už hneď na stole.
   </p>
   <p>
    Teraz sa stodoly otvorili, schované vrabce vyfrngli, bolo ich ako zrna hviezd.
   </p>
   <p>
    Na dvor zleteli naše myšlienky na svadbu. Susedom oči vyklalo.
   </p>
   <p>
   </p>
   <p>
    * * *
   </p>
   <p>
   </p>
   <p>
    A spievajú, ako u nás: otvárajte bránu, peknú, maľovanú. Preto sú v dverách rozkývané
         ženy.
   </p>
   <p>
    Nenáhlia do práce. Nedokončená počká, v boku podopretými rukami.
   </p>
   <p>
    Povedzte im, choďte už spať. A budú hľadieť na jabloň, ako na zlatý peniaz. Vziať —
         nevziať?
   </p>
   <p>
    Ani ja som nebola iná. Dala som si vybíjanou valaškou oči oslepiť natrvalo.
   </p>
   <p>
    Pochodila som hory-doly a všade sa mi znova začínala rozprávka s tým šuhajom maľovaným.
   </p>
   <p>
    Vždy mi znova zabúšilo srdce. Ani jeden jeho úder nikdy nebol tým druhým. Nikdy.
   </p>
   <p>
    Beláskom bol môj milý. Letel, letel, ktorého som si prisnívala k životu, aj pochovala.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505907">
       </a>
       VIII
      </h2>
     </div>
    </div>
   </div>
   <p>
   </p>
   <p>
   </p>
   <p>
    Prišiel. Zastal pri dverách, v celom dome zazvonil. Hrdličky naokolo sa pritúlili
         väčšmi. Bol piesňonos, porúšal každú krv. Na mojej Avenue bolo päťdesiat chlapcov
         zamilovaných. Doniesol práchno, na iskrách sa vyžíval. A ja som mala v ruke lásku ako
         hrkálku. Viem, tak sa hrávali moji predkovia, čítam to v rodokmeni. Taká som, ako mi mama
         ušila prvú kabanku. Mala horúcu ruku, dotkla sa ma prstom, ako Jozef teraz zvončeka.
   </p>
   <p>
    Zastala som pred ním ticho, tak ticho, že z úžasu nevyšiel.
   </p>
   <p>
   </p>
   <p>
    * * *
   </p>
   <p>
   </p>
   <p>
    Kedysi mama ma poslala do prvej ľudovej. Chlapci sa na mňa dívať nesmeli. Ešte i do
         vyššej školy mi to prikázala. Svieť si sama, povedala mi, budeš jablkom raja neodtrhnutým.
         Keď teraz vstupujem do života, vidím tmu. Jozef mi chce svietiť. Na vyzváňanie vždy som
         dala veľa. Povedal, že jar má taký hlas. Že slnko má takú moc, akú má na ústach pieseň.
   </p>
   <p>
    Ešte ma nepočul nik spievať. Od prvej ľudovej chlapci sa na mňa dívať nesmeli.
   </p>
   <p>
   </p>
   <p>
    * * *
   </p>
   <p>
   </p>
   <p>
    Môj hlas je iba ako páperie. Tebe, môj drahý, tak ľahučko je povedať, že ťa milujem. Som
         prvý? — pýta sa ma. Neodpovedám mu. Iba hľadím na celý raj. Strom, pred ktorým stojím,
         rozsypal by sa. Ja sa trasiem, i strom sa trasie. Pomôž mi, láska, buď mi rebríkom,
         pristavím si ho. Veď kto ho zbíjal, klincami ma už miloval. Klinčekom sa raz volá kvietok,
         raz aj ten, čo zakrvaví nohu. Keď prechodím kolo vrbín raja, slobodné prúty mi šibú nohy, a
         to nebolí.
   </p>
   <p>
    Povedz, Jozef, keď budeš zbíjať chatu pre mňa, neuderíš zle po klinci? To by ma bolelo.
   </p>
   <p>
   </p>
   <p>
    * * *
   </p>
   <p>
   </p>
   <p>
    Odrazu horím ako stoh slamy. Básnik mi píše básne. Na takéto mama nemyslela, keď
         zakázala chlapcom dívať sa na mňa. Mamička drahá, vieš, že som opojená? O poézii, o jej
         útuli nie všetci na svete snívajú. Tie lúky malí smrteľníci ľahko nenájdu, túto studničku,
         tajomne položenú kraj hôr a dolín. Vieš, mama, ako je na púšti? Palma má oázu, ja tiež. Ak
         je kvapka básnikovho moku záchranou, vyschnutá neprídem nikdy nazad k tebe.
   </p>
   <p>
    Teraz už básnikovi tykám. Veď ktorý prameň na Olympe si s bohmi netyká?
   </p>
   <p>
   </p>
   <p>
    * * *
   </p>
   <p>
   </p>
   <p>
    Chodidlom svojím odštiepol z kameňa. Tak sa postavil, ako socha, ktorá ožila. Pretože
         kráčal horou svätou, nebolo pred ním íveria; očami odsunul aj chvoje. Keď stretol
         rovesníkov, pýtal sa, kde bývajú. Neprivrú ho dvermi, ak chce vojsť na noc. Nemátožia, nie
         sú zvedaví: čože chce ten tulák? Každý duch je tulák. Aj taký, čo v soche býva.
   </p>
   <p>
    Keby sa stalo, že si ruky zlomil, tam, kde šepkal modlitbu, treba si vziať z jeho slov.
   </p>
   <p>
   </p>
   <p>
    * * *
   </p>
   <p>
   </p>
   <p>
    Jemu nekríva slovo, omylom mu nepadne z úst. Nič vinovatého niet na ňom. Zakotvil
         ťarchou lode, kde sa zastavil. Vraví: je božská chvíľa. Deťom berie verš, keď sa hrajú na
         „Hoja, Ďunďa, hoja“. Dones mi tiež takú rozprávku. A keby som si rozprávala znovu svoju
         mladosť, nesadne smútok na moje pery. Teraz by mi znela tvojimi slovami, ako mi ich
         napovieš v láske.
   </p>
   <p>
    Nie uspávankou, skutočným záprahom odvezieš ma do sveta nezhorenísk.
   </p>
   <p>
   </p>
   <p>
    * * *
   </p>
   <p>
   </p>
   <p>
    Pamätáš, plakal si mi raz do slúchadla, až do mojej izby, z diaľky. Že si opustený. Ako
         bezruká — som ťa nepohladila. Viac si nečakal, hneď zmĺkol tvoj hlas. Viem, prečo si takto
         prekročil prah môjho domu. Chcel si, aby som ja prekročila tvoj. Vedela som, kde si. Práve
         sa mi otvorila kniha, ktorú mi píšeš. Jej zlatorez mi zaraz srdce porezal.
   </p>
   <p>
    Biely obrus zbieral tvoju krv. Slabo som zamknutá. Je vták-ohnivák na moje okná?
   </p>
   <p>
    Tam, tam u seba si mohol byť opustený, nie u mňa.
   </p>
   <p>
   </p>
   <p>
    * * *
   </p>
   <p>
   </p>
   <p>
    Šepkáš mi: ja spievam — a ty si nie mŕtva. Ó, môj drahý, kto, ako, kedy ma pochová pred
         očami piesne? Povedz mi, prišla kráľovná zo Sáby zomrieť na zem pre nádheru? Bola to láska?
         Jej slovo bolo na vlásku, kráľ píše básne. Bol jasný deň, ako keď rosa sa zaseká do žita.
         Ani kosu, ani žito to nebolí. A ruky, čo tú zlatú knihu úrody vezmú, nikdy sa nežalujú.
   </p>
   <p>
    Klások po klásku k nebu kráčam, vyspievaná, keď mlatby idú byť.
   </p>
   <p>
   </p>
   <p>
    * * *
   </p>
   <p>
   </p>
   <p>
    Je príchod k horľavým sýpkam. Je dôvod povedať: ticho! Peceň chleba sa vidí na stole.
         Naše deti sú na dohodenie plamienkom. Kvietky sa idú narodiť. Včely poroznášali peľ. Bola
         som mu na zreniciach. Oči mu pramenili zo sladkého stromu raja. Schovali sa žihadlá. Na
         jeho prsty spŕchnuté sa bozkom položili. Viem, ako voňajú, dotkli sa plásta medu.
   </p>
   <p>
    Pod mojou strechou, pálenou žatvami slnka, zaspal. A zrno pilo zo zeme i železo.
   </p>
   <p>
   </p>
   <p>
    * * *
   </p>
   <p>
   </p>
   <p>
    Nepárne boli hodiny. Pohladil ma tu a tam nehou, chlácholila som ho. Keby bol prišiel
         inak, keby bol prišiel neskoršie, môj dom od čakania by pálil. Noc neviem vítať, nevidím
         ju, lenčo oči sklopím. A neviem vysloviť ani slova. Zaryl sa mi hlbšie ako do úst, do
         srdca. Teraz viem, čo je baroková básnikova chata. Na nej si nepárne holúbky povedali, že
         nepoletia ďalej.
   </p>
   <p>
    Poklad iný som nehľadala. Najväčším je už sama láska.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578213">
       </a>
       IX
      </h2>
     </div>
    </div>
   </div>
   <p>
   </p>
   <p>
   </p>
   <p>
    Raz bol skúpy na slovo, mlčal. Keď tak polievaš ružu, dostane sa ti tŕnia.
   </p>
   <p>
    Písal mi o počasí. Neuvedomil si, že moja moc nad ním nie je v počasí.
   </p>
   <p>
    Keby bol pomyslel, že som jeho dušou, prijal by to ako môj rozhovor s ním.
   </p>
   <p>
    Medzi nami niet zábran. Poveternostné zmeny sú mi nepotrebné, aby som bola jeho érou.
   </p>
   <p>
    Viem, že nik a nič mu nenahradí pieseň, ktorú mi spieva. Vtáčkov čo nahradí v povetrí?
   </p>
   <p>
    Preto som zastaraná, lebo som zamilovaná. Jozef musí ísť tak, aby nevybočil.
   </p>
   <p>
    Kdekoľvek pozerá, čokoľvek vidí, ja som jeho minutý večný dar. A nech mi nepíše o
         počasí.
   </p>
   <p>
   </p>
   <p>
    * * *
   </p>
   <p>
   </p>
   <p>
    Keď hovoril ku mne v básňach, videla som v ňom pravzor lásky. Taká bola istá jeho reč.
   </p>
   <p>
    Zašumel mi horami Karpát. Akoby bola v ňom národná pamäť, dal ma k svojim piesňam.
   </p>
   <p>
    Akoby bol prorokom rodu, povedal, že na pokračovanie prídem domov. Že budem mať chlieb.
   </p>
   <p>
    A myslel aj na omrviny, vyhlásil, že orly raz zletia k mojim dlaniam.
   </p>
   <p>
    Patril mi s Múzou Tatier, bol slovenský. Šiel k najbolestnejším na kúsok iskry.
   </p>
   <p>
    Modlil sa za svojich, ako mystik, čo nepozná posledných medzí za zemou a nebom.
   </p>
   <p>
    Počul Boha rozprávať, ako keď tesár berie nástroje a robí stôl, kde sa bude jesť.
   </p>
   <p>
   </p>
   <p>
    * * *
   </p>
   <p>
   </p>
   <p>
    A predsa som tak za ním schovaná, akoby mi bol okienkom väzenia.
   </p>
   <p>
    Keď v kováčni kovali tie mreže, už ma bolievali. Keď cez ne hľadím, musím sa ich rukami
         držať. Železo.
   </p>
   <p>
    Hľa, v samote sa opierame o všetko tvrdé. Aj o svoj sinokvet nehrejivý.
   </p>
   <p>
    Láska je doživotné hľadanie. Osamelý žeriav volá k studni.
   </p>
   <p>
    Ubudne a neubudne, keď sa vody naberie. Schováva sa i potom za svoj zrub.
   </p>
   <p>
    Milenec sa tak nenarodí, ako sa nájde podkova šťastia. Odrazu nie.
   </p>
   <p>
    V samote vzniká, v tichom pribití na kríž, keď nikto nepomyslí, ako to bolí.
   </p>
   <p>
   </p>
   <p>
    * * *
   </p>
   <p>
   </p>
   <p>
    Keby sa mu moja váza rozbila, čo do nej položí? Či by ju plačom vzkriesil?
   </p>
   <p>
    Niekedy môj obraz na jeho stole polieva kvety. On s nimi rozpráva, ďaleko.
   </p>
   <p>
    Tam, milý môj, tam, kde chmáry nevyronia otázku: čo s nami, tu sme?
   </p>
   <p>
    Nie sú deravé, a predsa tečie z nich čerň. Pohár stačí na opitie.
   </p>
   <p>
    Tam zhora je vždy zavreté javisko. Divadlo je až potom, keď sa otvorí chvíľka horkosti.
   </p>
   <p>
    Ani neuderia na gong, nezahrmí. A pred oponu vyjde duša stratená.
   </p>
   <p>
    Tak sa môže stať, že ruža nerozvoniava a váza je len lanská spomienka.
   </p>
   <p>
   </p>
   <p>
    * * *
   </p>
   <p>
   </p>
   <p>
    Ale môj milý ostáva, čím bol. Prichodí mu len oči otvoriť a prejde diaľavy.
   </p>
   <p>
    Nájde ma a povie, prečo stojím pred ním zapýrená.
   </p>
   <p>
    Odhadne ľahko, kedy sa maliny červenajú a iba sýkorky ich obletujú.
   </p>
   <p>
    On vie pomenovať ťarchu stromov. Aj to, prečo motýľ neodpije z nich.
   </p>
   <p>
    Pozná i to, že leto sa predlžuje, živí sa ďalej kvetmi.
   </p>
   <p>
    Hovorí, že je na svete jedno prázdne miesto. Zomrú len tí, čo nikdy nemilovali.
   </p>
   <p>
    A dodáva: predpoveď ani jedna sa nesplní doslovne. Radšej zamlčí, čo sa stane.
   </p>
   <p>
   </p>
   <p>
    * * *
   </p>
   <p>
   </p>
   <p>
    On vynachádza krásu. Ja som ho videla, ja som blúdila. Môj klam tak miloval, ako i môj
         neklam. Vravel, že brehy vždy sú pri rieke.
   </p>
   <p>
    Často, keby bol povedal o slovíčko viac, bolo by mi len ďalej k nebu.
   </p>
   <p>
    Som z tých, čo sa neponáhľajú, aby mnoho počuli. Ale keď som už počula, ponáhľam sa.
   </p>
   <p>
    Že sú tu i bolesti, ľudia ich nemusia volať temnotami.
   </p>
   <p>
    S láskou sú pohromade: hmýriť alebo trpieť. Spredu musí byť nevinná.
   </p>
   <p>
    Je možno s tmou nič nemať. A keď sme ju neprijali, odrazu volá sa inak.
   </p>
   <p>
   </p>
   <p>
    * * *
   </p>
   <p>
   </p>
   <p>
    Chcela by som prísť k začiatkom lásky, kde ona je už dávno-dávno, odnepamäti.
   </p>
   <p>
    Vždy kropením očú dýcha. Či si možno predstaviť, že je viac sĺz, ako je panenstva.
   </p>
   <p>
    Ešte o deň viac, hovoríme si. Ale nehovoríme si: bežme k počiatkom.
   </p>
   <p>
    Aké to bolo krásne pritlmené, kto ešte i bez nás sníval o nás. Boli to naši rodičia?
   </p>
   <p>
    Zaiste. Mám v rukách kvietok a dívam sa cezeň. To nepomýli, že som v kvietku bola.
   </p>
   <p>
    A teraz vidím panorámu, do ktorej vstúpim. Len keby som vedela dopredu rátať!
   </p>
   <p>
    Viem, on neráta dni od začiatku lásky. Tie iba, čo prídu.
   </p>
   <p>
   </p>
   <p>
    * * *
   </p>
   <p>
   </p>
   <p>
    Bolo mnoho hodín, premnoho dní, kým sme sa narodili z hlbokých spánkov.
   </p>
   <p>
    Opretá o semiačko, pozerala som do budúcnosti, kto prvý naň naslzí.
   </p>
   <p>
    Čakať, kto príde k nám; osud s rovným či nerovným krokom?
   </p>
   <p>
    Postaviť sa k obloku a vidieť, ako sa do našej záhrady dobýja slnko?
   </p>
   <p>
    Mať celý pohľad na svet, lebo i ten sa teraz rodí, a neplakať, čo s ním bude?
   </p>
   <p>
    Sme, ako keď sa dozrievaním nalieva hrozno a nik mu nepovie, že raz bude vínom opitých
         hádzať o zem.
   </p>
   <p>
    Možnože sa zle vydám. Ešte si to môže môj milý rozmyslieť.
   </p>
   <p>
   </p>
   <p>
    * * *
   </p>
   <p>
   </p>
   <p>
    Viem, Jozef nemá ani omrvinky. Má iba hŕstku nádeje, že by ma uživil.
   </p>
   <p>
    To sú tie nebeské starosti o vtáčky pod oblakmi. A, Bože, koľko ich je a húfne žijú!
   </p>
   <p>
    A sú to starosti s poľnými ľaliami. Ó, večné nevesty, nikdy nesobášené a vždy oblečené
         na svadbu!
   </p>
   <p>
    Ale niekedy stačí aj štipka odhodlania: nežialiť za tým, čo tu nemáme.
   </p>
   <p>
    Exulanti sú poutekaní spred popravísk. Hľadeli smutno na smrť a tiež jej nebolo.
   </p>
   <p>
    A keď už utiekli, bol čas, keď ani o omrvinkách, ani o koláči nesnívali dlho, v boku
         Kristovom.
   </p>
   <p>
    Napokon, neprebodli im srdce. A preto pokrstili si ho na lásku.
   </p>
   <p>
   </p>
   <p>
    * * *
   </p>
   <p>
   </p>
   <p>
    Pod hlavu kameň, keď v horách ani machu nebolo dosť. A nebolo ho ani v budúcich rokoch.
   </p>
   <p>
    Líhaš, ako ti vypŕchajú vlasy. Keby len vypŕchali pod hlavu, namäkšie.
   </p>
   <p>
    Stopuješ, či slnko je už vysoko. A vyššie, vyššie je, ako siahame túžbou.
   </p>
   <p>
    Lež čo, keď príde zima? Vravíme si: sneh robí plášť aj stromom. A im je teplejšie.
   </p>
   <p>
    Zhrievané sú znútra, sklamané ešte aj tou bielou bundou do svojej zimy.
   </p>
   <p>
    Dom? Veď ho prenášali mnohí so sebou cez morské pláne, tej svoj, ten chudobný.
   </p>
   <p>
    Mama mi povedala: Jozefínka, čože sa bojíš ísť z chudoby von! Veď tam je Amerika.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578736">
       </a>
       X
      </h2>
     </div>
    </div>
   </div>
   <p>
   </p>
   <p>
   </p>
   <p>
    Svojím menom volám všetkých milujúcich. Keď je to rieka, pribili ma jej brehy na svoj
         kríž. Keď je to jazero, prikulo k sebe môj čln. Keď more sa rozlieva, nič sa z mora
         nepreleje. Počuť seba, vyslyšať sa z vlastnej modlitbovej knižky; ale nemať plač, ako
         desiatky pátričiek na prstoch. Kto slzí na svoje zrkadlo, zarosí seba.
   </p>
   <p>
   </p>
   <p>
    * * *
   </p>
   <p>
   </p>
   <p>
    Osud ťa poženie, ako nechceš. Na tvoje oči bude dýchať väčšia tma, ako na tvoj kahanec.
         Môj Jozef, skoro by som ti povedala, že ťa niet. Stratený nemá krokov. Načítaš do troch a
         zanesieš víno späť do pivníc, nedá sa piť. Tieto kroky nazad by si uhádol, i keď si myslíš,
         že nie. Kráľovský dar, tvoje verše, nepohnú sa z knihy von. Ani tebe naproti.
   </p>
   <p>
   </p>
   <p>
    * * *
   </p>
   <p>
   </p>
   <p>
    Z obidvoch strán máme oceány. Keď dvoje očú položíš na mňa, koho sú? Keď na mojom prahu
         spadneš, ktorý tvoj Ikar je spálený? Ó, nie, nie! Rozprávka
    <span class="emphasis">
     <em>
      Tisíc a jedna
         noc
     </em>
    </span>
    pozerá dnu oblokom. Je to zas len to more, čo nič neprehluší. Oceán má dvoje
         rúk, mocných. A čože je proti tomu ten drobný dáždik, čo padá na nás!
   </p>
   <p>
   </p>
   <p>
    * * *
   </p>
   <p>
   </p>
   <p>
    Tvoj odchod je až do jesenných vtákov. Tam ďaleko už sa netrasie povetrie. Zrnká, tie
         kyslé, ostali v závetrí. Do kláskov, zahodených, sa gazda nezasníval. Bol nezlatistý
         chlieb. Pastviny stemneli. Píšťaly z grúňov odleteli, keď im bolo treba šibnúť za ovečkami.
   </p>
   <p>
   </p>
   <p>
    * * *
   </p>
   <p>
   </p>
   <p>
    Nerastiem v maľovanej záhrade. Zub času zhlodal lipu pred domom, práchnivé som videla
         krídla vrát, do strechy premokalo. A keď som si kľakla na kolená, bola som v modlitbe
         všetkých ruží. Prázdny dom ma volal a povedal, že budem chudobou maľovaná. Že dvoma
         krídlami sa ma budú dotýkať moje okná. Takže, kto má výhľad z domu maľovaný, môže aj
         chudobu milovať.
   </p>
   <p>
   </p>
   <p>
    * * *
   </p>
   <p>
   </p>
   <p>
    Ďaleko je moja neprevetraná hora. Až na vŕškoch Váhu. Keď sa jej pýtam, ako žije, aj
         stebielko trávy mi to zamlčuje. Dvere na mozoľoch šiestich dní, pozri, ako sú dokorán. Ako
         keby chcel každý cez ne prejsť. A naši ich majú, nikdy neovinuté obväzom. Privierajú ich,
         aby sa obnosili. Ale to nie sú šaty. Treba ich, ako tú horu, naozaj prevetrať.
   </p>
   <p>
   </p>
   <p>
    * * *
   </p>
   <p>
   </p>
   <p>
    Bude na poli hojnosť žniva? Koho tu stretnúť so zlatým klasom v ruke a koho nestretnúť
         bez neho? Na úrode každý sa nepotkne ako na kameni. Echo je zaprášené, čo kedysi v piesni
         nechali tu hrabačky. Poludnie s džbánom mlieka, prezimného, vylialo sa na medzu. A nevydajú
         zo seba ten nezábudkový kvietok pery maliniarok.
   </p>
   <p>
   </p>
   <p>
    * * *
   </p>
   <p>
   </p>
   <p>
    Volá sa čistým duch, ktorý povie: choďte potichu. Je Hromníc v horách po kolená. Tu si
         kľakneme, keď zahrmí a ruky zložíme. Navlas je od nás hrom, ten tenučký krik z neba. A my
         sa modlíme. Ľudstvo by mohlo ísť potichu. Vták Fénix by sa vyhnul ohňu, aj jeho srdce.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578937">
       </a>
       XI
      </h2>
     </div>
    </div>
   </div>
   <p>
   </p>
   <p>
   </p>
   <p>
    Som najkratšia niť k tebe, najkratší príchod. A nepochopím, prečo umieraš.
   </p>
   <p>
    Kropajou tváre by si ma zahasil aj z neba. Ale vo večnosti nebude mrákot mysle.
   </p>
   <p>
    Nie sme čelom k zapadajúcemu slnku. Nie sme pupenec hynúceho stromu.
   </p>
   <p>
    A predsa sme sa popálili pri skulinách, prederavených lúčmi minulosti.
   </p>
   <p>
    Takéto lúče sú niťami, ako ja, aby som milujúcim ženám pripomenula, čo umieralo pre ne v
         ich mladosti.
   </p>
   <p>
   </p>
   <p>
    * * *
   </p>
   <p>
   </p>
   <p>
    Sliedim za tým, čo rastie pred tebou nad priepasťou. Ja som v nej dolu.
   </p>
   <p>
    Hľadám sen, ktorý sa ti mal snívať. A na dne jeho dní nie si, nevidím ťa.
   </p>
   <p>
    Mala som mať meno ako ty a nemá, kto posvätiť naše ruky rodným prsteňom.
   </p>
   <p>
    Iba poloslovom si mi sľúbil, že ma budeš milovať. Pri kríži.
   </p>
   <p>
   </p>
   <p>
    * * *
   </p>
   <p>
   </p>
   <p>
    Hviezdy zbieram po nebi, ohnivko k ohnivku, jagot k jagotu.
   </p>
   <p>
    Bludičky zatajujú, ako sa im blúdi.
   </p>
   <p>
    Načo sú brúsené diamanty a načo si s nimi ruky podáme!
   </p>
   <p>
    Krížom-krážom idú nám cesty a vždy si ruky nepodávajú.
   </p>
   <p>
    Tvoje básne sú ešte čitateľné, tvoj obrázok, skoro zodratý, ešte viditeľný. Čo som sa ho
         nabozkávala!
   </p>
   <p>
    Tak by sa nemali končiť epopeje lásky. Len tak, že obrázok sa bozkáva.
   </p>
   <p>
   </p>
   <p>
    * * *
   </p>
   <p>
   </p>
   <p>
    Každé zrnko z Tatier, odlomené, je tisícročné.
   </p>
   <p>
    I tí, čo sa tu dávno milovali, povedali, že sú z vrelej pece tie kamenné masívy.
   </p>
   <p>
    Tak si prosili objatie, aby vydúchali zo seba teplotu.
   </p>
   <p>
    Bralo k bralu a bola kedysi jaskyňa. Nevidíš ma, bielu vestálku, pred ňou?
   </p>
   <p>
    Stojím tu, kde stávali naše matere. Biela bola ich pec a teplá.
   </p>
   <p>
   </p>
   <p>
    * * *
   </p>
   <p>
   </p>
   <p>
    Výšivky som urovnala na stole, pohladila a ešte raz pozrela na ne. Prosili ma: nechoď
         preč.
   </p>
   <p>
    Akosi ten stôl mi bol milý. S dvoma rukopismi jeho básní.
   </p>
   <p>
    Z ktorej hliny mi dal telo veršov, keď ma predtým nikdy nepobozkal? Stvoril aj hlinu?
   </p>
   <p>
    Ani ráno, ani noc ho neponúkla vínom. Mal ho v sebe?
   </p>
   <p>
    Keď som sa zobudila, bola som ako bukréta, ktorá mi ešte spala pri rukách.
   </p>
   <p>
   </p>
   <p>
    * * *
   </p>
   <p>
   </p>
   <p>
    Púšťam udicu a sama sa chytám. Zlaté rybky sú hladné a túlavé.
   </p>
   <p>
    Odrezala som z vrbiny svižký prút, uviazala nitku a hádžem do vody.
   </p>
   <p>
    Teraz sa pohýbala hladina predo mnou, kruhy a kruhy, pletené i rozpletené.
   </p>
   <p>
    Vírim, stávam sa celým prúdom. Breh predo mnou sa zazelenal, práve si prezliekol rúcho.
   </p>
   <p>
    Vzal na seba môj svadobný závoj a spieva si: už je tá rybka na udici chytená. A chcel
         prísť k rodnej studni.
   </p>
   <p>
    Pred otčinou zdvihol žeriav hrebeň ako kohút. Komu na pozdrav?
   </p>
   <p>
   </p>
   <p>
    * * *
   </p>
   <p>
   </p>
   <p>
    Nesnímu mi ešte veniec, nevzali ma pod pazuchu s hudbou.
   </p>
   <p>
    Predsa sa bojím. Bojím sa márnotratnej myšlienky, že mám útulie.
   </p>
   <p>
    Môj rytier ešte šibe koňa popod vrchy, drobné kvietky mu prskajú pod nohami.
   </p>
   <p>
    Moje dvere si prosia hosťov a čakajú.
   </p>
   <p>
    Znášam tácne, pripravujem pokrm, kvety dávam na stôl a deň je zlodej, kradne mi ich.
   </p>
   <p>
   </p>
   <p>
    * * *
   </p>
   <p>
   </p>
   <p>
    Nenadarmo som pod jeho menom pozavierala svoje poklady.
   </p>
   <p>
    On sám mi povedal: Nebudeš nikdy plakať, ani keď ti budú vlci zavýjať pod oknami.
   </p>
   <p>
    Ľadovec je ťažký, ale do role sa nezaryje.
   </p>
   <p>
    Víno nevylievajte. Čím bude staršie, tým dotieravejšie, celkom odviazané od révy.
   </p>
   <p>
    A holúbky vždy budú vežovať na vežiach, kým svet svetom bude.
   </p>
   <p>
    Keď mi Jozefína odovzdala tieto spomienky, povedala: ja nezomriem, Jozef ma nechal ako
         stopu.
   </p>
   <p>
   </p>
   <p>
    Autor
   </p>
  </div>
 </body>
</html>
