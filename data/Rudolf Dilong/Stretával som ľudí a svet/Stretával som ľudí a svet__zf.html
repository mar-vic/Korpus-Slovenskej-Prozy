<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e106">
       </a>
       Detstvo
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
   </p>
   <p>
    Detstvo. Najprv oči nemluvňaťa, zavreté. Keď sa otvoria, plačú.
   </p>
   <p>
    Slza, iskra Božia, prišla k nám. Niekedy sa bojí kvapnúť na zem.
   </p>
   <p>
    Kto z nás sa pamätá, ako plakal? Nik. Blaženosť neba prišla zaspievať, mne, na ústach
         rodičky.
   </p>
   <p>
    Bola pri mne, vzala ma na ruky a tak sa pohli moje dni.
   </p>
   <p>
    Netrápil som sa tým, že už ja bežím po zemi, alebo niekto pri mne.
   </p>
   <p>
    Ani potôčik sa nežaluje, že ho počuť tiecť pod oknom. A stromy rozprávajú svojou rečou,
         aj keď ich vetry kmášu.
   </p>
   <p>
    A vtáčky neľútia za piesňou, keď padla k ušiam nemluvňaťa.
   </p>
   <p>
    Krajiny sú nesmierne. Nevidia deň a nevidia noc oči novonarodeniatka.
   </p>
   <p>
    Keď ho položia na prah dverí, dych Boží ho naučí mať domov.
   </p>
   <p>
    A rodný prach na jeho nožičkách je taký, ako pri stvorení sveta.
   </p>
   <p>
    Detstvo. Veľký peniaz, nevymenený na drobné. Nezúročený, neminutý.
   </p>
   <p>
    Roľa, zemou čierna, tichá. Nehrčí, nepráska, nestraší.
   </p>
   <p>
    Cesty zatrúbia raz do boja, diagonálne, diametrálne, krížom-krážom.
   </p>
   <p>
    Potom. Teraz ešte nijaký dym, nijaké zátvory, nič z priekop, nikde divá zver.
   </p>
   <p>
    Medzi vzduchom a perinkou. Oči detské. Nevidia. Ani krôčik. Kdeže ho dať, niet chodníka!
   </p>
   <p>
    Je to počiatok detstva? I ja som tam začal žiť? Neviem.
   </p>
   <p>
    Treba dozrieť, reflexiami prísť k obrazom, čo ostali v pamäti.
   </p>
   <p>
    A tak sa vynára prvý príliv a odliv, ako sa púšťame na vody a začneme byť pastiermi
         mora.
   </p>
   <p>
    Prvé miesto som mal v kúte izby, v tichu.
   </p>
   <p>
    Boli sme traja, sestra, brat i ja, a bolo nám smutno za trochou kriku.
   </p>
   <p>
    Našou zábavou bolo všetko, čo sa kotúľalo po zemi, hrach, zemiak, slivka, z papierikov
         ušúľané.
   </p>
   <p>
    Riadili sme pohyb sveta podľa toho, čo bežalo.
   </p>
   <p>
    Maskaľ, osúch z ovsa a jačmeňa, bol na sporáku, nie z papierikov, skutočný.
   </p>
   <p>
    Deti chudobných rodín sa modlievali. Prosili o chlieb každý deň. A nebo im dalo jarabín,
         trniek i šťaveľa, na prilepšenie.
   </p>
   <p>
    Mali sme málo. A nehnevali sme sa triedne na tých, čo sa mali pomerne lepšie. Každý
         nemusí jesť maskaľ.
   </p>
   <p>
    Modlievali sme sa spoločne, nahlas. Všetkým nám bilo srdce rovnako.
   </p>
   <p>
    Staršia sestra, Hanička, doniesla prvé fialky z poľa, dala ich na stôl a povedala — tu
         sa budú s nami modliť. Zložila mi ruky.
   </p>
   <p>
    Dieťaťu je všetko sväté, aj steblo trávy. Hľadí, že to už jemu patrí. A možno sa privčas
         raduje.
   </p>
   <p>
    No, už si tu, malé stvorenie, musíš byť v svojej malej rozprávke, tu za dverami. K
         obloku, ktorý hľadí von, ešte nesiahaš.
   </p>
   <p>
    A povedali mi, že vtáčky sú na stromoch. Dedko ma vzal na ruky, vyšli sme k nim. Všetko,
         čo spievalo, uletelo. Prečo, nevedel som.
   </p>
   <p>
    Potom, aby mi neutiekli, spoza dverí kľúčovou dierkou som ich chodil počúvať.
   </p>
   <p>
    Teliatko raz otec doniesol do izby, práve čo uzrelo svetlo sveta. Malo oči ako anjel.
   </p>
   <p>
    To bolo jasotu, všetci sme ho chceli vziať na ruky. Aj ja, čo ma museli ešte len na nohy
         postaviť.
   </p>
   <p>
    Keď bola zakáľačka, tam ma nepustili. Vraj bravček bude kričať, bude ho to bolieť.
   </p>
   <p>
    Raz sestra, ktorá už začala chodiť do školy, priniesla básničku. Hneď som ju vedel
         naspamäť, neviem, či mi bolo štyri či päť rokov.
   </p>
   <p>
    Básnička — akoby sa bola postavila mne po boku, držali sme sa za ruku.
   </p>
   <p>
    A tichým krôčkom, ktovie prečo, ale veľmi tichučkým krôčkom som chodil s ňou po izbe.
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
   </p>
   <p>
    Dostalo sa mi slova, hovoreného s Bohom. Vždy som miloval reč Božiu. Jej počiatok je v
         detstve.
   </p>
   <p>
    Krvou rodičov prúdime. Oni sa modlili a natiekli modlitbou do nás.
   </p>
   <p>
    Ručičky zložiť. To už bolo čosi posvätné.
   </p>
   <p>
    Pamätám, stará matka mi prvý raz stisla dlaničky. Teraz sa prežehnaj, povedala.
   </p>
   <p>
    A položil som kríž na seba, za ňou, tak ako to ona, staručká, vždy robievala.
   </p>
   <p>
    Páčil sa mi ten svätý obrad. Už som dočiahol čelo, prsia i obidve plecia, kde sa ten
         kríž dáva.
   </p>
   <p>
    Najprv mi povedala, že Pán Boh (ona užívala slovo Pánbožko) je dobrý, musíš ho milovať a
         modliť sa.
   </p>
   <p>
    Že Pán Boh je dobrý, to som videl na rodičoch, vždy s ním boli na reči.
   </p>
   <p>
    A stará matka dodala, že k nebu mám pozerať. Tomu som nerozumel, ale videl som úctu,
         ktorou sa rodičia túlili k nebu.
   </p>
   <p>
    Na stene visel kríž s Kristom. Keď otec kľačal pred ním, vždy ma mal pri sebe.
   </p>
   <p>
    Nerozumel som slovám Otčenáša. A keď sme sa spolu všetci modlili, aj ja som pomáhal
         svojím mladučkým hláskom modliť sa rodičom, ktorí mu rozumeli.
   </p>
   <p>
    Raz prišla búrka. Bolo popoludní, od chmúravy nastala tma, blýskalo sa a hromobitie
         otriasalo chalupou. Otec zapálil hromničnú sviecu a všetci — na kolená.
   </p>
   <p>
    Čosi, čo nie je z tohto sveta, prišlo v tej chvíli do nášho domu. Istota, nebáli sme sa.
   </p>
   <p>
    Zaiste. Človek nevie sa merať so silami, ktoré sú v rukách Božích. To mi pripomína dnes
         celý príbeh, keď na to myslím.
   </p>
   <p>
    Beh života dá naraz modlitbe slová vážne, ktoré sa hneď naučíme.
   </p>
   <p>
    Lebo keď ide pohroma a treštia sklá na oblokoch chalupy, treba povedať, čo chceme od
         Boha.
   </p>
   <p>
    A svieci nedáme dohorieť na stole. Ostatok my domodlíme. Prekročiť prah, kde sa ti Božia
         ruka podáva, to stačí raz — a vždy pôjdeš tade.
   </p>
   <p>
    Otec sa vtedy nebál, celkom spokojne sa modlil. On vedel, že sme zachránení, my
         chudáčkovia boží.
   </p>
   <p>
    On, ktorý nás držal nažive len osúchom a sadlým mliekom, keď prišla jeho hodina, sa
         modlil.
   </p>
   <p>
    V lete aj v zime. Starými vechťami upchal obloky a slamou prah, aby nefučalo v noci. Aj
         takto sa za nás modlil.
   </p>
   <p>
    Keď prišli mrazy a triasli sme sa v handričkách, on prikladal triesky do kachiel a
         dúchal nám teplom do dlaní. Tiež sa modlil.
   </p>
   <p>
    Napadlo hrúza snehu a šindľovú strechu išlo povaliť. Neboj sa, dieťa, povedal, Boh pošle
         slnko. A poslal.
   </p>
   <p>
    Čo by sme boli mali bez strechy? Azda viac chudoby, ale aj viac Pána Boha.
   </p>
   <p>
    To mne, keď teraz tak môžem povedať, stačilo na celý život. Chudobu som si zamiloval.
   </p>
   <p>
    Zo studienky na lúke sa napi vody, máš zdravé ústa. To som si povedal pri úteku do
         cudziny za hranice.
   </p>
   <p>
    A koľko ráz som sa z tých studienok doma napil, čo už nebolo ani mlieka!
   </p>
   <p>
    Aj smädné deti sa vedia tešiť. Čomu? No tej pitnej vode.
   </p>
   <p>
    A prišla nedeľa, rodičia nás trochu obliekli, aby sme sa sviatočnejšie modlili.
   </p>
   <p>
    Lebo modlitba je úkon Boží, aj pre decko. Povie sa mu, že rozpráva s Bohom.
   </p>
   <p>
    Vždy mi to pripomínali v detstve. Aj keď mi pohľad letel do misy pri modlitbe pred
         jedlom.
   </p>
   <p>
    Aj keď mi klipkali oči pred spánkom večer, povedali mi, že hovorím s Bohom.
   </p>
   <p>
   </p>
   <p>
    <span class="bold">
     <strong>
      III
     </strong>
    </span>
   </p>
   <p>
   </p>
   <p>
    Mama. Toto drahé slovo v našom dome z mojich úst nikdy nevyšlo. Zomrela, mal som čosi
         dva roky.
   </p>
   <p>
    Taká pieseň sa u nás nespievala, nebolo také vtáča.
   </p>
   <p>
    V nebi inak zvonili pre deti veselé, inak pre opustené.
   </p>
   <p>
    Keď bolo treba ráno vstávať, hrebli sme sa vo vlasoch, nemal nás kto učesať.
   </p>
   <p>
    Plačeš, nemá kto slzy utrieť tak, ako by to vedela matka.
   </p>
   <p>
    Bolí niečo? Kto pofúka? Kto vezme na ruky, keď sa decko bolestne pýta do náručia?
   </p>
   <p>
    Čo nahradí srdce, keď ho raz niet! Aký je bozk, keď si ho nikdy nedostal!
   </p>
   <p>
    Hľadáš kohosi po plači, dúha sa neukáže, holúbok nepríde hrkútať.
   </p>
   <p>
    Viete, že i tak sa mali deti baviť, pomedzi pŕhľavu chodiť a nevedieť, ako štípe.
   </p>
   <p>
    Nemá im to kto z prstov vziať, keď sa ihrajú so švíbalkami. Dokotúľať koliesko, keď sa
         nechce vrátiť.
   </p>
   <p>
    Povedať: dieťa, to nepekné slovo z ulice nesmieš doniesť do domu.
   </p>
   <p>
    Aj tak sa bolo treba prebíjať. Matka odišla do Egypta a nás, deti, tu nechala.
   </p>
   <p>
    A bolo v našej krajine šero, vždy sa zvečierievalo.
   </p>
   <p>
    Moja sestrička mňa, najmladšieho, mala v ochrane. Prizerala na mňa, učila ma všetkému
         dobrému.
   </p>
   <p>
    Keď mi zomrela, povedal som: tu to máš, a pi, aj teba bolí osud siroty. Nás nech nebolí
         to večné svetlo.
   </p>
   <p>
    Tak sa vždy u nás všetko dialo medzi nebom a zemou.
   </p>
   <p>
    Tmavých nocí sme sa nebáli. Hviezdičky zhrievali naše nohy, keď nás periny nedočiahli.
   </p>
   <p>
    Nad hrobmi ľalie svietili. V tých časoch sme sa veľmi priatelili. Otec vravel: kvietky
         máme v nebi.
   </p>
   <p>
    Jeho tvár bola za oblakmi. Mal taký dobrý odraz, ako pieseň troch mládencov v ohnivej
         peci.
   </p>
   <p>
    Bral ma na ruky, bol som dieťa tých istých plameňov.
   </p>
   <p>
    A keď prišlo ráno, otvoril oblok a pustil dnu do našej drámy trochu brieždenia.
   </p>
   <p>
    V takýchto dejstvách vedeli sme sa baviť aj s rosou na tráve. Nezhorela.
   </p>
   <p>
    Znelo nám všetko ako hymna. Teraz by som povedal, že to je milosť pre odsúdených, ktorí
         tu ostali.
   </p>
   <p>
    Vtedy som si to nevedel vysvetliť, a dnes sa táto milosť ustavične predlžuje, čo si na
         ňu spomínam.
   </p>
   <p>
    Slnko má lúče pre každý osud, pre každé chvenie nad dozrievajúcim stromom.
   </p>
   <p>
    Vlaky nás vezú. Nenahýbajte sa z obloka, dolu tečie rieka.
   </p>
   <p>
    Tichá hladina jej vody krstí nás menom — tiché duše.
   </p>
   <p>
    Tak sme vás porodili, tak skonáte v nás, hovorí mi matka z neba v otcovom pohladení.
   </p>
   <p>
    Boh zapečatil, pečať nepraskne. Pijeme na jej slávu. Dajte jej, rodičia, takú silu, akú
         má v nebi.
   </p>
   <p>
    Otec i matka bosými nohami chodili po dome, my deti tiež sme sa neobúvali.
   </p>
   <p>
    Miesto je sväté, dolu sandále!
   </p>
   <p>
    Tak sú rozmerané vesmíry, tie ľudské, ktorými si podelíme aj polovicu bozku.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e350">
       </a>
       Mladosť
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
   </p>
   <p>
    Bolo dosť času rásť. Vtedy aj vozy so senom sme dobehli, vešali sme sa na ne hore
         brehom.
   </p>
   <p>
    Z takého detstva sme kvitli. A začali dozrievať chlapci, šuhajíci, mládenci.
   </p>
   <p>
    Poslali ma do prvej, decko bosé po blate, s tabuľkou a griflíkom pod pazuchou.
   </p>
   <p>
    Keď napadlo snehu, otec ma nosil v plachte na chrbte do školy.
   </p>
   <p>
    Nesmel som sa šmýkať po ľade, dostal som bitku za to. Ale keď nevideli, to bola moja
         sloboda.
   </p>
   <p>
    A darmo bránil mi v lete bežať k vode. Lenže potok je na to, aby chlapec doň padol.
   </p>
   <p>
    Bola blízko nás kláštorná záhrada. Až k ústam volali jej jablká.
   </p>
   <p>
    S krivákmi chodievali chlapci na jar žaby chytať. Rezali ich zaživa, nevidelo sa mi to.
   </p>
   <p>
    Všetko živé od noža je boľavé. A bolí.
   </p>
   <p>
    Otĺkali sme z prútov píšťalky. To už bola radosť, poslať do neba pesničku a počuť ju tu
         dolu.
   </p>
   <p>
    Ešte aj starí ľudia sa čudovali, ako vieme zviazať a rozviazať ten uzol života, ktorým
         je pieseň.
   </p>
   <p>
    A vtáčence? Tie to naučil Pán Boh a nevieme, prečo sa tomu ľudia menej divia.
   </p>
   <p>
    Vtáčkov sme mali radi a vyberali sme im hniezda. Lenže tie povyberané nespievali.
         Vidíte, čo je to niekomu vziať slobodu?
   </p>
   <p>
    Aj vtáčky chcú mať slnko. Kde by vzlietal škovránok, keby slnka nebolo?
   </p>
   <p>
    Lopta, náš sen. Ale bola len z handričiek, neletela do výšky, len kopať sa dala. A plná
         pokory, prijala naše kopance.
   </p>
   <p>
    Potom sme ju zahodili, bola nanič. Ale vždy tichá a krotká.
   </p>
   <p>
    Šlabikár čakal doma na stole, treba bolo doň kuknúť. No ja som ho vedel celý.
   </p>
   <p>
    Hneď som vedel písať litery, potom slová, aké mi prišli na um, nenaučené.
   </p>
   <p>
    Ešte to neboli vety do reči. O čom môže mať reč decko z ľudovej?
   </p>
   <p>
    Babka vedela rozprávky o Lomidrevovi. Všetko som veril, všetko v nich bolo pravdivé.
   </p>
   <p>
    Veľké a nové bolo, čo sa inde stalo, nie u nás.
   </p>
   <p>
    O lesných vílach, vystupujúcich v noci z jazera, babka nerozprávala. A na také zázračné
         veci som bol hrozne zvedavý.
   </p>
   <p>
    Keby som ich bol potom videl v snách a kričal na ne, otec by sa bol zobudil a zbil by
         ma.
   </p>
   <p>
    Bol by som plakal. Aj neskôr by sa mi to bolo zišlo, vstať po plači a nepozerať za
         vílami.
   </p>
   <p>
    Lenže neskôr nie pomocou bitky, ale vlastnými rukami musíme dvíhať svoj svet, keby nám
         padol na zem.
   </p>
   <p>
    Život je dar huncútsky. Má svoj čas pre nás, čas rásť a ponáhľať sa ďalej.
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
   </p>
   <p>
    Trstená. Rínok, gymnázium, kláštor. Malé mestečko.
   </p>
   <p>
    Poznali sme každého, Chraňačov, Kvakov, Bednárov. Všetci sme boli Trstenou.
   </p>
   <p>
    Naokolo naše boli kopce, pole, ovos, jačmeň, zemiaky, aj kapustné hrady.
   </p>
   <p>
    Chalupy z dreva, zhoreli alebo nezhoreli. Všade zo stajne mučala kravička a teliatka
         sami sme si pásli.
   </p>
   <p>
    Každého sme volali krstným otcom, nielen keď bolo treba pomôcť potisnúť hore brehom fúru
         sena. Aj keď stál pri krčme.
   </p>
   <p>
    Chodili sme do kostola, vážni ako oltárne sviece. Ja sám som bol kostolom, zvonil som
         pri miništrovaní.
   </p>
   <p>
    V robotné dni utekalo sa do práce, skoro nás nebolo možno dohoniť.
   </p>
   <p>
    Motykou, kosou, hrabľami sa dobývali kamenné vŕšky, grapy a hroble. Len zdravia dajbože.
   </p>
   <p>
    A mali sme, okrem toho z role, lieskovce, jahody, čučoriedky, plánky, a všeličo sa dalo
         u nás jesť. Krahulcom sme nezávideli grúne.
   </p>
   <p>
    A rástli aj divé slivôčky-trnky, zajačia ďatelinka, brusnice, černice aj sladké drevo.
   </p>
   <p>
    Z toho sme doniesli aj pre babku domov, požívala šaty. Z hory sme spolu jedli rýdziky.
   </p>
   <p>
    Motýľ vletel za mnou do izby, keď som jej odovzdal z poľa belasé klinčeky do rúk ako do
         krištáľov.
   </p>
   <p>
    Odvďačil som sa jej za pohladenie poslušnosťou.
   </p>
   <p>
    Keď niesla z kuchyne do izby misu, povedala, zavri dvere.
   </p>
   <p>
    Keď kázala, dones z dvora triesok, iď na potok umyť zemiaky.
   </p>
   <p>
    Malé roboty, svet by sa pre ne nezrútil. Ale práve pre také malé sa nesmel zrútiť ten
         môj.
   </p>
   <p>
    Iné bolo, keď mi pripomenula: nauč sa Desatoro a zachovávaj. Vtedy nebeské vtáctvo
         obletovalo naše stromy.
   </p>
   <p>
    Dnes viem, že bez Božích prikázaní mosty medzi svetmi popadajú. A ohrození môžeme byť
         kvetom plazivého ohňa na tráve.
   </p>
   <p>
    Namiesto ohňa rád som hľadieval, či sa kadí spod strechy. Keď sa pagáč piekol a
         kapustnica voňala hore celou ulicou.
   </p>
   <p>
    Šindľový pokrov bol útulkom pre hniezda lastovičiek. Vždy na úsvite vyletúvali a modlili
         sa raňajšiu modlitbu.
   </p>
   <p>
    Na jeseň sa odmodlili veľmi hlasne a odišli preč na celú zimu. Iba som sníval, kde sú
         tie teplé kraje.
   </p>
   <p>
    Sestra chodila už do meštianky, ukazovala mi všelijaké mapy. Aj ona, akoby milenka,
         snívala o teplých krajoch. Zomrela, prišla do tých krajov.
   </p>
   <p>
    V škole som bol šťastný, keď vyvesili obrazy ďalekých krajín.
   </p>
   <p>
    Každý milenec sveta rád pozerá, kde by asi zašiel.
   </p>
   <p>
    Nad knihami s obrázkami som presedel hodný čas.
   </p>
   <p>
    Najradšej by som bol šiel k moru. Šíre vody sa mi páčili. Teraz máme Oravskú priehradu.
         A tá je ďaleko.
   </p>
   <p>
    Diaľky sa dnes inak volajú ako v mladosti.
   </p>
   <p>
    Hľa, i vtedy som mal sen o veľkej vode. A vracia sa mi i teraz.
   </p>
   <p>
   </p>
   <p>
    <span class="bold">
     <strong>
      III
     </strong>
    </span>
   </p>
   <p>
   </p>
   <p>
    Zelený študentík, zelená lúka, zelené nádeje.
   </p>
   <p>
    Uteká do školy, bez desiatej. Chlieb s maslom vojna vzala.
   </p>
   <p>
    Kýva rukami hodín na dejepise. Matematike nerozumie, logaritmy nie sú pre fantáziu.
   </p>
   <p>
    Čomu rozumie? Popoludní pôjde k púpavám. Žmurká tam dievčatko, vyrastlé z obilia.
   </p>
   <p>
    Vrhá naň pohľad, tak, len k ústam, čo povie. Nevie, čo je cukrík slnka. Neokúsil.
   </p>
   <p>
    Pod kríčkom zaspal, hore tvárou. Myslel, že lepšie uvidí sen.
   </p>
   <p>
    Jastraby obletujú, neba je mnoho-mnoho, celé padá naň dolu hlavou.
   </p>
   <p>
    Zobúdza sa, s knihami po boku, ceruzku vyberá z vrecka.
   </p>
   <p>
    Zatvorenou rukou hľadá písanku. Našiel, položil na kolená, písal.
   </p>
   <p>
    Dievčatko z obilia malo dve jablká. Zgúľali sa dolu medzou. Nedopísal úlohu.
   </p>
   <p>
    Čím tie jablká nahradiť? Divé ríbezle boli ešte nezrelé, nedajú sa zbierať.
   </p>
   <p>
    Vstal, odišiel. Vrátil sa, čochvíľa bol júl.
   </p>
   <p>
    V prázdninách voly pásol pri voňavom chabzdí. Fajčil, aj kamarátom dal dym pustiť. Ako z
         Neapola, zo sopky, rovno ho púšťali k nebu.
   </p>
   <p>
    Vtedy už dievčatá z obilia chodili na hríby. Kuriatka rozochvelé.
   </p>
   <p>
    Keď chlapci zavolali na ne, utiekli. Len sa im zabeleli nohy, akoby leteli po oblakoch.
   </p>
   <p>
    Na dvoch prstoch sme za nimi pískali, až do hory, tak po zbojnícky.
   </p>
   <p>
    Bolo to vzrušujúce. Náš zápas o horu rozhmýril sa ako jahody pod šumivými nohami, čo
         išli na hríby.
   </p>
   <p>
    Lebo rozprávky sa snujú v zapískaní a rozvlnená zem ako fakír z klobúka vyberá zlaté
         nite.
   </p>
   <p>
    Kde klbko nemá konca, kde Ikar padá nespálený k zemi.
   </p>
   <p>
    Aj pri tabuli v škole nakreslia vtáčka, ktorého nikto nezostrelí.
   </p>
   <p>
    Drozd hore stromom skáče, pred úrazom pomôže si odletom.
   </p>
   <p>
    Kdeže sme mali odletieť my, keď sa vo vrchoch zachmúrilo a dážď chcel k nám na nocľah?
         Treba z čečiny úkryt urobiť.
   </p>
   <p>
    Vatru rozdúchať, stále tlie, ten tichý ohník, čo zem drží v drepe.
   </p>
   <p>
    Nespáľte horu, chlapci. Zemiaky upečené odložte, na dva razy ich ešte zjete.
   </p>
   <p>
    Ó, nebude sa ani zajtra na obláčku večerať. Náš blankyt sa volal vždy blankytom.
   </p>
   <p>
    Spievali sme mu: Kde ťa ľudia berú? Na horách nerastieš. Ba hej, na horách.
   </p>
   <p>
    Dievčatká z obilia vracali sa s hríbami domov. Aj so spevom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e554">
       </a>
       Stretnutie s Františkom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
   </p>
   <p>
    Nemusel som dlho rozmýšľať, čo budem. Z chudobného domu šiel som hľadať to iné chudobné.
   </p>
   <p>
    Nebolo z čoho dať ma študovať. Františkáni nevzali haliera. To bolo to iné.
   </p>
   <p>
    Znelo to vyzývavo — nestaraj sa, Boh sa postará! O čo? O to málo, o to všetko.
   </p>
   <p>
    To iné bolo v tom, že dostanem svet zadarmo a plat si vezme na starosť Pán Boh.
   </p>
   <p>
    Prichodilo mi to ako rozprávka. Čo sú to tí františkáni? Z akých vesmírov sa nabrali?
   </p>
   <p>
    Tešil som sa a chcel som hneď všetko vedieť o sv. Františkovi.
   </p>
   <p>
    Povedali mi, že bol biedny, nemal ani domu, ani majetku, ani peňazí. Nič nemal. Pane
         Bože, to bude to najlepšie, veď sme sa dosť nadrhli na našich Horniakoch a nič sme nemali.
   </p>
   <p>
    V kláštore som videl sochu, ako František sníma Krista z kríža jednou rukou a stojí na
         akejsi guli. Tomu som veľmi nerozumel. No, keď som počul o ňom, že vtáčkom kázal, nebolo
         treba chlapčaťu viac, zhíkol som — čo to za reč, ako sa ju len mohol naučiť!
   </p>
   <p>
    A prišiel mi do rúk aj obrázok so srnkami a zajačkami, neutekali od Františka. Vtedy to
         vybuchlo zo mňa — ta, na tie lúky!
   </p>
   <p>
    Na inom obrázku bolo, ako sv. Antonko v tom istom rúchu františkána oblápal malého
         Ježiška. No, povedzte, či by ste mu toho Ježiška nechceli na chvíľu vziať do rúk?
   </p>
   <p>
    Čo viac chcete od malého chlapca! Také momenty sú už samé ideálom — keby sa tak pýtal
         niekto, aký ideál ma viedol.
   </p>
   <p>
    Tieto prúdy nebeské začali vo mne šumieť. Tak šumí rieka, keď sa k nej postavíme.
   </p>
   <p>
    Načo hľadať na to vzor? Za naším humnom rieka Oravica šumela, a iďte sa pozrieť, aj dnes
         šumí. Kedy prestane?
   </p>
   <p>
    Preto som tu. Nech sa pýta, kto chce, či som žil a načo som žil, a ako čakám na koniec.
         Nechcem sa báť konca.
   </p>
   <p>
    Toto sú už vážne myšlienky a tie prichádzajú až neskôr, keď si dávame otázku: ako žiť
         inak, dostať sa do netušeného zajatia neba, objavovať, vynájsť sa, ponúknuť sa Bohu v tom
         nepoznanom.
   </p>
   <p>
    A pridružia sa nebeské vetríky a ich pomocou budú sa dobývať Božie cesty.
   </p>
   <p>
    Viem, že ma pustia do nich, prejdem cez stráže, kde je dvorana večného dňa, to
         nezunovateľné svetlo.
   </p>
   <p>
    Pravda, pätnásťročný chlapec takto nemyslí. Nechcite hneď od decka svätý život
         odriekania, sebazapierania, dokonalosť a podobné manifesty, pre chlapca ešte priďaleké.
   </p>
   <p>
    Nepreháňať ten svet Františkov, pomaly. Aj trochu avantúry bude, veď uvidíme.
   </p>
   <p>
    František, ty len maj kvietok v ruke, ospievame ho spolu piesňou slnka.
   </p>
   <p>
    A ostaň pri mne, keď bude na teba silnejšie volať moja sestra bolesť.
   </p>
   <p>
    Povedz, že brat oheň ma nepopáli, keby mu prichodilo liečiť ma.
   </p>
   <p>
    Tieto moje prosby sú dnešné a ja som bežal k nim od mlada. Nepominuli sa dosiaľ.
   </p>
   <p>
    Neumiera náhle pekná pieseň. Tá najpeknejšia by bola naša svätosť, pre ktorú sme smutní,
         povedal mystik Leon Bloy.
   </p>
   <p>
    Nie som na svätom serafínskom strome. Mám noci za sebou, divoké, temné, hlušivé.
   </p>
   <p>
    Ale keď som v mladosti hľadel na ten strom, páčil sa mi.
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
   </p>
   <p>
    Svätý František definoval seba v tejto kratučkej modlitbe: Boh môj — moje všetko.
   </p>
   <p>
    Ten, ktorého sa pápež pýtal: Z čoho budete žiť, vy chudobní mnísi? A on odpovedal: Boh z
         celého chleba sveta dá nám polovicu.
   </p>
   <p>
    A keď ho raz na ceste prepadli zbojníci, aby ho okradli a nič nemal, zbili ho a hodili
         do priekopy. Tu máš polovicu chleba! A on ticho vstal, spieval svoje žalmy a poberal sa
         ďalej.
   </p>
   <p>
    Zas inokedy, keď kvardián odohnal hladných lotrov odo dverí, pokarhal ho a poslal lotrov
         zavolať nazad a dal sa im najesť.
   </p>
   <p>
    A keď ho jednoduchý sedliak napomenul: Ak si ty ten František, o ktorom počuť mnoho
         pekných vecí, daj pozor na seba, aby si ľudí nesklamal. A František ďakoval mu za
         napomenutie, kľakol na kolená a bozkal pred ním zem.
   </p>
   <p>
    A povedal svojmu bratovi, že keď im v noci doma neotvoria dvere a nechajú ich vonku
         mrznúť do rána, že to bude pre nich najväčšia radosť.
   </p>
   <p>
    Bratovi, ktorý nerozumel tajomstvu najsvätejšej Trojice a chcel ísť študovať teológiu,
         poradil: Bratku, modlievaj sa ty len ten pekný veršík „Sláva Otcu i Synu i Duchu Svätému“ —
         a buď spokojný.
   </p>
   <p>
    Od chlapca, ktorý niesol hrdličky na predaj, František si ich vypýtal a pustil ich a
         povedal im — milujte svoju slobodu.
   </p>
   <p>
    A dával všade z toho krásna, čo mal od Boha. Bohatstvom Božím oplýval, nie bohatstvami
         sveta.
   </p>
   <p>
    Kde sa objavil, poznali ho tak, že mal na sebe pozošívané šaty a vrece vyžobraného
         chleba. Také evanjelium hlásal.
   </p>
   <p>
    Jeho duša bola obetou za hriechy sveta. Pokánie prinášal svojou láskou k celému
         stvorenstvu.
   </p>
   <p>
    Miloval biednych, ukrivdených, vykorisťovaných, otrhaných, bosých. Túlil ich k sebe,
         obliekal a obúval ich, žobráčkov, akým bol sám.
   </p>
   <p>
    Bolo treba vliať do nich dôveru, potechu, že sú obrazom Božím, bratmi Ježiša Krista.
   </p>
   <p>
    A viesť ich k životu samého Krista, naučiť ich pokore, že sú hlásateľmi Božích rán,
         Božieho utrpenia na zemi.
   </p>
   <p>
    Že majú roznášať do sveta blahozvesť Boha a že pre evanjelium nás nohy nemôžu bolieť.
   </p>
   <p>
    A že treba svietiť. Keď dávame, nemáme čakať, aby aj nám dávali; keď prosíme
         milosrdenstvo pre seba, najprv odpúšťajme my; keď iným pofúkame rany, nech nás naše
         nebolia; a keď milujeme, nechcime, aby nás najprv druhí milovali.
   </p>
   <p>
    Donášajte všade pokoj — ten je najpôsobivejší na všetky ľudské popáleniny.
   </p>
   <p>
    Neste kríž, ktorý majú druhí niesť. Vy to najlepšie viete od ukrižovaného Krista.
   </p>
   <p>
    Buďte veselí duchom, i v protivenstvách. I v mladosti, i v chorobe, i pred smrťou.
   </p>
   <p>
    Svätí sa poznajú, nielen keď sa v pokušení tela hodia do tŕnia, ale i vtedy, keď povedia
         — bratia, spievajte, ide sestra smrť.
   </p>
   <p>
    Na ceste k Bohu máme zastávky, svoje slabosti. Ty sa len prežehnaj, a odrazu zbadáš, že
         Boh je silnejší po prežehnaní.
   </p>
   <p>
    A padneš zas, a tri razy padneš a 77 ráz a toľko ráz sa aj prežehnáš, a vždy len bieda
         ti sedí u nôh.
   </p>
   <p>
    Úbožiak má v Božom kríži svoju cenu. Prežehná sa a berie ho na seba.
   </p>
   <p>
    Posvätenie seba. Bože môj, v ktorej krajine to nájsť? Kde sú také svety? To sú svety
         neba. František, oprav môj dom, ktorý sa rúca.
   </p>
   <p>
    To je úloha, ktorú František ani dnes nedokončil. Ja som sa podujal slabo mu pomáhať.
         Ale to je tak s nami smädnými — keď počúvame potok, volá nás vždy, aby sme sa napili.
   </p>
   <p>
   </p>
   <p>
    <span class="bold">
     <strong>
      III
     </strong>
    </span>
   </p>
   <p>
   </p>
   <p>
    Ideál nie je na rok, lež na niekoľko rokov. Je na celý život.
   </p>
   <p>
    Smerníky pri cestách neležia na zemi, položené sú nad zemou. Symboly pre výšky.
   </p>
   <p>
    Pichnú do nášho pohľadu. Oči sa napijú a idú ďalej.
   </p>
   <p>
    Má obloha dosť mračien. Také jastraby, zobli by nás bleskom. A František nám hovorí —
         brat jastrab, buď dobrý.
   </p>
   <p>
    Nie sme pokrm pre dravé vtáky. Sme dialógom pre každého. A treba sa i s dravcami uchýliť
         do samoty a hovoriť s Bohom, hovoriť jeden s druhým.
   </p>
   <p>
    Boh nás už raz prosil, aby sme všetci boli jedno. Ako inak, keď nie tým spoločným
         Otčenášom?
   </p>
   <p>
    František počul modlitbu od Krista, ktorý povedal: Iďte k všetkým národom a učte.
   </p>
   <p>
    Veľký svet mala pred sebou tá modlitba. A je bolestné, že veľká rodina ľudstva tú
         modlitbu nemá.
   </p>
   <p>
    Keď treba obnoviť Boží dom, nie sme od neho ďaleko. Od tých, čo nás nechcú.
   </p>
   <p>
    Maštaľ betlehemská bola na spadnutie. Ona iste nečakala takúto návštevu.
   </p>
   <p>
    Golgota bola holý, neúrodný, bezcitný vrch. A zasadený tam bol Boží Syn na dreve kríža.
   </p>
   <p>
    A potom sa spievalo Aleluja. Nad ničím, len nad kamenným hrobom. A predsa znie dodnes.
   </p>
   <p>
    Keď prídeme so svojím spevom tam, kde nás nechcú, ostal tam po nás predsa len zvuk
         piesne.
   </p>
   <p>
    Len za ten plat neba, že konáme, čo máme konať. Len za vďaku i za protirečenie.
   </p>
   <p>
    Svet nás môže oklamať, žijeme medzi jeho deťmi. Ale len vtedy, keby sme chceli viac, ako
         dostanú tie poľné ľalie.
   </p>
   <p>
    K poľným ľaliám patrilo i to, že František, keď prišiel prvý raz do Ríma v pánskom
         obleku ako syn bohatého kupca z Assisi, zamenil si svoje rúcho s rúchom žobráka a pred
         chrámom sv. Petra zbieral almužnu pre neho. Almužníci nechcú mať skladištia.
   </p>
   <p>
    Všetko bohatstvo, čo má svet, nepatrí nikomu. Šliapeme po niečom, čo kradnú ľudia.
   </p>
   <p>
    Kto má zlato a striebro, nepôjde spievať za grajciar. František neutŕžil — a spieval.
   </p>
   <p>
    Smädnému dal kvapku vody. Bohatému assiskému občanovi Bernardovi Quintavalle povedal: Tu
         máš, bratku, pi. A on vzal a pil.
   </p>
   <p>
    A šiel po pýtaní z domu do domu, s modlitbou. Boh je bohatý.
   </p>
   <p>
    Ak sa mu dostalo málo, to je tiež z Božieho bohatstva. To málo nie je pre hrdzu a mole.
   </p>
   <p>
    Chudobný človek sa neobzerá, či ide za ním zlodej. Jeho cesty zveril Boh nie tým, ktorí
         kradnú.
   </p>
   <p>
    Keď bohatému hospodárovi pobije krupobitie úrodu, všetko sa mu vezme.
   </p>
   <p>
    Krupobitie nevezme ti to, že máš ruky zložené. Nevezme tvoj ideál.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e745">
       </a>
       Stretnutie s poéziou
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
   </p>
   <p>
    Čo je poézia? Všetko, krotké i unikavé, púhe a horiace, uchvacujúce, dosiahnuteľné.
   </p>
   <p>
    Ide pred nami, ide ďalej ako sme my. Pokúšame sa zachytiť ten pohyb.
   </p>
   <p>
    Napríklad, ruža sa išla prejsť po záhrade, keď ju ľudia nevideli. Keď prišli k nej, už
         sa neprechádzala, rástla do zeme.
   </p>
   <p>
    Dáždik je šumivo krásny. Ale keď padol, už nie je.
   </p>
   <p>
    Vzácny je piesok, čo obsahuje zrnká zlata. A po tej vzácnej zemi chodíme — zlato je pre
         nás všetkých.
   </p>
   <p>
    Nevieme, či škovránok spieva pred nebom, keď sa vznáša, či plače za zemou.
   </p>
   <p>
    To všetko treba vysloviť prácou. „Keď skrsol deň práce“ — taký verš mi uverejnili, keď
         som mal šestnásť rokov.
   </p>
   <p>
    Nezavrieť dvere za sebou.
   </p>
   <p>
    Z prvých veršíkov som mal kúsok radosti. Veď ktorá radosť sa dá na prvý raz celkom
         vyspievať?
   </p>
   <p>
    Veľký úsek života. Odvtedy dodnes. Keby som plakal, že ma väzní poézia, to väzenie
         nevyplačem nikdy.
   </p>
   <p>
    Do očú mi idú chvíle a chvíle, hodiny a hodiny, z ktorých ani jedna neodbije, že už je
         dosť.
   </p>
   <p>
    Keby ma aj ťarcha života zhrbila, ešte budem sluhom pre tých, čo prosia, aby som im
         ulomil zo svitu dňa.
   </p>
   <p>
    A hľadať ten istý zlom lúča za sklom — tu, na stole mi zduchovnie, chlieb oltára.
   </p>
   <p>
    Obliecť ho slovom, ide byť pokrmom.
   </p>
   <p>
    Slová, slová mi dajte, vidím Boha — zvolal raz mystik.
   </p>
   <p>
    A vy prosíte — daj nám to čítať, dones nám to, čo si videl.
   </p>
   <p>
    Svetlo. Ale svetlo, ktoré trvá, vediac, že za ním ide víla z rozprávky, ktorá nezomrie.
   </p>
   <p>
    Lebo je naschvál nesmrteľná, navzdory nám, ktorí ju chceme objať v rozochvení.
   </p>
   <p>
    Už by sme ju aj menom volali. Nepovie, ako sa volá.
   </p>
   <p>
    To je to záhadné a krásne, nevieš jej meno a miluješ.
   </p>
   <p>
    Prišiel môj priateľ a povedal — básne som čítal.
   </p>
   <p>
    Pýtam sa — čo si mi z nich doniesol?
   </p>
   <p>
    A povedal mi — čo by som mal zo seba, keby môj život bol dlhou púšťou?
   </p>
   <p>
    A odpovedal som: To je to, máš nádej, že piesok víchrov všetky jaskyne nezasype, nájdeš
         si úkryt.
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
   </p>
   <p>
    Verš otvára obzory, tvorí svety. Slnkami sa oblieka, ponúka ich našim rukám.
   </p>
   <p>
    Hovorí — dajte sa popáliť, dotknite sa toho, čo vám o krajšom osude spieva.
   </p>
   <p>
    Oh, vidieť sa ponad smútky zeme! Kropiť zo seba svätenú vodu.
   </p>
   <p>
    Ešte sú aj vyberaní pútnici. Nezhovárajú sa iba s blatom na cestách.
   </p>
   <p>
    Odrazu pred nimi opeknie svätyňa, s oknom na nebo.
   </p>
   <p>
    Básnikovi naše pokolenie nič nedá, on ani nič nechce. Zadarmo obdarí vás ohňom na tvári.
   </p>
   <p>
    A poteší vás, začne s vami hovoriť. Pravda, hovorí slovom chrámu, v ktorom býva.
   </p>
   <p>
    Jeho oheň je z majetkov večnosti.
   </p>
   <p>
    Vy ho cítite, ste v jeho rodine, ste mu príbuzní. Básnik ich smie mať všade.
   </p>
   <p>
    Báseň — to sú naše ruky zložené, náš pohľad na nebo pri modlitbe.
   </p>
   <p>
    A kto píše báseň, nepýtame sa ho, ako ďaleko sú tie výšky, ktorými kmitá jeho tvár.
   </p>
   <p>
    Svetlo sa pýta hore. Nepýtame sa sviec, prečo horia v svätyni. Pôsobivé a mocné je i to,
         čo je nepovedané, ale dívame sa cez to.
   </p>
   <p>
    Poézia je v riadkoch, aj medzi riadkami.
   </p>
   <p>
    Báseň je vyznaním lásky, aj v podaní ruky, aj bez slova je v tých, ktorí ju neopustia.
   </p>
   <p>
    Budúcnosť, tú, čo je pred nami, vyráta nám aj úsmevom, ľahunkým.
   </p>
   <p>
    Časom aj slzami, tie sú zas ťažké.
   </p>
   <p>
    Vždy je nám ako pred vatrou. Páli. Plameň ide do neba, už bez dymu.
   </p>
   <p>
    A srdce, povedzte, čiu melódiu si hudie, keď nemá pod sebou zimu zeme?
   </p>
   <p>
    Niečo nám hovoria tváre budúce. Tehly pre budovu ľudstva sú aj v slovách básne.
   </p>
   <p>
    Najprv len slovo, potom verš, potom epos, svet…
   </p>
   <p>
    V každom životopise básne je, že milovala. Možno ju volať láskou.
   </p>
   <p>
    Ona vie aj zmrzačených uzdravovať. Prečo ich je tak mnoho? Prečo sa nehlásia?
   </p>
   <p>
    Veď by sa znova narodili v piesni. Aj život úbožiaka chce mať trochu spevu.
   </p>
   <p>
    Čože — vtáča, keď ho porania, uteká od spevavého vtáctva? Nespieva, ale ľúti za spevom.
   </p>
   <p>
    Taká pieseň, aj keď sme ju nedospievali, je piesňou celou.
   </p>
   <p>
    Nevyhneš sa básnikovi, ak mu chceš rozumieť.
   </p>
   <p>
    Prečo by si sa vyhýbal? Pred čím? Pred trochou radosti pre dušu? Oslavuj ho za to.
   </p>
   <p>
    Nik mu nič nedá. Potrebuje trochu potlesku. Chudák.
   </p>
   <p>
   </p>
   <p>
    <span class="bold">
     <strong>
      III
     </strong>
    </span>
   </p>
   <p>
   </p>
   <p>
    Keď niet sa kde obrátiť, musíš hľadať chodník. Keď niet svetla, treba ísť zo tmy von.
   </p>
   <p>
    Nechoď v noci za mesto, kde nie sú obloky, osvietené ľuďmi.
   </p>
   <p>
    V domoch je miesto pre všetkých, ktorí neblúdia. Tú tichú poéziu bránia si pred nocou
         bratia, sestry, deti.
   </p>
   <p>
    Čo ako sa ti protiví život, čo aké temnoty by boli, zapaľujeme si v dome, aby bolo
         vidno.
   </p>
   <p>
    A keď vyjdeš ráno na ulicu veselý, ľudia sa tisnú okolo teba ako malé deti.
   </p>
   <p>
    Bude sa ti zdať, ako v takej dráme, že si bol hrdinom smrti — a žiješ.
   </p>
   <p>
    A vidíš, dráma je dielo básnikovo, ktoré žiada od teba obetu života a zasa ti vracia
         život.
   </p>
   <p>
    Tento svet nám odkrýva básnik, dáva nám takéto ľudské biblické deje — a dvíha nás.
   </p>
   <p>
    Nikdy neodídeš od básnika naprázdno, s hanbou. On bojoval krídlom archanjela o tvoj raj,
         aby si nebol úplne vyhnaný.
   </p>
   <p>
    To, čo ochutnáš z neba i len skulinou dverí, presvedčí ťa, že žobráčik je rád pri
         dverách raja.
   </p>
   <p>
    Keby si nechcel byť vždy žobráčikom, máš na výber — alebo archanjela, alebo draka.
   </p>
   <p>
    A potom, komu máme my, básnici, spievať, ak nie takým, ktorí nič nemajú?
   </p>
   <p>
    Sv. František kázal vtáčkom, tým biednym ubožiatkam, čo nič nemajú.
   </p>
   <p>
    Len takým spievame, ktorí prosia o spev.
   </p>
   <p>
    Vieš takú vtáčiu reč, básnik? Ako by si nevedel, keď len priletujú, stále priletujú, aby
         ťa počúvali.
   </p>
   <p>
    Priletujú z výšin. Nikdy nevidno zablatené vtáča.
   </p>
   <p>
    František skrotil aj vlka. I takí sú medzi chudobou.
   </p>
   <p>
    To nebola len idyla. Medzi idylou a šelmou sú dravé zubiská.
   </p>
   <p>
    Zvestovateľa pokoja to nesmie zastaviť. Nech sa postaví medzi šelmu a uhryznutých.
   </p>
   <p>
    Eliáš mal pre pohanských divochov oheň z neba.
   </p>
   <p>
    Jozue zastavil slnko, kým do posledného bol nepriateľ na dosah jeho meča.
   </p>
   <p>
    Básnik je neúnavný, i vtedy, keď nik nechce vedieť, čo vám je a čo vás bolí.
   </p>
   <p>
    Vaše srdce žije v obavách, že pre veľa bolesti ťažko je vám prísť k poézii.
   </p>
   <p>
    Unavili ste sa, tackali, krivkali ustatí. Či takto sa možno prebudiť pred spevom?
   </p>
   <p>
    Nebojte sa. Radšej krôčik, ako mať úzkosť a nepohnúť sa ďalej.
   </p>
   <p>
    Najprv sme dušou tam, kde nás idú milovať. Láska je všetko. Ďaleký priateľ nie je
         ďaleko.
   </p>
   <p>
    Povedzme, že ste vtáčatko, letíte za vidinou a že nájdete vytúžené diaľky.
   </p>
   <p>
    Kedysi, keď vlaky išli u nás ťažko hore brehom, ulepili sme sa na ne ako decká. Zlí
         vochtri nás odháňali. Ale neodohnali vidinu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e947">
       </a>
       Stretol som Boha
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
   </p>
   <p>
    Bolo to také jednoduché, ako keď mi niekto dá do ruky knihu — čítaj.
   </p>
   <p>
    Čítam a čítam, akoby som zablúdil. Jej labyrint, i pri škárach a škáročkách, je mi
         najvzrušujúcejším zážitkom.
   </p>
   <p>
    Pribásnim podľa myšlienky Boha, prihrejem sa chvením neba, privolám sa záhadným menom a
         neviem vysloviť, kto som.
   </p>
   <p>
    Labyrint je mi odrazu ako útes nad priepasťou, nedá mi postaviť stan.
   </p>
   <p>
    Potom sa mi prihovorí hlas: Vstaň a choď na zem — stačí ti, čo si videl.
   </p>
   <p>
    Ba či viem, čo som videl? Ó, viem. Čin lásky. To pripravil pre milujúcich Milovaný.
   </p>
   <p>
    Pravda, utajiť seba samého, nebyť, nechať toho, kto nás vzal do dejov drámy, nech nás on
         ratuje.
   </p>
   <p>
    Viete, čo je nepokoj, chcieť viac milovať? Objavovať?
   </p>
   <p>
    Lebo v láske ide o celostný objav, o väčšiu nerozdelenosť, o plnú nerozlučnosť.
   </p>
   <p>
    Ide o to, ako sa priblížiť k chvíli, ktorú ani tušiť nevieme, keď sme ešte pred ňou.
   </p>
   <p>
    A nevyčítame Milovanému, prečo nie je bližšie, prečo nemá zamat ako my, prečo nie je
         hneď dotknuteľný, veď sám požíva to, čo my.
   </p>
   <p>
    Pravdaže, a ako požíva! Naše strely tiež rania.
   </p>
   <p>
    A Milovaný má cesty ako orly. Dlho krúžia nad pokrmom. Slnko vidí každú farbu prášku na
         zemi. To je oddanosť k prášku.
   </p>
   <p>
    Až taká je veľká láska. Povedzte, ukracuje ostatné farby pred tou jednou? Ukracuje noc,
         ktorá nič nevidí?
   </p>
   <p>
    Prebúdzame sa ráno po sladkých videniach a vždy sa nám povie — iďte na zem. Nie inakšie
         sú naše nápoje.
   </p>
   <p>
    Aby však ten, kto sa prebúdza, nepadal do opačnej závrate, Milovaný vždy zachytí
         milovaného.
   </p>
   <p>
    Pochopí to v Bohu nepochopiteľnom, že je smrteľníkom? Hľa, k Božej láske patrí, že sme
         smrteľní.
   </p>
   <p>
    Život je stále horúci ako vták-ohnivák, preto nemá ani konca.
   </p>
   <p>
    Na takej žeravej magme sa nedá stáť. Vždy bežíme.
   </p>
   <p>
    A letíme v plameňoch storočia, ktoré Boh vytĺkol pre nás svojím srdcom.
   </p>
   <p>
    Ako Boh dýchol, to nie je dych strachu, čo príde. Staviteľ stavia ďalej, i pred reťazou
         ohnivého draka.
   </p>
   <p>
    Viete, čo je Boží dych? Nájdete ho v Žalmoch pred tisícročiami.
   </p>
   <p>
    Tie piesne plačú. Ale ich tlkot srdca povie, že zem nie je im ani dnes priťažkou.
   </p>
   <p>
    Čo padne na hlavu človeka, ktorý sa modlí, keby aj meteór bol, modlitbu nezabije.
   </p>
   <p>
    Nech sa vám nepolámu ratolesti snov pod modlitbou. Ani v pazúroch šeliem.
   </p>
   <p>
    Len kvapku rosy proste ráno, aby aj druhé ráno prišla. Blyští sa, zlatá.
   </p>
   <p>
    Labyrint je jednoduchá kniha modlitebná.
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
   </p>
   <p>
    Necháme Boha triumfovať, keď sme v lúčoch jeho lásky, keď nám nekonečne odpúšťa.
   </p>
   <p>
    Nestačíme ani chápať toľko milosrdenstva, kým sme na zemi. Len vo večnosti to pochopíme.
   </p>
   <p>
    Vieme si predstaviť večnosť? Nebude sa merať na hodiny, ani na zastávky. To krásne
         zaznie a ostáva.
   </p>
   <p>
    Objasníme si to, napríklad bolesťou, tu na zemi. Zaznela a ostáva, jej hodiny, jej
         zastávky sú vždy. Je chmárou.
   </p>
   <p>
    Hľaďme vždy na oblohu. Lebo na nej odchádzajú chmáry.
   </p>
   <p>
    Aj vtáčky tak vzlietajú. Milujme Boha, ako vtáčky, nie pod prikázaním. Aj nám by to
         stačilo robiť z lásky.
   </p>
   <p>
    Príroda je chrámom pre vtáčky. My máme kostoly pre spev Boží, aj sprievod hudby.
   </p>
   <p>
    A nevieme si predstaviť lepších cherubínov s harfami, ako sme my, sediaci pri organe.
   </p>
   <p>
    Lebo, čo počuť z píšťal, je z našej krvi a vyznieva Bohu.
   </p>
   <p>
    A Boh odrazu zmäkol, vidíme jeho úsmev. Čosi sme mu vzali, naspievali sme na seba jeho
         pieseň, ktorou nás stvoril.
   </p>
   <p>
    Vzali sme si ju z jeho úst na svoje ústa, ako keď si dávame prstene vernosti na ruky.
   </p>
   <p>
    Moji rodičia svoje prstene nosili vždy. Keď im ich sám Boh dal.
   </p>
   <p>
    A nezabudneme, že tak sme sa narodili, v piesni posvätných prsteňov, v rozdávaní
         koláčov.
   </p>
   <p>
    A neprejedol sa ani Pán Boh našimi radostníkmi. I teraz sa máme tak rodiť, nie z
         divorcov.
   </p>
   <p>
    Nemýľme sa, Boh sa nebojí vzbury proti sebe, lež obáva sa tej našej — človeka proti
         človeku.
   </p>
   <p>
    O mojich rodičov sa Boh nebál, tí nikdy nešli do revolty. Akože, s modlitebnou knižkou v
         ruke?
   </p>
   <p>
    Do životnej záhrady Stvoriteľ nás voviedol na jar, ako deťušky. Na jeseň si nás pýta zo
         záhrad naspäť.
   </p>
   <p>
    Nie cez plot, dverami vôjde, či dáva, či berie.
   </p>
   <p>
    Ide až k ľuďom, i vtedy, keď nechcú otvoriť.
   </p>
   <p>
    Keď chodia po záhrade kolo krásnych kvetov. Nevšímavo.
   </p>
   <p>
    Tie, skvieť sa budú ďalej. Krása nezomrie, keď ju oko nevidí.
   </p>
   <p>
    Tu tečie Eufrat. A prečo by netiekol, aj keď sa zavrie raj?
   </p>
   <p>
    Len sa čudujeme, že Boh vie odpustiť aj rieke, že predtým krajšie tiekla.
   </p>
   <p>
    Boh triumfuje, práve tak teraz ako i večne.
   </p>
   <p>
   </p>
   <p>
    <span class="bold">
     <strong>
      III
     </strong>
    </span>
   </p>
   <p>
   </p>
   <p>
    Sú chvíle tichých potokov a sú chvíle rozbúrených riek. Boh nás drží nad vodami. Boh vie
         plávať.
   </p>
   <p>
    Keď ide o hriechy našich blížnych, voláme k Bohu, prečo netrestá.
   </p>
   <p>
    A hnevá nás, že zo susedného domu všetko zlo vidia na nás. Hodiť im kameň do očú!
   </p>
   <p>
    No Boh má nerozbitné oči. Ani rozbúrená rieka ich nedosiahne, ani náš sebec, sused.
   </p>
   <p>
    Také sú vždy chvíle Božieho chrámu.
   </p>
   <p>
    Nedlho treba hľadať svätyňu. Každému je tak blízko, ako keď Paul Claudel šiel k Notre
         Dame.
   </p>
   <p>
    A už sa viac nepomiatol, ku komu to prišiel. Vyššia bola moc, hoci skúsenosti mal málo.
   </p>
   <p>
    Nerozkázal Boh, aby šiel, len privolal, aby sa rozhodol prísť.
   </p>
   <p>
    Vtedy sa človek nevie priečiť, len hľadá, čomu sa už dlho tešil.
   </p>
   <p>
    Často viedol o tom rozhovor so sebou, ale ešte mu nerozumel.
   </p>
   <p>
    S neodvráteným pohľadom zbadal hviezdu, ako traja králi v Biblii.
   </p>
   <p>
    Teraz sme my tu a poklonu našu sprevádza zodpovedná viera.
   </p>
   <p>
    Nevinnosť sa nás drží. To asi od detí vieme, čo hľadia pred oltárom na Betlehem.
   </p>
   <p>
    Prečo veríme v malé Dieťa, nezabalené perinkou? Pretože znáša chlad na zemi?
   </p>
   <p>
    A tak sa vieme prenášať i tam, kde sa z dreva ide rúbať kríž. Aj toto zúrivé more vie
         znášať Boh.
   </p>
   <p>
    Aj v našej bohatej krajine vie Boh znášať krízy.
   </p>
   <p>
    Krištof Kolumbus bol terciár, nič zlého nedoniesol.
   </p>
   <p>
    Prečo sa modlil? Prečo kľakol na prvú hrudu Nového sveta, ktorý objavil? Preto, aby jej
         neboli ťažkí tí, ktorí prídu raz sem — aby prišli s modlitbou.
   </p>
   <p>
    Aj blahobytný človek sa môže dožiť, že sa dostane na kríž.
   </p>
   <p>
    Kto by prišiel k tragédii, nemôže povedať, že sa dostal k nej na kríži Božom.
   </p>
   <p>
    Pane, keď si povedal, aby sme vzali kríž svoj, tým nie si na strane bohatých alebo
         chudobných.
   </p>
   <p>
    Že niektoré lode zahynuli na mori, to máme za sebou. Nový svet prijal tých, čo nemali
         zahynúť.
   </p>
   <p>
    Veď prorok Daniel v jame levov nezahynul. Ó, ako radi by sme to videli tu!
   </p>
   <p>
    Eliáš, muž Boží, modlil sa proti modlárom. Ó, i to by sme tu radi videli!
   </p>
   <p>
    A želali by sme si, aby bolo počuť až z aténskeho Aeropaga, že i tu máme oltár neznámeho
         Boha.
   </p>
   <p>
    Lebo i tu majú školy múdrych, ktorí sa smejú zo zmŕtvychvstania, ako tí pred tvárou
         Apoštola.
   </p>
   <p>
    A svietil Boh po stopách Apoštola všade. Jestvujú lúče i dnes, čo vedia, vidia a čujú.
   </p>
   <p>
    Želieme nad pochybujúcimi. Ale Boh je od nich mladší, ešte tak nezostarel, aby
         pochyboval.
   </p>
   <p>
    Vidí záchranu svojho ľudu, v celej duši má dejiny. Boh nečítal ani jeden román, vie ich
         všetky.
   </p>
   <p>
    My môžeme prejsť tak mnoho sveta, že netreba o ňom ani čítať. Ale neprešli sme všetky
         Božie svety, aby sme ich nemuseli viac čítať.
   </p>
   <p>
    Boh, keď nejdeme za ním, nelúči sa s nami, len hovorí: Vy prídete, veď vás milujem.
   </p>
   <p>
    A ide s nami na všetky rieky tiché, i na zátopy. Boh vie plávať.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1155">
       </a>
       Stretol som národ
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
   </p>
   <p>
    Na počiatku, dávno, kto by pamätal, prvý môj dedo stál tu.
   </p>
   <p>
    Pred jeho smelým pohľadom skameneli Tatry. Prečudesné, také si ich zamiloval.
   </p>
   <p>
    Stretol som tu národ. Tie šediny na vrcholcoch odprvoti boli jeho biele vlasy.
   </p>
   <p>
    Starel a nezomrel, ako nedal zomrieť vodopádom a sem-tam odštiepeným bralám.
   </p>
   <p>
    Ihličie mu voňalo, prisal sa k nemu. Aj orly ho mali plné oči.
   </p>
   <p>
    Dumal o svojej budúcnosti. Všetko o ňom čítam z oblohy.
   </p>
   <p>
    Tisíchlasne mi hučia jeho osudy, tak pevné, tak neodbytné na tom mojom mieste.
   </p>
   <p>
    A na všetkých krížových cestách dych jeho plesnivca vlní sa k šírym oblohám.
   </p>
   <p>
    Kamzíky poskakujú ako kvapky slobody. Aj v ňom hmýrili.
   </p>
   <p>
    Až po jeho dúhu letím, ktorá na chvíľu je — a po chvíli nie je.
   </p>
   <p>
    Tak sa nám rodia a miznú veky, a ja sa ich pýtam, či niekedy aj spievajú.
   </p>
   <p>
    Oh, rastie a vonia kosodrevie, odpovedá mi, že sa ho nebo dotýka.
   </p>
   <p>
    A predsa my, deti, museli sme svetom utekať, ó, dedo, o čom si ty nesníval.
   </p>
   <p>
    Od tvojich až do mojich čias sme bez jasných dní, nemilovaní zenitom, zapchatým oblakmi.
   </p>
   <p>
    Moja krv je akoby vydrapená z krídla havrana, čo hľadá svoj strom.
   </p>
   <p>
    Kde som to teda, keď Kraľovany ma nevyhnali, Vrútky ma nevysotili do sveta!
   </p>
   <p>
    Ich hlas je mojím hlasom, ich horký chlieb si kruším do taniera.
   </p>
   <p>
    Kto by si sadol ku mne za stôl! Aj tie dedinské motýle z našich lúk by som rád videl pri
         sebe.
   </p>
   <p>
    Povedal by som im: Priateľky, videli ste strminy hôr včera, tu ich tiež nájdete.
   </p>
   <p>
    Nech nie je vám horká táto hostina. Je po mojich predkoch.
   </p>
   <p>
    Tu sťarchavel náš vek, ale nie naše oči. Ony pozerajú na to, čo bude s tými, ktorí
         prídu.
   </p>
   <p>
    Popoluškami nebudú naše deti budúce, prísne na nás, čo sme robili.
   </p>
   <p>
    Nedonesú vavríny. Ešte ich nebolo kedy uviť, keby sa nám chcelo mlčať.
   </p>
   <p>
    Tichosťou sa dá sladko opiť. Ale ona stíha každé srdce — čo povieš deťom?
   </p>
   <p>
    Väčšmi by nás karhali pre stratenú lásku, ako pre svoj dlhý čas bez domova.
   </p>
   <p>
    Druhý raz by už nebolo kde emigrovať, keď sa prv neutekalo z lásky.
   </p>
   <p>
    Preto treba ísť ďalej, za oblaky. Hory sa do nich balia, nie človek.
   </p>
   <p>
    Dedo pred tisíc rokmi hľadel dopredu, keď už mal Tatry.
   </p>
   <p>
    Každý vie, čo môže mať trpiaci. Rany. A liečiť ich.
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
   </p>
   <p>
    Krajina chmúravela. Údolia ťažké, roznesené riekami do mora sveta, prežili každú noc.
   </p>
   <p>
    Pltníci, pláteníci, drotári, večne snívajúci o domove.
   </p>
   <p>
    Aj čo do Ameriky išli, leteli za nimi chalupy rodné ako strely.
   </p>
   <p>
    Iste bol pohľad rodičov na všetkých. A prešiel na nás.
   </p>
   <p>
    Nič nemali naši rodičia, len reč. Preto sa nemohli roztratiť po svete.
   </p>
   <p>
    Keď sa ich pýtali, kto ste, odpovedali: Sme malý národ, doma na brehoch Babylonu.
   </p>
   <p>
    Vidíte, šedivý, tisícročný človek v hrobe oddychuje, pod cudzou nohou.
   </p>
   <p>
    Ale koleso storočia rozkrútilo nám strašné diaľavy. My vieme sveta reč, reč slobody.
   </p>
   <p>
    Veríme v budúcu víziu zbrataného ľudstva. Veríme v zlatý pojem vzťahov, veríme v lásku.
   </p>
   <p>
    Revolúcie k národom sú na pochode. Stretnú sa národy.
   </p>
   <p>
    Nepovedzte potom, že z tisícročia je nič. Nepovedzte, že včerajšie dúčele Jána Hollého
         boli smutné.
   </p>
   <p>
    Srdcom sme žili v nich. Jeho Selanky si naši dlho skrývali v sene — ako jablká.
   </p>
   <p>
    Ako povedať ľuďom, aby netrpeli? Že tu bol raz Svätopluk a že zasa bude.
   </p>
   <p>
    Že ostrie má meč uložený do zeme pod Zoborom; od čias Avarov a Tatarov ho to ešte škrie.
   </p>
   <p>
    Že i vládca sveta môže mať svoj hárem dotiaľ, kým mu ho všetky frajerky nerozbijú.
   </p>
   <p>
    Pohrebníci sveta, spojte sa pochovať vladára. Zahynul, vzoprel sa tým, ktorých mal málo.
   </p>
   <p>
    Ktoréže budú potom veľké národy po pohrebe, a ktoré malé?
   </p>
   <p>
    Slováčkovia, stojte pri svojom krbe, donedávna zohrievanom tými, ktorí pred chvíľou
         zomreli.
   </p>
   <p>
    Nechali vám kus dejín. Písali, orali, hospodárili na vašom záhone.
   </p>
   <p>
    Beniak, Hronský, Gacek, dajte nám z nedávneho evanjelia, z národného Svätého písma. Tu
         po vás žije.
   </p>
   <p>
    Boh poznačil vás a vy nás všetkých dedičstvom otcov.
   </p>
   <p>
    Prídeme k vašim pomníkom. Váš duch ostal von z hrobov.
   </p>
   <p>
    Levy, čo ručia v kazematách Cirka Maxima, nebudú vypustené.
   </p>
   <p>
   </p>
   <p>
    <span class="bold">
     <strong>
      III
     </strong>
    </span>
   </p>
   <p>
   </p>
   <p>
    Krv na aréne je tak cenná, ako zomierajú tí najchudobnejší.
   </p>
   <p>
    My sa modlievame, každý to vie.
   </p>
   <p>
    Škorpióny to nečujú.
   </p>
   <p>
    Krv Ábela prosila, ale prosbu spred ucha bratovho vzal vietor.
   </p>
   <p>
    Boli už takí bratia aj medzi Slovákmi? Ó, boli. Tí, ktorí sa nemodlili.
   </p>
   <p>
    Taký je servilný otrok, s nožom na mojom hrdle.
   </p>
   <p>
    Nepríde ku mne. V zabudnutom liste neposlal mi pozdrav.
   </p>
   <p>
    Ako sa nemodlí príbuzný za príbuzného, ani človek za človeka sa nemodlí.
   </p>
   <p>
    Ženie nás svet na ukrižovanie. Kocka je hodená o naše rúcho.
   </p>
   <p>
    Keď slnko zapadá, smrť na kríži zohne nám hlavu, aby pozerala na zem.
   </p>
   <p>
    Oči klesnú, ale ruky zdvihnuté drží kríž.
   </p>
   <p>
    To sme od stáročí videli. Aj vlastným umieraním sme boli silní.
   </p>
   <p>
    Od divých hôrd bolo treba mnohým zomrieť, nie nám všetkým.
   </p>
   <p>
    Plienili, pálili — a silu priestoru nášho neumŕtvili.
   </p>
   <p>
    Poutekaní do vrchov, aj v dierach hôrnych sme silneli.
   </p>
   <p>
    A hviezdy, orly noci, šepkajú našim potôčkom, že musia tiecť a nikdy neprestanú.
   </p>
   <p>
    Jazerám Tatier bije srdce. Nezomrú. Akože by mohol byť z nich prach?
   </p>
   <p>
    Javor po lete sa vyzlieka. Ako pustovník vchádza do modlitby.
   </p>
   <p>
    Len listy, popadané na jeseň, šuchoria, nedajú jeden druhému spať.
   </p>
   <p>
    Stromy nezamlčia seba na sklonku roku. Len im je zima.
   </p>
   <p>
    A hory, vrastené do zeme, pred severákmi neuklonené, nechajú sa pohládzať oblohou.
   </p>
   <p>
    Ovce holiam v lete nazvonili pašie a pastier dal im krv.
   </p>
   <p>
    Nedoniesol na sebe do sýpky prach role, kto nedožil sa dobrej žatvy.
   </p>
   <p>
    Aj ten oráč musí počkať, aby sa na jar zasa krvou potil.
   </p>
   <p>
    Šípovej ružičke opŕchajú lupienky. A z roka na rok na ne počká.
   </p>
   <p>
    My počkáme. Keby mládenec bozkal dievčinu, povedala by mu — už som iná.
   </p>
   <p>
    Kvietky, čo tu boli pred rokom, vzkriesi jar. A neopýta sa ich — aké ste boli vlani?
   </p>
   <p>
    Lúky, keď sa zaľudnia belasými klinčekmi, nevyčítajú, prečo sme ich nikdy nezbierali.
   </p>
   <p>
    A dieťa, keby sme ho niesli v náručí, nezobudili by sme ho, práve pre tie kvietky.
   </p>
   <p>
    Lebo kvietok sa kvietkom nezobúdza. Nech si snívajú po svojom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1361">
       </a>
       Stretnutie s človekom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
   </p>
   <p>
    Boh povedal to najkrajšie, bez námahy, na všetky strany sveta: Stvorme človeka. Človek
         zaspieval, ako keby bol v jeho ruke piesňou.
   </p>
   <p>
    Znela prvá jar. Zeleň už hýrila, konvalinky boli, aj vtáčky na stromoch.
   </p>
   <p>
    Práve taká jar, ako dnešná, naša. Narodí sa nám do rúk sama, nečakane, bez slova.
   </p>
   <p>
    Presne po našom boku, ako kvietok. Pozeráme, kde odtrhnúť, ako sa prihovoriť.
   </p>
   <p>
    Dýchame naň. Taký je človek pred svojím obrazom. Hrdá jar, čo pomedzi nás kráča,
         mláďatko vyletelo z puku.
   </p>
   <p>
    A nech by slnka nebolo za hrsť, nech by sadla noc, si krištál, už nad zemou.
   </p>
   <p>
    Nech by sa víchre dohnali, si viditeľný.
   </p>
   <p>
    Nech ti smršť nepotrhá vidiny, zlaté nitky nenahraď konopnými.
   </p>
   <p>
    Tak, človek. Lebo jar prejde a musia ostať pozlátené kupoly chrámov.
   </p>
   <p>
    Neboj sa dozrievania. Je pekné, keď kvietok je tým doranený, že dozrel.
   </p>
   <p>
    Zažaté veci musia ubúdať svetlom, ktoré dávajú.
   </p>
   <p>
    Nové sú slnká na obzore, nové fotografie na stole.
   </p>
   <p>
    Ideme v brnení. I čas oťažie, každú noc je ťažkým.
   </p>
   <p>
    K dverám rukou, očami k chatám. Navečer, hviezda-generál, zaveľ!
   </p>
   <p>
    Keď sa zotmie, život nepovie — dosť. Keď spievame, volá k nám — spievajte vlastným
         srdcom.
   </p>
   <p>
    Nik nespieva ústami cudzími. A povedzte, keď my spievame, kto je pri tom cudzí?
   </p>
   <p>
    V každej piesni si tykáme, aj keď sa žalujeme na organe v chráme.
   </p>
   <p>
    I z oblokov domčeka to ide, keby sa dievča nevydalo.
   </p>
   <p>
    I utečenec posiela krídla za krídlami a nejdú ta, kam im určuje, aby prišli hneď.
   </p>
   <p>
    Keď sa pokloní ráno slnku, nepovie, škoda ho, že z brehu šlo do vody. Jeho sú všetky
         rieky.
   </p>
   <p>
    Každá pieseň padne nám k nohám. Skrytý je v nej tajný prst, čo brnká. Keby aj na tŕni,
         ale brnká.
   </p>
   <p>
    Pozerá na nás ruža a vie, že sa nezlomí pod takým prstom.
   </p>
   <p>
    Kto môže povedať, že to nechápe? Veď hltač ohňa tiež nechápe, čo robí.
   </p>
   <p>
    Básnik svojím veršom vie obložiť štyri steny. A izbu nezvalia, aj keby o smútku písal.
   </p>
   <p>
    Zem je ti prisľúbená. Len nie na výstrel. Ľahko by jej nebolo.
   </p>
   <p>
    Bola by ako dievča, ktoré striaslo z vlasov kvety. Počuli by sme, ako nepadali a nebolo
         by ich.
   </p>
   <p>
    Akoby bola jar pre stvorené ústa, ktoré nikdy nebozkávajú.
   </p>
   <p>
    Ale ktosi menom zavolá na kohosi. Dvaja v láske nezomrú.
   </p>
   <p>
    Preto stvoril Boh to najkrajšie, človeka, aby to najkrajšie nebolo pochované.
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
   </p>
   <p>
    Dom na spadnutie. Keby ho neopravovali, nebo sa vyvráti v ňom horeznačky.
   </p>
   <p>
    Aj s anjelikmi. Treba by im bolo, dreveným, nohy umyť. Nie sú iba duchmi, v mláčkach sa
         čľapocú.
   </p>
   <p>
    Nik im nič nevysvetlí. Chodíme okolo kaluží a hovoríme zlomeným hlasom.
   </p>
   <p>
    Keby sme aj srdcom opravovali svoj dom, zaprášime sa.
   </p>
   <p>
    Keby sme aj nové stavby budovali, malta a štrk sa o nás otiera.
   </p>
   <p>
    Veď ako inak poznať človeka? Podľa zafúľaného obleku, ktorý mu prináša i kôrku chleba i
         smútok.
   </p>
   <p>
    Jozefovia a Jozefínky nech sa milujú. Nám treba drhnúť.
   </p>
   <p>
    Robotný ľud žije v tôni komínov a fabrík, a v bani pod zemou. To nie je kratochvíľa pre
         nikoho.
   </p>
   <p>
    To sú hory, nie majáles na rovine. Nedováža nás šesť okrídlených tátošov.
   </p>
   <p>
    Treba žiť proti osudu, ako proti sebe. A utrhnúť si, čo sa dá. Kdesi až na svojom dne
         máme mať oči. Máme ich mať na svojich deťoch.
   </p>
   <p>
    Naša babka tomu najlepšie rozumie. Vnúčatám spokojne češe vlasy. Som šťastná pri vás,
         šepká im.
   </p>
   <p>
    To keď nebolo televízie, hovorí, bolo viac domova v dome. A neverí nič, čo je na
         obrazovke.
   </p>
   <p>
    Pre ňu má svet iné strojníctvo, keď zloží ruky s pátričkami a usmieva sa na ňu Boh,
         robotník od mašiny.
   </p>
   <p>
    A hovorí babka Božou rečou — tu si, ľudia, všetci viete poradiť spolu, len sa
         neodvracajte človek od človeka.
   </p>
   <p>
    Uznáva, ak sú nám cesty za more na dve-tri hodiny, že máme ísť po nich rýchlejšie.
   </p>
   <p>
    Tak rýchlo, že nemá trvať dlho, kým sa stretneme a nájdeme.
   </p>
   <p>
    A my si povieme — keď to ide tak rýchlo, prečo máme merať cestu divých húsok do teplých
         krajín?
   </p>
   <p>
    Tam je teplo, kde je to blízke bližšie. Na scéne je človek, svet nech mení svoje kulisy.
   </p>
   <p>
    Divadlo je niekedy porúchané. Opravujeme, a slnko visí tu namaľované — ako slivka na
         strome.
   </p>
   <p>
    Hocikto môže padnúť z lešenia, poisteného počítačmi až do neomylnosti.
   </p>
   <p>
    A i on musí vedieť zatláčať signály, nielen stroj.
   </p>
   <p>
    Musí mať aj ľudská psycha slovo, aby sa nikdy nezhrozila seba samej.
   </p>
   <p>
    Máme dvoje očí a prečo by sme mali prižmúriť jedno? Prečo? Azda zle vidí ktosi, azda sa
         bojí?
   </p>
   <p>
    Zem je tichá. Ale vybuchujú ruky exploatátora.
   </p>
   <p>
    Ešte môže byť posunuté dopredu to, čo je čisté, nedotknuté, zamknuté.
   </p>
   <p>
    Nekričte — otvorte zlý sen!
   </p>
   <p>
    Tu máme my svoj čas. Stavba tak pokračuje, ako ide tehla k tehle z terajšej hliny, ako
         sa berie pre maltu voda z vody dnešnej.
   </p>
   <p>
    Aby naše deti neplakali pri dráme, ktorú nezavinili.
   </p>
   <p>
   </p>
   <p>
    <span class="bold">
     <strong>
      III
     </strong>
    </span>
   </p>
   <p>
   </p>
   <p>
    Sme priateľmi, alebo nepriateľmi. Raz sme prežili jedno, raz sme sa z druhého prebudili.
   </p>
   <p>
    Vždy sa išlo v príchodoch aj odchodoch. Odysea je spev dejín od stvorenia sveta.
   </p>
   <p>
    Prišiel — odišiel, bol priateľ alebo nebol. Kráčal pod zástavou, alebo bez nej.
   </p>
   <p>
    Putovanie. Obzory. A vždy sú to len ľudia, ku ktorým ideme, slabí ako my.
   </p>
   <p>
    A jedno nás zaujme — za akých chorých nás majú oni, a za akých my ich.
   </p>
   <p>
    Tak že prichádzame niekedy kaliky ku kalikám, ba časom aj odpadky k odpadkom.
   </p>
   <p>
    Musíme jedni druhých zdvihnúť zo smetiska. Jób mal priateľov.
   </p>
   <p>
    Máme vedieť, na čo chorieme a ako obviazať rany. Obaja sme z tej istej poézie zeme.
   </p>
   <p>
    Sme ako hory, v ktorých je mnoho stromov, zdravých i nezdravých.
   </p>
   <p>
    Keď hora hučí, šumot je dialógom všetkého, kvitnúceho i chorého.
   </p>
   <p>
    Drevári rozumejú dialógu — je celkom pre nás, povedia.
   </p>
   <p>
    Hľa, hora sa nebojí o drevo, čo sa z nej okliesni. Ale pytliak jej berie srnu a o ňu je
         menej pôvabnejšia.
   </p>
   <p>
    Každý z nás má čosi, chlap krpce odhodené, žena bundu miesto odievačky. O to staré sa
         nebojíme, to nik nekradne.
   </p>
   <p>
    Zbavíme sa veteše ako choroby vždy v hre premien; je ustavičný odchod a príchod.
   </p>
   <p>
    Kto ti zakýva, keď odchádza, nevieš, či sa ešte uvidíte. Nevieme, v aké dlhé sny možno
         veriť.
   </p>
   <p>
    Zapneš si rádio a v správach počuješ, že zomrel, tvoj priateľ. Kto na jedno miesto
         príde? Kto, keď ich sto bude?
   </p>
   <p>
    Zahrmelo na nebi a blesk sa poponáhľal.
   </p>
   <p>
    Ďaleko od hromobitia sú len kvety. Preto ich nesieme mŕtvym.
   </p>
   <p>
    Chorým ich tiež nosíme, ako ovocie z oberačky.
   </p>
   <p>
    Ale sú chorí a chorí. Pri oberaní ovocia náš kôš nemá byť slepý, má dobre vidieť
         hladných.
   </p>
   <p>
    Pšenicu vyvážame. Tak sa nám odplatia, že vojnu odsunieme?
   </p>
   <p>
    Pretože my viac bežíme dopredu. A vy tak vydržíte pri našej dobrej úrode.
   </p>
   <p>
    Vydieračstvom je, že vás máme za slabších. Nútime vám svetový pokoj.
   </p>
   <p>
    Ale sme humánnejší. Všetci ľudia sú ľuďmi. Dotýkame sa čohosi veľmi hlbokého.
   </p>
   <p>
    Spoločná prosba všetkých je — nezabiješ. Meráme svoj čas, ako dĺžku verša, keď verš je
         pekný.
   </p>
   <p>
    Všade si vtáčky podávajú taký verš a nevedú vojny.
   </p>
   <p>
    Keď svrček hudie — trp, trp, trp, to pre nás, aby sme aj trpieť vedeli pre svoj verš.
   </p>
   <p>
    Ak sme dvaja proti sebe, naše dva chrbty neunesú spoločne nič.
   </p>
   <p>
    Na jednej jabloni tiež sa neurodí len jedno jablko.
   </p>
   <p>
    Keď ďaleké hory blednú, to nášho koníka, čo nás k priateľovi vezie, nemýli. On vie, že
         tie hory sú zelené.
   </p>
   <p>
    A keď sa nad nami mračí, náš vozík si po ceste hrkoce, ako by sa nemračilo.
   </p>
   <p>
    Kolesá sa krútia a netrápia sa, že ich zem udiera.
   </p>
   <p>
    A keď sa zotmie, nezablúdime. Priateľstvo vie prísť pod strechu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1584">
       </a>
       Stretol som svet
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
   </p>
   <p>
    Prešiel som kus sveta. Každý z nás ho prejde. Koľko — nepovie.
   </p>
   <p>
    Nemeriam jeho šírky, ani diaľky, je ich ako preletujúcich drozdov. Tiež nepovedia, koľko
         preleteli.
   </p>
   <p>
    Nebolo mi nikdy ľúto za krajmi, o ktorých sa veľa hovorí. Na mnoho rečí nedám.
   </p>
   <p>
    Ísť, a mať čo robiť. Svety sa tak tvoria, že sa vždy ide.
   </p>
   <p>
    Nestoj, deň ide nastať z rozhovoru s tebou. A máš viac ako len rozprávať s ním. Ideš ho
         naplniť.
   </p>
   <p>
    Príde ti do cesty druhý človek a ste dvaja v jednom dni.
   </p>
   <p>
    Keď sv. František, stretol sa so sv. Dominikom, boli dvaja v jednom storočí.
   </p>
   <p>
    A Dante, keď sa stretol s vyhnanstvom, dal svetu veľkú báseň.
   </p>
   <p>
    Vždy možno ponúkať. Treba vojsť do stretnutia s otvoreným zrakom.
   </p>
   <p>
    Tak sa pohybuje, kto dáva, kto má oči na utíšenie nepokojných.
   </p>
   <p>
    No nemyslite si, že len duše mocných prídu vám do cesty. A kto pôjde k pohanom,
         ignorantom a chudákom?
   </p>
   <p>
    I oni sú v dejinách, stretnite sa s nimi. Čo sa v ľuďoch deje, nikdy sa nemá obchádzať.
   </p>
   <p>
    Aj dobrí môžu byť proti vám, ak ste lepší od nich. To menej je vždy urazené.
   </p>
   <p>
    Buďte múdri! Je jedna pieseň, volá sa láska. Tá neuráža.
   </p>
   <p>
    Vieme, koľko ľudí sa pomestí pri vás. Až toľko, koľko ráz môžete byť vzorom.
   </p>
   <p>
    Prejdete kontinenty a volajú vás, vždy inde. Pre ovocie.
   </p>
   <p>
    Ľudstvo je strom, ako sme ho nemohli mať v raji. Teraz ho máme po svojom, stále
         prístupný.
   </p>
   <p>
    Nie pre chamtivosť. Aj teraz pre krásu úrody.
   </p>
   <p>
    Predpisy, ako oberať plody, mnoho ráz málo pomôžu. Duch má vládnuť okolo stromu.
   </p>
   <p>
    Kde je ducha málo, ľudia môžu mať celé oceány oblohy popísané zákonmi, to nič nepomôže.
   </p>
   <p>
    Veď ak nám Boh dal prikázanie lásky k blížnemu, čo nám to prikázanie pomôže pri vojnách?
   </p>
   <p>
    Prežili sme ich a videli sme mŕtvych, s mŕtvym prikázaním v srdci.
   </p>
   <p>
    Tiahne sa to ako tieň za nami, kdekoľvek by sme utekali na kraj sveta. Z rúk nelásky ide
         do našich rúk krv.
   </p>
   <p>
    Únosmi, bombami, zabitými ambasádormi sme obkľúčení ako morom.
   </p>
   <p>
    Skáčeme do vodstva bez záchranných člnov. Prikázanie lásky tam nevládne.
   </p>
   <p>
    A čo pomôže komu veľký Atlantik, s veľkou sochou slobody?
   </p>
   <p>
    Ona stojí ako na oltári, ukazuje fakľu, ale nehorí.
   </p>
   <p>
    Kto ju prosí, odpusť mi, že som sfúkol tvoj plameň? Kto ľutuje, že to spravil?
   </p>
   <p>
    Ona je nevinná, preto je neskrytá. A kde sú skrytí vinníci? Všade, aj tu.
   </p>
   <p>
    Fakľa je tiež nevinná. A vina človeka je, že je odkvapkaná do mora.
   </p>
   <p>
    Kto neprešiel ten kus sveta? Každý. A koľko prešiel, to nepovie.
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
   </p>
   <p>
    Svet ide krivo, chybné kroky treba odpustiť, slabí slabých máme chápať.
   </p>
   <p>
    Milovať. Láska je bez hriechu.
   </p>
   <p>
    Podpíš, že ťa milujem. A načo ti podpis? Miluj ma, to je pravá obeta.
   </p>
   <p>
    Z obety tvojej a mojej budú mať na stole pokrm moje i tvoje deti. Chlieb bude mať meno —
         pokoj.
   </p>
   <p>
    Víno v pohári sa zaiskrí zlatou farbou, aj obrus vyšívaný.
   </p>
   <p>
    Pravda, farba musí trvať. Deti znova prídu k stolu, aj priatelia, aj ich deti.
   </p>
   <p>
    A čo je neuveriteľné, aj z previnilcov vieme mať priateľov. Zabudnúť, zakryť, pochovať,
         vyčistiť z knižky, čo v nej ostalo.
   </p>
   <p>
    Čo sa obchádzalo, čo sa preskakovalo, čo bolo deravé, cez čo hodne času ušlo, kým sme k
         sebe prišli.
   </p>
   <p>
    Ťažko je lámať pečať, keď sme sa nikdy nevedeli pozdraviť.
   </p>
   <p>
    Z človeka anjel nebude, vždy potrebuje odpustenie.
   </p>
   <p>
    Celý svet čaká, kedy už uvidíme ľudí pri podávaní si ruky.
   </p>
   <p>
    Od dola počnúc — až hore. Lebo i hlavy štátov, i tribúni, i diktátori sú z múky, ktorú
         povymetali zo všetkých smetísk ľudských.
   </p>
   <p>
    Mňa neporaní zbierač smetí na ulici, ale senátor, čo má smeti v očiach a za chrbtom
         štátnu zástavu.
   </p>
   <p>
    Tu je pokrívená i moc, i kroky, i duše, ktoré to musia zniesť.
   </p>
   <p>
    Kedy mi taký človek podá ruku? Vtedy, keď prídeme na kraj sveta a začneme hynúť, mám mu
         odpustiť?
   </p>
   <p>
    Hneď mu máme odpustiť, a to verejne, veľkým hlasom, ja i vy všetci, nech sa spamätá.
   </p>
   <p>
    Keď je veľkým človekom, nebude ukrátený aktom pokánia. Ten mu vráti česť.
   </p>
   <p>
    Nehromaďme viac žiaľu ľudského, nemlčme pred tvárou hriechu.
   </p>
   <p>
    Odpúšťajme nahlas, aby každý počul. Odpúšťajme predsa my silní, slabosi to nevedia.
   </p>
   <p>
    Človek je, akoby začínal za tým nový život, urobí bod len za urazením.
   </p>
   <p>
    A láska nie je menšou. A svet pri nej nemá menej miesta pre nás.
   </p>
   <p>
    Keď zahynie človek bez odpustenia, slovo smrť aj nás obsahuje v sebe.
   </p>
   <p>
    S hrobmi alebo budeme vzkriesení, alebo zhynieme. Keď niekto hodí rukou, to nie je čin
         smelý.
   </p>
   <p>
    Prineskoro je byť človekom odhodlania, keď sme už na riečišti biedy.
   </p>
   <p>
    Akoby sme v živote nikdy nevideli tých, čo krívajú. Videli sme, išli okolo nás a náš dom
         má dvere.
   </p>
   <p>
    Na takých menších pokrivkávajúcich sme sa mali učiť, čo môže byť, keď veľkí
         pokrivkávajú.
   </p>
   <p>
    Tí veľkí by mali prísť do nášho svätého podzemia. Aj v našej dobe sme v katakombách.
   </p>
   <p>
    Viete, koľkí išli odtiaľ na smrť, pre tých veľkých?
   </p>
   <p>
    Ale svätý ideál sa nedal zahanbiť. Malí vždy sa hrnuli do stých svätých zemských dier.
   </p>
   <p>
    Trpeli a odpúšťali. To siaha do vekov, zázračne, tak ako zázračne sa vieme pýtať —
         miluješ ma? Nepýtaj sa, miluj!
   </p>
   <p>
   </p>
   <p>
    <span class="bold">
     <strong>
      III
     </strong>
    </span>
   </p>
   <p>
   </p>
   <p>
    Ľudia majú tŕne v tele, od ľudí. Raz sa dostali aj na hlavu, ticho.
   </p>
   <p>
    Presne tak poznávame jedni druhých. Niekedy sme veľmi blízko seba.
   </p>
   <p>
    Horšie je, keď tŕne rastú z ľudí. Vtedy na celom človeku nie je Golgota, ale púšť —
         kľakni predo mnou, všetko ti dám!
   </p>
   <p>
    Nedáš. Zabi aj klince do môjho tela, ale klaňať sa ti nebudem.
   </p>
   <p>
    Viete, kto je pokušiteľ. Ten, kto sľubuje chlieb. Ale ty si kamene sám premeň.
   </p>
   <p>
    A keby ťa k stolu zavolal, jedol by si kamene.
   </p>
   <p>
    To je tajomstvo tŕňov. Od pokušiteľa nečakaj priateľstvo. Od tŕňov čakaj poranenie.
   </p>
   <p>
    A tak žijeme s pohanmi. Najal ich možno satan, možno naše duše ich dráždia.
   </p>
   <p>
    Možno to, čo pre nich nerobíme. Veď azda aj vymrú, myslíme si.
   </p>
   <p>
    Lenže taký druh ľudí sa nebojí o svoju smrť. Prežije nás, keď nie sme celí pri ňom.
   </p>
   <p>
    A deň svieti pre tvoje hodinky, na ruke máš ich ručičky. Ukazujú dopredu i dozadu.
   </p>
   <p>
    I dozadu? Áno, svietia na aniverzáriá smrti rajskej jablone, na tisícročia mrazu a
         napodiv volajú sa piesňou.
   </p>
   <p>
    Nestarne svet, len chce sa pred starobou zobúdzať. Poďte s fosforom ruky!
   </p>
   <p>
    Poďte pozrieť na človeka, má oči také isté, ako sú hory pokolení za nami.
   </p>
   <p>
    Poďte, ktorí ste zvedaví na jeho dušu, a preložíte jej dych do ľudských slov.
   </p>
   <p>
    Čo sa deje v nás, to sa dnes odkrýva ako supersonický hlas a môže rozbiť naše okná.
   </p>
   <p>
    Ženú sa expresy, zapadá slnko a my zas vstávame za svitu. Pred ránom je obloha pohanov.
   </p>
   <p>
    Hviezdy, čo zablúdili, musia mať zas svoj obeh. Ako krv v nás, teplá.
   </p>
   <p>
    Keby krv v nás zmĺkla, potom všetkému rozumieme, všetkému, čo sa nedialo.
   </p>
   <p>
    Brokáty sme mali na rukách pri hodinkách a nežije z nich ani jedna nitka.
   </p>
   <p>
    Belasé jazero neba vyschlo, lode nemali kde pristáť. Až tak sme mohli byť stratení.
   </p>
   <p>
    Ale tá čierna zem! Čo o nej poviete, keby ešte viac očernela?
   </p>
   <p>
    A je človek, beží proti nej ako nepriateľ, ako slnko bez lúčov.
   </p>
   <p>
    Stoj, lebo si narazil na nás, priateľov bez noža za chrbtom! Narazil si na ružu na našom
         kabáte.
   </p>
   <p>
    A vietor, čo si ho dohnal, vošiel medzi jej lupene.
   </p>
   <p>
    Pätoro detí behá ti po lúke. Tisnú svoje detstvo ku kvietkom.
   </p>
   <p>
    Niektoré z nich i spadne, poplače si, pozerá, za tebou a chcelo by prestať plakať, kde
         ho podgančovali.
   </p>
   <p>
    Vieš, kde môžeš vojsť do budúcnosti? Tam, kde tvojmu decku nepodstavia nohu.
   </p>
   <p>
    Nepovedzme viac — pohan ako svet! Svet môže byť ešte nedopichaný.
   </p>
   <p>
    Včeličku zachránime z mláky, aby sa neutopila. A má žihadlo.
   </p>
   <p>
    Ľudia majú tŕne v tele. My máme ruky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1812">
       </a>
       Prekliati za humnami
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
   </p>
   <p>
    Nešlo nám, ako malo ísť. Bol neuspokojený človek, neuspokojené ľudstvo. Bol prekliaty
         Babylon.
   </p>
   <p>
    Boli prekliate lásky. A bol život, osa štipľavá.
   </p>
   <p>
    Bol svet, nebezpečne dolu, v plazení hadov, odkríknuté posledné chvíle.
   </p>
   <p>
    Padlo mesto križiakov, mŕtvoly ležali po uliciach.
   </p>
   <p>
    Básnik Villon šiel do väzenia. Dante von z vlasti!
   </p>
   <p>
    Človek chcel povstať proti hromobitiu. Nevrátil sa, kde nechal všetko.
   </p>
   <p>
    Bolo to neočakávané, bežal preč. Len k horiacim mestám neutekal.
   </p>
   <p>
    Slnko bolo neviditeľné. Keď hovoril s ním, klial.
   </p>
   <p>
    Zdvihol harmoniku z blata, zapchal jej ústa, povedal — nebudeš cigániť!
   </p>
   <p>
    Decku, čo sedelo v mláke, sľúbil, že vysuší ulicu. A nebolo kde kúpiť cukríkov.
   </p>
   <p>
    Doista, sklepy museli pozatvárať. Pekné predavačky išli na tanec, zhorieť.
   </p>
   <p>
    Povedal si — just nezošaliem, keď videl svojich druhov vstúpiť do vojska.
   </p>
   <p>
    Dobývať treba svet. Ako? Aj armádou zúfalcov.
   </p>
   <p>
    Hore potrebujú veliteľa. A veliteľ stále kričí — nevydržím, každý je vzbúrený.
   </p>
   <p>
    Nikomu sa nesalutuje. Obsadiť vládu! Strieľať!
   </p>
   <p>
    No, kto môže iné robiť? Vzbúrenci vyhrajú.
   </p>
   <p>
    A pijú krv porazených. Nepadol nik zo vzbúrencov.
   </p>
   <p>
    Vyveste zástavy, choďte do ulíc. Musia ísť všetci.
   </p>
   <p>
    Dajte heslá, nebolestné, smelé. Nech sú medom.
   </p>
   <p>
    Muchy, muchy. Ale veď sú hladné ako siroty. Všetko nech je sýte.
   </p>
   <p>
    Tlieskajte, v takte, pod nohy.
   </p>
   <p>
    Sľubujte, hovorte všetci, vy hore. Vy dolu, mlčte.
   </p>
   <p>
    Nechajte množiť sa pijavice. Treba mnoho krvi.
   </p>
   <p>
    Nepozerajte na kalendár, dni sú neplatné v ňom, len v našich rukách.
   </p>
   <p>
    My rozhodneme, kedy bude pohoda, kedy dážď, kedy potopa.
   </p>
   <p>
    Psi do jedného pokapú, tie čo štekali v noci na hviezdu rozkvitnutú.
   </p>
   <p>
    Ja rozkazujem, ja čierny boh so sadzou na tvárí, ja a môj jazyk zmije.
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
   </p>
   <p>
    Úbožiak, drogami opitý, tackaj sa, ako sa ti krúti hlava.
   </p>
   <p>
    Tajní ti chodia za pätami. Pýtaš sa — mňa, žobráka, sledujú?
   </p>
   <p>
    Odrazu kľúče na dverách zarinčia, dostaneš nocľah, opilec.
   </p>
   <p>
    V kúte tmavej cely nie je nič, ale tichom treští. Nestraší a bojíš sa ho.
   </p>
   <p>
    Ticho buď. Slovo nepovedané ťa tak zabije, ako keby si svetu zakričal zbohom.
   </p>
   <p>
    Nikomu nenecháš ani fuka, ani teplú dlaň, ani triesku do kachlí.
   </p>
   <p>
    Zima nevojde do testamentu. Veľa jej pribudne pre tvoje deti.
   </p>
   <p>
    Nezaskučí v povetrí myš, psíčatá pôjdu samé spať. Iba že tam doma cudzí búchajú na
         bránu.
   </p>
   <p>
    A tvoj drobizg sa na to nerozveselí. No povedia mu — buďte ticho, a bude vám ako-tak.
   </p>
   <p>
    Neusmiali sa. Ani nasilu neudržali plač.
   </p>
   <p>
    Kázali im zahodiť pesničku plaču a cigán nech nehrá od konca, ako hrával otcovi.
   </p>
   <p>
    Musia i otca nenávidieť. V mysli vždy prebehol hranice, mal rád kapitalistický Západ.
   </p>
   <p>
    Chodil až za more.
   </p>
   <p>
    Svorka vlkov behá i po oblohe, chytá myšlienky a hádže do mora.
   </p>
   <p>
    Ach, utopenci! Kvety, čo vás nepolievali, ako bolo treba pri pestovaní, ale ako vás
         skrížili.
   </p>
   <p>
    Teraz, deti, Zlí duchovia sa posmievajú zlým duchom. Je ich légia.
   </p>
   <p>
    Dvere sa otvoria a dupocú na prahu, blchy pekla.
   </p>
   <p>
    Karmínom si namaľujú ústa. Bubnami ohlasujú bozky.
   </p>
   <p>
    Vo tri vrhy opášu sa rukami dievčat. Krajín je na to dosť.
   </p>
   <p>
    Až po Atlantidu prídu. Ona vyjde z mora pohotovo, ako majú právo na ňu.
   </p>
   <p>
    Uvidíme, zakričíme. Hneď sa zablyskne z plameňa svetov pevnina.
   </p>
   <p>
    Nemusí sa zabelieť. Zem sa vždy černie. Aj uhlie pekla.
   </p>
   <p>
    Zatančí hrmením, povieme jej — takú ťa chceme!
   </p>
   <p>
    Náš chrbát, ako Atlas, ponesie všetko popod nebo. Nebude zemetrasenia.
   </p>
   <p>
    Nepríde k zrážke vlakov. Také storočia spia za nami.
   </p>
   <p>
    Báť sa — to je pre deti. My sme sa vyrútili ako dym zo zeme. Tunel je za nami.
   </p>
   <p>
    Teraz vám zdvihneme sochu nesmrteľnosti, nad hlavu. Pozrite, naša viera! Klaňajte sa!
   </p>
   <p>
    Žasne človek nad jej veľkosťou. Až blankyt zdvihla by plecom, hotová nadskočiť s nami.
   </p>
   <p>
    A ty, človek, zohni sa, drogami opitý. Nevidíš zbory tých, ktorí sú ti tajne za pätami?
   </p>
   <p>
    Ideš mať sonátu cherubínov. Budú dobrými zametačmi ulíc, keď sa nenazdáš, pred tvojím
         domom.
   </p>
   <p>
   </p>
   <p>
    <span class="bold">
     <strong>
      III
     </strong>
    </span>
   </p>
   <p>
   </p>
   <p>
    Počujeme reč prekliatu. Zadiera sa do záhumnia, zúri. A hlas, zmeravený, v dome sedí za
         stolom.
   </p>
   <p>
    Kto nemá uši, počúva. Kto hľadí do tváre, iba si ju predstavuje.
   </p>
   <p>
    Vidí malými očami malých bohov, prikvačených ťarchou, akou sú sebe samým.
   </p>
   <p>
    Niesli glóbus, prestal sa krútiť. Hámrikmi tlčú kolieska, rinčia a kričia.
   </p>
   <p>
    Nedeľné ticho nenastane.
   </p>
   <p>
    Zbierať odpadky! A ruky sú ťažké. Odhodiť ich — a ruky sa nepoddajú.
   </p>
   <p>
    Kopú do nich a baganče odraté strčia pod posteľ ako nohy.
   </p>
   <p>
    Za neveľa preukázanej lásky takú majú odmenu, tak zahlušia sa všetci kádrovaní.
   </p>
   <p>
    A ešte vysloviť sladko — zhyň, mašina, ty čierna mati naša!
   </p>
   <p>
    Čas vám stisol hrdlo a nepofúkate. Každý obor to raz zažije.
   </p>
   <p>
    Ide na dážď, hrdza má pokrm. Aj zavraždení rýchlo opadajú z tela.
   </p>
   <p>
    Ten nebožtík, čo si nadobudol za živa pekný dom. A na rozkaz ho opustí.
   </p>
   <p>
    Aj keby sám dával povely. Ani veliteľovi sa čas nepoddá.
   </p>
   <p>
    Skáč! To je bublina, v hlave rozkrútená. A skáču zvery, ľudstvo si neoddýchne pred
         krotiteľom levov.
   </p>
   <p>
    Sú chvíle, keď ti všetka zver hľadí do očí, je plný cirkus.
   </p>
   <p>
    Pokorených urobiť akrobatmi. Povrazolezci sveta, spojte sa!
   </p>
   <p>
    Lietaj, ako iskra, krúť sa v každej polohe, s vášňou. Gong ťa zdvihne poslušne.
   </p>
   <p>
    Nepríde k havárii. Pravidlá sú železnejšie ako tyč, na ktorú skáčeš.
   </p>
   <p>
    Muzika sa reže do teba. Tancovať, ako hrajú. S činelmi robiť vývrty.
   </p>
   <p>
    Keď zavrú neóny, z tmy ideš zas do tmy. Z umelej luny sa zakadí a je noc. Noc tichšia,
         noc svojská.
   </p>
   <p>
    Teraz sa uvoľníš, si ľudskejší, keď ťa už umorili svetlom a násilím.
   </p>
   <p>
    Povieš si — hrom nech pobije život, čo nám vzal zrkadlá a my sa nevidíme!
   </p>
   <p>
    A ešte dnes by si sa chcel stať deckom, rád by si chodil do školy, učil sa ľahšiu
         abecedu.
   </p>
   <p>
    Chcel by si popoludní šumieť v tráve pod stromom, keď čerešňami puká, byť bosým
         konárolezcom.
   </p>
   <p>
    Mať loptu bez bubnov, chytiť ju bez potlesku, hodiť ju, aj keď za potok.
   </p>
   <p>
    Kamarátsky preskakovať jarky a prísť domov na večeru.
   </p>
   <p>
    Povedala by ti mama, choď poliať záhradu, umy trochu prachu na nej.
   </p>
   <p>
    A trávy dones z humna kravičke, s láskou, dá nám mliečka.
   </p>
   <p>
    Šechtár sa nevzbúri, nepovie slova, nedojíme potajomky.
   </p>
   <p>
    A nie sme ďaleko od seba. Pod strechou sme, nie pod šiatrom.
   </p>
   <p>
    A spánok noci je tichý, keď sa nedobíja do dverí riaditeľ cirkusu.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e2031">
       </a>
       Stretol som budúcnosť
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
   </p>
   <p>
    Všetci! To je budúcnosť. Ľudstvo celé, silami minulosti nezastavené.
   </p>
   <p>
    Všetci, so všetkými chvíľami, sem! Naberáme dych.
   </p>
   <p>
    Ak víchre šli, ak hrmenie, ak smrť, predísť sme museli. Ak zvony zneli, boli vždy
         nedohonené.
   </p>
   <p>
    Za nimi počuť šípy času, zem je poznačená.
   </p>
   <p>
    A nezakrytí okennými sklami, pozerali sme na našich nezasiahnutých poštových holubov.
   </p>
   <p>
    Hlodanie duše, fúknutie do ohňa, zapískanie úst strážnika na rohu ulice, čo letí pár
         storočí, to všetko bol len hlások, zabodnutý tu po nocľahu.
   </p>
   <p>
    Z tých stohláskov rástlo stozvučné ľudstvo.
   </p>
   <p>
    Z tých čítaných i nedočítaných čítaniek dozvedeli sme sa to staré, prorokmi zjavené —
         viem, čo viem.
   </p>
   <p>
    Poskromne sme zdvihli hlavu, keď prišiel na púšť taký malý — povedzme — Slováčik, a vzal
         oheň z úst Boha, aby nám ho dal.
   </p>
   <p>
    Našou národnou vidinou bolo, že sme čakali takých Božích mužov.
   </p>
   <p>
    Aby sa postavil jeden na naše vrchy a povedal — noc je, ešte je tma a vidím, ako idú
         stromy.
   </p>
   <p>
    On ľahko by stratil Boží hlas a mal by len svoj, keby nehlásal, že sme v budúcnosti.
   </p>
   <p>
    Tak sme sa narodili, v časoch cudzích, a žijeme tak. Ako nemať víziu sveta až do domu?
   </p>
   <p>
    Naše chodníky nevyzerajú na smrť, sú nezodraté.
   </p>
   <p>
    Aj krajiny sa nám poklonia, keby sa raz obliekli do ruže kraj cesty.
   </p>
   <p>
    Čakajú nás. Aj im sa chce menej bolesti, že už si dotrpeli svoje.
   </p>
   <p>
    Že dosť bolo hromov, že vrchovce hôr sa chveli o svoje mladé stromky.
   </p>
   <p>
    Z rúk matere aj nás vyrvali, ale máme vidinu o nej.
   </p>
   <p>
    Ukázali by sme jazvu, keby sme prestali mať nádej — hľa, miesto po rane!
   </p>
   <p>
    Neujsť, neutekať, zapamätať seba, i v horách, čo prídu.
   </p>
   <p>
    Nech volá každý brat, že nie je prišliapnutý chrobáčik, náš svet všetkých.
   </p>
   <p>
    Predrať sa vpred, s deckom na rukách, s našou zástavou. Blíži sa.
   </p>
   <p>
    Keby si išiel len po hlohu a lopúchoch pri potoku, nedaj si nohy zamotať.
   </p>
   <p>
    Dosť si sa napočúval hmiel. Sedeli v kostole s tými, ktorí prosia. V laviciach sa ich
         mnoho pomestilo.
   </p>
   <p>
    Tu si sa narodil. Tu, do ďalekého svetla reflektorov, že príde tisícročie slávy.
   </p>
   <p>
    Králi starozákonní neplakali, keď prišli na svet ako pastieri. Išli do kráľovstva.
   </p>
   <p>
    Trubadúri pod hradmi neoslavovali svoj žiaľ. Spievali vysokým oknám.
   </p>
   <p>
    Neobídeš ani ty svoju lásku v diaľave. Odsunuje záclony. Sníva, ty prídeš.
   </p>
   <p>
    Tam na lávke treba vyryť kvetné meno a dať mu ústa, syrinx s píšťalami.
   </p>
   <p>
    Chystáme sa prísť, drahá rodná zem, cez zory hôr.
   </p>
   <p>
    Popod stromy prídeme. Stromy už idú, povedal prorok.
   </p>
   <p>
    A tak ťa nájdeme, sladká mati naša, navždy krásna, navždy budúca, navždy s chodníčkom
         pre dušu.
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
   </p>
   <p>
    Opúšťame ťa, včerajšok, smelo. Nebojíme sa.
   </p>
   <p>
    Objatie nedorozumení, koľko si len vydržalo!
   </p>
   <p>
    Zobudené ľudstvo vybŕda z biedy. Múdro, pozorne.
   </p>
   <p>
    S váhou myšlienky, že nie je priateľom ponížených súžení. Neprijíma naveky vyplakávaný
         život.
   </p>
   <p>
    To, čo neuznali sme ani v kolíske. To, čo ani dieťa nešepká, keď ide dostať sladký bozk.
   </p>
   <p>
    A zdvihne riasy, že mu už lúky klopú na okno, so stisnutým kvietkom v ruke.
   </p>
   <p>
    Že vonku pole je veľmi štedré. Že je hrnčekom mlieka.
   </p>
   <p>
    Že doliny nie sú viac vyhnanstvom. Nebude na nich duše túlavej.
   </p>
   <p>
    Že človek nie je tackavým tvorom ohňa. Že nedohorí.
   </p>
   <p>
    Že jeho ručičky storočia sa krútia bez strachu. Že stačí pozrieť na ne a vidieť ľudí.
   </p>
   <p>
    Keď raz vzal do ruky kompas s magnetickou ihlou, že videl oči ľudské.
   </p>
   <p>
    Keď sa dotkol pleca človeka, nech je to sviatočné, nech je hodné dotyku.
   </p>
   <p>
    Keby lásku vyznal, bol by z nej vzácny oheň. Prežili sme s hrôzou svetové ohne na zemi.
   </p>
   <p>
    Báli sme sa i vzduchu. Nenávisť, nechoď už po svete!
   </p>
   <p>
    Nebude chodiť. Koniec noci, keď nás tma na kormidle zahnala ďaleko od ľudí.
   </p>
   <p>
    Prídu rána, prídu. Náš konvoj má smer, vody majú brehy.
   </p>
   <p>
    Nesmrteľnosť vĺn, pozrite! Načipkované Aleluja, rozbitý hrob!
   </p>
   <p>
    I búrky, čo špliechajú, rozbehnuté do obzorov, sú plné slobody.
   </p>
   <p>
    Opášte sa do roboty, ľudia. Ideme robiť loď pre celý svet, v mene národov a krajín.
   </p>
   <p>
    Nik nie je bedárom; srdce si nepremaľujeme, ono aj dosekané príde do svojich kvetov.
   </p>
   <p>
    Je to otčina sveta, naša, nová. A nezmení si meno lutna, ani báseň.
   </p>
   <p>
    Čítať! Kto nerozumie, prepadne na skúške. Bard sa neopakuje.
   </p>
   <p>
    Vo svetle hymny zarodila zem nás, planty.
   </p>
   <p>
    Voz úrody my ťaháme, my, kolesá okrúhle, pozažíhané iskrami pod nami.
   </p>
   <p>
    Ako je stôl okrúhly, keď je pre všetkých. Ako sú misy okrúhlymi.
   </p>
   <p>
    Ako sú v bani zápasníci so zlatom, aby okrúhle prstene prišli na naše ruky.
   </p>
   <p>
    Ako je dukát okrúhlym, aby sa gúľal k všetkým nohám.
   </p>
   <p>
    Príde do viníc, podáme víno v okrúhlom pohári. Nebude neponúknutých. Ide o to, štrngnúť
         si.
   </p>
   <p>
    Sme tvárou k sebe, nezaspatí. Ako nespia holuby s ratolesťou.
   </p>
   <p>
    Opúšťame ťa, včerajšok, navždy, s darmi v batohu, nie v kýpťoch rúk.
   </p>
   <p>
    Prasilou utrpenia nebudeme zastrašení v kúte domu.
   </p>
   <p>
    Z úkrytov von! Dni sú tie, čo idú byť. Nie tie, keď havran v básni kričal — nikdy viac.
   </p>
   <p>
   </p>
   <p>
    <span class="bold">
     <strong>
      III
     </strong>
    </span>
   </p>
   <p>
   </p>
   <p>
    To budúce sa aj modlíme. Neukonané veky posunuté sú pred nás. Sú predpovedajúce.
   </p>
   <p>
    Na ruky zložené prešli tisícročiami Žalmy, brnkajúc na všetky zvonky kostolné.
   </p>
   <p>
    Michelangelo nás volá ďaleko dopredu. Sixtínska kaplnka je veľká modlitba.
   </p>
   <p>
    Homér, Shakespeare, Rimbaud! Trúbky nad hrobom vám zneli do chrámu sveta.
   </p>
   <p>
    Edison, videl si, kade pôjdu naše deti, ako sa rozseje žiarovkami pole svetla.
   </p>
   <p>
    Lindberg zistil, že lode dlho idú. Odvtedy sme vo vzduchu.
   </p>
   <p>
    Budúci Einstein nevynájde tŕň na ruži. Ľudstvo je tak staré.
   </p>
   <p>
    A nás na prste môže poraniť.
   </p>
   <p>
    Každý hazard má krídla. Aj temné, podpaľačské, môže neodletieť.
   </p>
   <p>
    Zhorí dom a má právo byť domom. Horia lesy a mravce — prečo len majú zahynúť?
   </p>
   <p>
    Keď šofér pustí volant, rozmliaždi rosu na tráve. Kto by povedal, že z rozmaru!
   </p>
   <p>
    Tak vie budúcnosť skríknuť, z rúk nepozlátených, odistených. Z pomýlenia, z rozhlodania
         duší.
   </p>
   <p>
    A čo, či oltár po potope sveta možno postaviť na nejaké piliere? Aby niesli temno?
   </p>
   <p>
    Nebežte potom za dúhou, nemá farieb, len začmudí belobu oblohy.
   </p>
   <p>
    Príšera smrti nesmie z nás vyjsť!
   </p>
   <p>
    Sme vyvierajúcim prameňom zeme, sme kropením jej námestí. Fontána šibe dovysoka. Rosa sa
         rosou neunaví.
   </p>
   <p>
    Šíre sú pŕšky, vodomety sú čaše. A pijeme ich, vodné Sirény, lákajúce do kvapky spevu.
   </p>
   <p>
    To je ich vesmír. Je včera, dnes, vždy.
   </p>
   <p>
    Vracia sa, ide ďalej, dočahuje našu bolestnú báseň, že sme sa chceli milovať.
   </p>
   <p>
    Zajtra sa stane ďalekých svätýň ochrancom. Nebude zavretých dverí.
   </p>
   <p>
    Ako keď oči narazia na svätostánok. Zamknete a vyjdú von.
   </p>
   <p>
    Lustre a lustre. Nekonečnosť ožiarenia. Nebo, z koreňa svetla pre nás.
   </p>
   <p>
    Naveky svitanie, už nie pre plačúcich, Bože, veď sme všetko vyslzili. Teraz začneme
         rozprávať.
   </p>
   <p>
    Je to minútka? Je to hodina? Bolo to už? Nebolo?
   </p>
   <p>
    Zaiste to už mohlo byť v každom, raz v hĺbke detstva. Kto sa narodil, nevedel rozprávať.
   </p>
   <p>
    Lepšie preto. Slabo by hovoril, s penami mliečka na ústach.
   </p>
   <p>
    Chcel hľadieť, nemohol. Zore pred holúbätkom ľudským boli obrovským zázrakom. Pred
         uzdami jeho krídel.
   </p>
   <p>
    A začalo decko púšťať loďky dolu potokom pre svoje diaľky. Azda preto plakalo.
   </p>
   <p>
    My ideme za neprestávajúce moria. Von z kalnej mláky pod nohami!
   </p>
   <p>
    Ešte sa rozhorúčime chotármi, že za nimi máme byť.
   </p>
   <p>
    Dávid, Homér, Shakespeare, Edison, Lindberg, Einstein, ste tam.
   </p>
   <p>
    Keď vás, géniovia, stretneme, povieme, že sme zduchovneli.
   </p>
   <p>
   </p>
  </div>
 </body>
</html>
