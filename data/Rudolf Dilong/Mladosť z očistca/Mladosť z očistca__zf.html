<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2547416">
       </a>
       Motto
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     <span class="emphasis">
      <em>
       Krása si pokalila oči,
      </em>
     </span>
     <br/>
     <span class="emphasis">
      <em>
       keď ma uvidela.
      </em>
     </span>
     <br/>
     <span class="emphasis">
      <em>
       Ostal som naveky trpký.
      </em>
     </span>
     <br/>
     <span class="emphasis">
      <em>
       Krása je podesená,
      </em>
     </span>
     <br/>
     <span class="emphasis">
      <em>
       ja nie som hladký v
      </em>
     </span>
     <br/>
     <span class="emphasis">
      <em>
       tvári, ja som vrásčitý.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    „Nezačali ťa nenávidieť odvtedy, čo si sa stal kňazom (čo by bolo v poriadku), ale od
         chvíle, keď vyňuchali v tebe básnika.“
   </p>
   <p>
    <span class="emphasis">
     <em>
      J. Deml
     </em>
    </span>
   </p>
   <p>
   </p>
   <p>
    „Ako zistiť v živote človeka, ktorá bytosť je skutočná? Azda sa nestretávame každého dňa
         s ľuďmi, ktorí sú pre nás mnoho ráz len tiene?“
   </p>
   <p>
    <span class="emphasis">
     <em>
      F. Porché
     </em>
    </span>
   </p>
   <p>
   </p>
   <p>
    „Sám v tiché klausuře jsem počet žití řešil.“
   </p>
   <p>
    <span class="emphasis">
     <em>
      O. Březina
     </em>
    </span>
   </p>
   <p>
   </p>
   <p>
    „Človek nebol stvorený, aby tučnel pri žľabe, ale bol stvorený, aby chudol na cestách,
         aby obišiel stromy a aby ich už nikdy neuvidel; aby chodil vo svojej zvedavosti, aby
         poznal.
   </p>
   <p>
    To je to: aby poznal.“
   </p>
   <p>
    <span class="emphasis">
     <em>
      Jean Giono
     </em>
    </span>
   </p>
   <p>
   </p>
   <p>
    „Neznižuj svoj osud!“
   </p>
   <p>
    <span class="emphasis">
     <em>
      D’Annunzio
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522954">
       </a>
       Upozornenie priateľkám a priateľom
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ak ste mi ešte priateľkami a priateľmi, ak vás budem mať i po smrti, upozorňujem vás na
         nebezpečie, že môžete byť veľkou obeťou omylu. Nechcel by som vás trápiť predstavou o
         nepochopení, som už dosť starý na roky, no vyznávam sa skrúšene, že som nemal a nemám
         priateľstva na zemi. Prečo by som to tajil a popieral? A pred kým? Zem mi je vyhnanstvom,
         ja som tu cudzí. Nemyslíte, že máte pred očami život vykoľajeného človeka? Zdá sa vám to.
         Kdekoľvek ste sa obrátili, kde som bol, všade ma potupili. Neviem, ako sa to stalo,
         skutočne je to podivuhodné, mnoho a mnoho ma osočovali. Poznáte človeka, ktorý nevedel
         vyvolať iný dojem, len odpor? Ako žijem a ako by som mal žiť, to nie je ľahká vec, a nikto
         mi na to neodpovie. Mohol som teda inak robiť, než ako som robil? Naozaj, málo som bol
         dobrý, každému som vedel ublížiť takým životom, ako je môj. Ale je to dôvod na to, aby sa
         mi nevedelo odpustiť? Nikto mi nič neodpustil, a preto som zlým ľuďom ubližoval. Neľutoval
         som takéto svoje hriechy a nemajúc ohľad na seba ani na iných, nesníval som už nikdy o
         ľuďoch na svete. Nemám rád ľudí; je to zlý osud človeka, ktorého život sa dial a deje práve
         tak s ľuďmi, ako zlých duchov s anjelmi. Zastavte lacných divákov na ceste, ktorí vám
         nehorázne hľadia do života! Vráťte ich zlej hviezde, ktorá má zlámané svetlá!
   </p>
   <p>
    Listy tejto knihy sú písané ustatou rukou, neplačem, keď ju píšem, ale hrozné sú medzery
         od slova k slovu, ťažký je dych môj nad každou vetou, ukrutne som skúšaný bojom o každú
         stranu tejto knihy. Veríte vy, že nezahyniem v takej vojne do konca?
   </p>
   <p>
    <span class="emphasis">
     <em>
      Malacky 10. IX. 1939
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523024">
       </a>
       Narodenie
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      1. VIII. 1905
     </em>
    </span>
   </p>
   <p>
    Rozprával som komusi, že som sa nenarodil, že som bol pred narodením, že pochádzam z
         hviezdy. Naozaj, musel som sa narodiť, keď vychádzala veľmi zlá hviezda, musel som život
         hrozne ochutnať, no bolo hodno narodiť sa, bolo hodno neobísť svet a povedať mu raz jeho
         vlastné hriechy. Nemohol som hneď nájsť svoje meno na zemi a — žiaľ, nemohol som už ani
         emigrovať do krajín, kde by som bol mohol začať inak žiť. Narodil som sa na planéte, kde
         ľudia majú zlú krv a neúčastní sú na svojich osudoch, darební a neláskaví, mohli by stokrát
         zopakovať úsilie o usporiadanie nového svetadielu pre svoje životy a dejiny na tejto zemi,
         mohli by, keby len chceli. Náš život — je to odveké zakliate rumovisko, čas píska na ňom,
         oblaky sa ďalej ženú, človek je úžasne malá a pokorená bytosť. Uráža ma to! Iste sa unáhlil
         ktorýsi z prvých ľudí (Písmo sväté ich menuje synmi Božími), keď, príduc na svet, zvolal:
         Zvíťazil som, narodil som sa! Ako si mohol zvíťaziť, ty troska! Narodil som sa teda za
         okolností poľutovaniahodných, neoslobodený od tradície a so známkami svojej poškvrnenosti.
         Videl som — prichádzajúc na svet — že čierne znamenia nie víťazstva, ale prehry, ako
         príšery stále tiahnu nebom, zažil som vskutku strašlivé sklamanie, hneď od počiatku nebol
         som nič odchodnejší od pohanských bohov, z ktorých jedného som nešťastným potomkom. Pre
         týchto pohanských bohov nemalo byť na zemi miesta, nemali sa dať poznať ľuďom a stratiť
         úplne na svojej hodnote a cene. A mali sa na vlastných chybách aspoň v potomkoch svojich
         preorientovať. To nič. História môjho zrodu sa už nezopakuje, príroda nie je taká naivná,
         ale ja práve na tento moment bezprávia nikdy nezabudnem poukázať, kedykoľvek si budem
         vyrovnávať účty s vlastným životom. Je mi biedne, keď si uvedomujem počiatky tohto zápasu.
         A nezhodujem sa s iným legendárnym počiatkom samých bohov, než ako je tento môj. Poznať až
         vtedy, keď sa človek narodí, že je z tohto sveta, ktorý je hodne zmenený od doby synov
         Božích, to je prvá smutná kapitola o básnikovi na zemi.
   </p>
   <p>
    Otecko bol plátenník, matka dcéra pedelova, oni dvaja sa mi stali rodičmi, keď som už
         prestal jestvovať na hviezde a padol som tvárou na zem.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523130">
       </a>
       Nemluvňa
      </h2>
     </div>
    </div>
   </div>
   <p>
   </p>
   <p>
   </p>
   <p>
    Tento úsek života, čas nemého a nevedomého detstva, je najviac výrazný a dojímavý. Je
         to: byť niekomu akoby vôbec nebol? Deti nič nevedia, nič sa im nezdá, nič nechcú? Dôležitý
         moment rodičiek, keď títo malí bieli pelikáni žijú z nich, žijú a nepoznajú, aké mlieko
         pijú od matky. Moja matka bola skutočne chorá. Ale to bola doba skoro nebeská, doba anjelov
         strážnych. Teraz mi vysvetlite, prečo vtedy mnoho — mnoho plačú deti! Čo im je? Čo ich
         bolí? Nevedia o bolesti, o sklamaní, o ľuďoch, nevedia o nejakom horkom živote a jeho
         desivom zmietaní, im je krásne, a ony zo svojej krásy plačú, až ich kŕče chytajú. Veríte,
         že tie nemluvňatá neplačú bez príčiny? Rozdávali by krásu, nemôžu, a krása ich zabije.
         Veríte, že možno umrieť krásou? Veríte, že sa tak neumiera ťažko? Veľa som plakal. Také
         deti plačú, nie že by im niečo chýbalo k šťastiu, ale že šťastia je ešte mnoho.
         Neoplakávajú svet, ale plačú na svete. Mal som blízko k smrti? Aká to ohromná a zdrvujúca
         predtucha! Chcel som ísť, ísť ďalej, ísť inam, chcel som sa odobrať ďaleko. Nevyznal som sa
         v tom, ako pomenovať smútok. Naozaj, mal som si vyplakať oči. Bol by som umrel. Otecko mi
         raz rozprával, ako som mal napuchnutú tváričku, že som oči neotvoril. Bol som chorý. Lekár
         mi tiež prisúdil smrť. Veľa nádhery musí mať dieťa v smrti, no ja som nemal sily umrieť.
         Otvoril som prvýkrát oči a videl som dobre. Ach, čo som to len videl? Svoje slzy. Áno,
         plakal som, lebo som nemohol nič povedať o tom, ako je dobre neotvoriť oči a nepokaliť si
         zrak pohľadom na svet a na smutné okolie. Čo by si vedelo ešte priať dieťa, ktoré videlo
         prvýkrát svet a dobre sa dívalo? Viete, že som si prial upadnúť opäť do agónie? Mal som sa
         v plači zadusiť.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523218">
       </a>
       Prvé spomienky
      </h2>
     </div>
    </div>
   </div>
   <p>
   </p>
   <p>
   </p>
   <p>
    Strašné je pozerať sa nazad, pozerať sa pod tlakom spomienok, ktoré mi pripomínajú, aké
         som ja bol bledé dieťa. Stratený sám v sebe a nikým nerozmaznávaný, ocitol som sa prvý raz
         pri vedomí, a vtedy sa ma zmocnila túžba ísť von z domu, túha mať trocha vzduchu v pľúcach,
         a skutočne som vyšiel v košieľke na ulicu. Tato ťa zbije — kričala sestra a dostal som prvú
         bitku. Bolo to dobré? Musel som hodne plakať za tento prvý pokus slobody, ktorú som potom
         navždy stratil. Neviem, akú slobodu som ešte mohol poznať, keď som sa dívaval dlho na
         oblaky.
   </p>
   <p>
    *
   </p>
   <p>
    Starší brat Štefan vzal ma raz do školy, do prvej ľudovej, aby som vari doma nezavadzal.
         „Čo si mi sem privliekol toho smrada, dosť mi tu smradia ostatní!“ osopil sa na môjho brata
         — prváčika — pán učiteľ. Potom prišla prestávka, všetci prváci začali na mňa pľuť, zaťal
         som pery, sedel som nehybne a brat plakal. Ja som dobre pocítil špinu slín a chrchľov a z
         hlbokej duše som pohŕdal tým hnusom. Pohŕdal som aj sebou, no keď som už ako štvor-,
         päťročný nebol na iné, len na opľúvanie, nepochybujem, že som musel vzbudiť dojem
         odpudivého netvora.
   </p>
   <p>
    *
   </p>
   <p>
    Chcel som mať ruženec. Ani som sa nevedel na ňom modliť. Taký ruženec mať, to bol môj
         sen. Vídal som ho, ako visel vždy na stene ako nakreslený, pekný červený ruženec. Pred ním
         som stačil dlho stáť, pri modlitbe som naň hľadel, akoby som sa bol k nemu modlil, láskal
         som ho a mal som pocit, že nebudem mať pokoja bez neho. Modlievali sme sa všetci spolu a
         nahlas. Pod jednou tou modlitbou som odbehol a ukradol z kasne korunu. Babke som ju dal, že
         mi musí kúpiť ruženec. Babka korunu doniesla tatovi. Z toho už bola väčšia bitka. Viete si
         predstaviť moje zúfanie?
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523316">
       </a>
       Prvý hriech
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kto zakúsil chuť prvého hriechu, kto vôbec zakúsil, že na raji sa už brány zatvárajú, s
         vydesením počul onú hrozbu Boha: preklínam pre teba zem. So zármutkom sa vracal človek ku
         hriechom svojich otcov a s tupým rezignovaním vžíval sa do ich i svojho trestu. Vidím
         polovicu svojej tváre, tá druhá polovica je tmavým príznakom, ku ktorému sa nepriznávam.
         Vidím svoj život a svoje mladé činy, na nich je ako pečať ten zvyk, ktorým sme sústredili
         na seba svet neprávosti a ktorému vychádzame v ústrety, lebo je veľmi ľudský. Vidím svoje
         odhodlanie k neresti, ktoré som neobjavil v sebe, ale cez stáročia a cez dlhý rad pokolení
         priznával sa človek k nemu, žil s ním a miloval ho. Ktoré mocnosti podzemské ho doniesli?
         Kto zotročil vôľu ľudskú, ktorá nemá dosť úsilia jemnejšou byť k úmyslom Božím? Kto
         zabrzdil chod Tvorcu v nás, v duši, ktorá má dotvorovať stvoriteľské dielo plánov Božích?
         Je všetko skazené a prázdne? Predstavte si dieťa, ktoré ide spáchať prvý hriech. „Keď
         budete z toho stromu jesť, oči sa vám otvoria…“ Ako sa mi to otvorili oči? Áno, mal som
         zavretý zrak v Bohu, otvoril som ho sám, aby prchal z neho Boh, aby som už nemal na očiach
         nevinnosti Stvoriteľovej, aby som sa priradil k hriešnikom, lebo ja som od tej chvíle
         nečistý! Bolo to celkom jednoduché a prosté. Azda som mal päť rokov, keď sa mi odkotúľala
         kotúľka do záhrady, nemohol som ju odtiaľ dostať, zaklial som: Teremtete! Tato ma ukrutne
         zbil. Nehovorte, že som nemal rozum! Čo to hovoríte? Ani náboženský výklad morálky ma
         nepresvedčil o väčšej sile hriechu tak, ako tento môj prvý zlý skutok. Vedel som o tom už
         vtedy. Že deti nevedia páchať hriech? V deťoch je zlosť, v deťoch je chuť k hriechu. Každé
         dieťa je nevinné, a tak spácha hriech. Niet na svete toho profesionála, ktorý by lepšie
         zahral tú úlohu hriechu, ako dieťa.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523407">
       </a>
       Nemal som matky
      </h2>
     </div>
    </div>
   </div>
   <p>
   </p>
   <p>
   </p>
   <p>
    O matke svojej mám písať? Nepoznal som matky. Vari pol treťa roka som mal, keď umrela.
         Ako sa mohol vyvíjať môj mladý život bez zásahu matkinej lásky? Mohol som byť milý ako
         zvieratko, ale nebol som pritúlený. Kdekade ma mohol kdekto menovať sirotou, ale to ma
         neohrialo. Poľutovať nás mohol hocikto, že tým deťom na tom šírom svete len to Božie slnko
         dáva trochu tepla, tým deťom je zima na zemi, tie deti nemiluje jedno srdce. Od malička som
         nemal lásky. Tu sa začínala tragika môjho života. Druhé deti sa bavili, ja som vyhľadával
         kríčky a prútie v poli, to boli prvé kamarátstva, vysedával som dlho na pustých kamencoch,
         niekedy som sa rozprával s chrobákmi a chrobáčikmi. Potom som obyčajne upadal do vnútornej
         tesknoty, pociťoval som ku všetkému ukrutné vzdory a v zapadlých samotách som sa veľmi
         krušil. Nenávidel som deti, s ktorými sa mamy maznali. Nemohol som sa dívať na to, ako iným
         deťom všetko povoľujú, ja som ničoho nemal. V poli som si osvojil zatrpklosť k ľuďom,
         poznal som reč potokov, oblakov a vtákov, im som rozprával svoje smútky a na cestách som v
         prachu sedával. Ja, malý chlapček, býval som nesmierne bolestivý a zúfalý. Potom som mal
         rád len deti špinavé a otrhané, deti poroby a túlavé zvieratá v chotári. Okrem toho vedel
         som, kde bývajú lesné víly a rusalky, tie ma najviac zamestnávali. Topelcov som sa bál, bál
         som sa hlbokých vôd. Vedel som o matke na cmiteri, ale matka mi už ani nechýbala, Bože môj,
         na svoju matku by som si už nebol zvykol. V tráve som skúmal život mravcov a poľných
         koníkov, žili sme v príbuzenstve, mal som k nim lásku a cítil som, že matka moja je pole
         ovsa, vlna na potoku a mušky nad jeho hladinou. Takú som mal matku, od ktorej sa mi dostalo
         za hrsť bledej lásky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523426">
       </a>
       Trochu bohémstva
      </h2>
     </div>
    </div>
   </div>
   <p>
   </p>
   <p>
   </p>
   <p>
    Opúšťal som rodné prahy, často som korunoval smútkom a pomätenosťou všetky
         dobrodružstvá, ktoré som zažil na svojich fantastických výpravách. Kade som to chodil? Po
         záhradách, poza potoky, po hore a po kriakoch. Mal som šaty podivné, skoro indigové, píjal
         som vône lúk a živice a živil som sa ľadníkom a púpavou. Jedával som rescu, jarabiny, kurie
         rite, sladké drevo, mastnú kuľašku, tŕpky, v tráve som líhal, nohy som si kúpal za
         studených večerov. Neskoro, o smrku som sa vracal domov so zvesenou hlavou, pripadal som si
         veľkou obludou, vracajúc sa z veľkých piesočných pustatín ako ťava. Medzi svitom luny a
         mojou modrou bosou nohou vytvoril sa tieň, z ktorého som pil akoby z vlastnej krvi, a potom
         som ho neustále stretal a stal sa mi spoločníkom, lebo som nemal žiadnej spoločnosti,
         vediac, že môj vzhľad je odpudzujúci a poľakaný. V noci som vstával z postieľky, díval som
         sa von dlho, zádumčive opierajúc rozpálené čelo na sklo oblokov, pozeral som na nebo a zas
         som sa bavil s barančekmi, ktoré blúdili oblohou a boli krásne. Koľkokrát sa ma zmocnila
         únava, strašná únava zo života, nechcel som viac prenocovať na zemi. Mohol som sa zblázniť,
         vidiac za oknom démonov noci. Poviete: kde taký šesť-, sedemročný papľuh nazbieral toho
         bohémstva? Veď i ja sa divím; dnes som podesený nad pohnutou mladosťou, v ktorej sa naozaj
         dodnes nevyznám. V rimbaudovskej koncepcii poézie jestvujú sedemroční básnici; čože —
         nehľadal som cesty svoje, nehľadal som seba? To bola skutočná báseň, ja som bol básnik.
         Veľmi vzrušene na to myslím, ja som bol výstredné dieťa. Ó, taká úžasná odvaha! Aké
         najsvätejšie múzy mi to vnukli, že nosím v sebe veľkú báseň a že s ňou snívam? Ja som
         nevedel, že to je vstupné do poézie, ja som nevedel, že sa píšu básne. Mal som jedinečnú
         detskú fantáziu. Rozoznával som hlásky takto: m = most, tam sa ide do poľa; ležaté D =
         dúha, tak sa ide do neba; malé h = hora, tam si hovia víly na pohovkách, štíhle a biele; S
         = srdce ma bolí; U = hojdačka, únos; n = náhrobok atď. Dážď mi pripomínal mágiu čarodejov,
         nejaké pohrebné piesne. Keď hory hučali, to som mal najradšej, vtedy som chcel stretnúť
         drakov a divú zver. Jačmene a žitá skrývali škovranov, do tých som kamene hádzal, lebo
         pekne spievali. Vôbec malých vtáčkov by som bol pozabíjal, mal som rád len veľkých vtákov
         skalných. Jastraby a orly skvele krúžili, za nimi som sa hodiny díval. Ó, veľká príroda,
         môj prvý domov!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523445">
       </a>
       Môj otec
      </h2>
     </div>
    </div>
   </div>
   <p>
   </p>
   <p>
   </p>
   <p>
    Čo mi ostalo ešte v živote, to bol otec, ktorý ma mal veľmi rád, ale len dotiaľ, kým sa
         druhýkrát neoženil. Mal som deväť rokov, keď som i túto lásku stratil, lebo macochu mal
         otec radšej, ako nás deti. Neviem prečo. Nikdy som to nepochopil, ani dnes tomu nerozumiem.
         Najradšej by nás bol mal z domu preč, čo sa čoskoro aj stalo. Brat a ja sme v štrnástich
         rokoch opustili rodný dom, sestra mi umrela viac týraním a žiaľom ako suchotinami. Ostal
         teda sám s macochou. Ja si však spomínam na časy, keď som mal sedem-osem rokov a keď som
         bol miláčikom môjho dobrého otecka. Otec býval veľmi nábožný, chodieval do kostola, mňa so
         sebou brával a ja som býval plachý a pozorný pri bohoslužbách. To som mal rád. Vždy som
         myslel, že cestujeme do neba, kde je mama, a hovorieval som otcovi: Otecko, pravda, anjeli
         by sa nám mohli ukázať, keby chceli! No, pravdaže, odpovedal tato. Potom som mával
         neobmedzené predstavy o nebi, o hračkách, o tom, že i mne by dali anjeli krídla, potom som
         sníval o výpravách po hviezdach, oblakoch a po končinách nebeských, moja fantázia hrozne
         pracovala, keď som hneď nato videl vtákov na nebi a keď ma otec brával na ruky, to mi už
         bolo hodne vysoko od zeme, a keď ma podhadzoval na rukách, mával som nesmierne radosti a
         obyčajne som sa nazdával, že by to bolo aj dobrodružné, aj krásne, keby som mu tak naraz z
         náručia uletel. Prvé známky mojej nábožnosti a prvé moje poznatky náboženské boli skôr
         exotické ako mystické. Rád som mal organ, pohreby, koľadu, to, ako ľudia v kostole
         pohybovali ústami pri modlitbe z knižiek, aké farebné pátričky nosili a dedinské kroje v
         nedeľu a vo sviatok. To sa mi páčilo. Ostatné abstraktnosti, ako napríklad „Ježiško sa díva
         na teba z oltára, buď dobrý!“ — to ma nepresviedčalo, lebo som vždy naširoko otváral oči,
         aby som ho videl. Ja som bol naozaj podarené decko! No môj otec okrem nábožnosti býval aj
         pracovitý. Vtedy mi najviac imponoval, keď v lete o senných robotách kosu kul. Bývalo to
         vždy zarána a za pekného počasia, vtedy môj otec vystupoval v mojich predstavách ako slávny
         hrdina, ktorý sa chystá ísť ta, kde sú rusalky, víly i ježibaby, kde poľné panny pasú zlaté
         prepelice, kde večer biela pani máta a svietivé svätojánske mušky bežia ku hviezdam.
         Naozaj, býval som veľmi dojatý, keď som otca vídal kráčať po chotári s kosou na pleci.
         Prirovnával som ho k princovi, ktorý si poradí aj s drakom. „Počkajte, ježibaby, on sa vás
         nebojí!“ Lebo môj otec mal kosu, a to bolo viac ako žandár s flintou. — Škoda, ach škoda,
         tohto hrdinu svojich povestí som potom zakrátko stratil. Keby som bol býval sám taký
         nespokojný, ako som dnes týmto ukrivdením zaujatý, bol by som mnoho plakal pri konci
         rozprávky, kde moja láska a moje vzdušné zámky ľahli popolom a zmarom navždy.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506484">
       </a>
       Škola
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na ľudovú školu nemám zvláštne spomienky. Tam nás trstenicou bili a museli sme poriadne
         sedieť v laviciach. Zavrieť medzi školské lavice takého zurvalca, ktorý chce mať trávnik,
         ktorý chce vidieť lúky a potoky, ktorý chce vládnuť horami a obzormi, to som považoval za
         bezprávie, ktoré obmedzovalo moje túžby a moju slobodu. Nerád som sa učil, vulgárne: nerád
         som sa drel. Ja som toho všetkého vedel viac, ja som vo svojej mladej duši mal širší obzor,
         vo svojich dobrodružných výpravách do sveta vidín nazbieral som väčšie poznatky a poznal
         som sladkú abecedu sveta. Čo mi tam bolo: a — á, i — í, o — ó, el — eľ atď. Ja som vedel,
         že a — á = to sú pekné kolieska, i — í = to sú prúty, o — ó = to sú zlaté prstene, treba sa
         bolo s tým baviť, no vonkoncom hlúpe mi pripadalo to vážne pretváranie sa, že to „a“ máme
         vážne brať. Litera „el“ bola najpeknejšia. Pripomínala mi štíhle ohýbkavé dievča, ktoré by
         som si bol rád vzal za ženu. — Ostatné, čo nás na ľudovke učili, nemalo prazvláštnej
         zaujímavosti. Ani prvé sväté prijímanie v tretej ľudovej nezanechalo vo mne mocnejší dojem.
         Deti nie sú stvorené pre vážne veci životné. Deťom sa privčas uberá z ich detstva, keď sú
         nútené k nejakým serióznym postojom, a je v tom hodne teatrálnosti. Ľutujem, že taký
         významný čin, ako je prijatie sviatosti oltárnej, nezanechal vo mne stopy a neviem si dnes
         pripomenúť tú prvú duševnú slasť, z ktorej by som mal mať do smrti pamiatku. Už gymnázka
         bola pestrejšia. Chodievali sme sa medzi humná hrávať „longa métu“. Futbal vtedy ešte nebol
         tak v móde. Zbierali sme známky. V učení som býval stredným žiakom. Učil som sa ľahko, no
         hlavné boli kadejaké študentské kúsky. Fajčili sme tuho a pripomínam, že v prvej gymnázke
         som mal v polroku dvojku z mravov pre fajčenie. Zvláštne, otec ma nebil.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507405">
       </a>
       Čo bolo najkrajšie v detstve
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mali sme voly. Tie som v lete pásal. Aké to boli dobré zvieratká! Koľko je dobroty v
         takom veľkom oku volskom, o tom vedel len Francis Jammes krásne rozprávať. Tieto milé
         zvieratká som nesmierne nežne mal rád. Láskal som ich, a keď cez obed meridzali, ľahol som
         si k nim a bol som istý, že ma moje volky tiež majú rady. Veď si len uvážte, že to boli
         moje voly. Aký som to býval hrdina, moje voly a môj veľký chotár! Na Chabzdove, kde smrečky
         rástli, kde sa diviaky ukrývali, kde orly vzduchom vládli, tam som strávil najkrajšiu
         mladosť. Dnes na to s dojatím spomínam, ako som rád líhal naznak a do nekonečného priestoru
         vzduchu — zdalo sa mi — že padám tvárou. Rád som mal ustavičné hučanie hory. Tento večný
         chorál prírody Božej unášal ma ako vody morské, po jeho vlnách som odchádzal do veľhôr,
         býval som zmietaný veľkými búrkami, môj nepokoj ma od mladosti vrhal do oblasti víchrov,
         niekedy som chcel ísť až nad oblaky, inokedy som horúčkovite túžil späť k nejakému
         prístavu. To boli hory rozhučané, to všetko bolo tajomné volanie hôr. Viem, že som nemal
         žiadnu mladosť, ja dieťa z peny a z hmly hôr, ale tu som sa pokúšal svoj mladý život nájsť
         a zmocniť sa ho.
   </p>
   <p>
    Bol som vari takým malým kráľom našich oravských hôr, ktoré boli smutné a ponuré, dumné
         a osirelé, pretože aj moja mladosť bola smutná, pretože i ja sám som bol tým smutným kráľom
         našich hôr. Viete, že som si tam zamiloval samotu a akýsi smútok, ktorého nevedel som
         dôvody, ktorý však mi dával veľmi zvláštne napätie a ktorý ma vždy vzrušoval. Bolo to
         krásne, ale dnes jednako na to myslím s bolesťou. Prečo som nebol ani tam spokojný? Prečo
         je človek štvaný stále za druhou vidinou? A mohol som byť navždy len pastierom. Paľko
         Hlbina mi dnes pripomína: „Môj Bože, vieš, že ja som chcel byť bačom.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506527">
       </a>
       Svetová vojna
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vojna! — to sme my chlapci mali radi. Naši dedovia hovorili mnoho o roku 1848, o
         okupácii Bosny, radi sme pozerali obrázky z rusko-japonskej vojny, hrávali sme sa sami na
         vojakov, bitky sme viedli, a táto svetová vojna len vzrušovala našu vojenskú krv. Nevedelo
         ma nijako dojať to, že ženy plakali za mužmi, deti za otcami, mal som rád len tú tvrdosť
         chlapov, že bez strachu a s istou hrdosťou odchádzali do vojny. Pamätám, stál tam na
         námestí medzi ostatnými náš sused, kotliar, ktorý oduševnene kričal: „Na Srbov!“, keď sa
         dav pohýnal na stanicu. Ako mi bolo ľúto, že nemôžem ísť aj ja! My sme držali s našimi, s
         Rakúsko-Uhorskom, o nejakom slovenskom národe som nemal ani tušenia, že jestvuje. Maďari
         nás vedeli presvedčivejšie vychovávať pre Maďarsko, ako Česi pre Československo. Horeli sme
         vlasteneckým ohňom za každé víťazstvo našich vojsk. Radovali sme sa z každého úspechu
         našich. Vojna bola pre nás zaujímavosťou, snívali sme všetci o samých hrdinstvách, a keď
         sme videli prvého vojaka v uniforme, všetci sme chodili za ním po meste. Tie modré vojenské
         šaty boli nám ako modrý blankyt neba, od ktorého sme oči neodtrhli, keď sme pozerali za
         vtákmi. Od nášho vojaka sme neodchádzali a s posvätnou bázňou sme počúvali na každé jeho
         slovo. Prišiel neskôr aj jeden ruský zajatec k nám, sprvoti sme ho s nedôverou a s
         nepriateľským pocitom sledovali, ale čoskoro sme sa skamarátili, lebo on nás nechcel
         postrieľať a bol milý k nám. Talianov sme nemali radi. Svetová vojna zdala sa nám hračkou,
         bolelo nás, že sme sa nemohli tam ísť zahrať na vojakov, kde sa kúrili oblaky od šrapnelov,
         kde husári pyšní a kanonieri svalnatí Rusov zaháňali, chceli sme čím prv byť veľkými a
         puška — to bol náš sen. Môj otec tiež narukoval roku 1917, ale najprv sa oženil, aby nás
         troje detí navždy pochoval do neláskavého náručia macochy. O tomto presmutnom úseku svojho
         detstva radšej ani riadka nenapíšem. Hovoril, že sa žení kvôli nám, aby nás mal kto
         opatrovať, keď bude na vojne, no mohol nás naozaj skorej krkavčím spôsobom zahodiť a
         opustiť, mohol nás vyhnať do hôr alebo zanechať napospas osudu, ako priviesť nám do domu
         macochu. Svetová vojna vtedy prestala byť našou skvelou ilúziou, keď sme pocítili na svojej
         koži jej krutosť. Bol som síce rád, že môj otecko je vojak, ale vždy som o ňom myslel ako o
         slávnom hrdinovi, ale ostal som vzdorovitý a zaťatý ku všetkému, čo mi otca pripomínalo —
         vojna sa skončila, otec prišiel domov, naši vojnu prehrali, Česi dochádzali, ja som už
         nechcel ani doma byť. Rabovačky sa mi hnusili, nadutosť a nedisciplinovanosť vojakov, čo
         došli z frontu, mi rozptýlili všetky krásne sny o hrdinoch a víťazoch našej vlasti. Svetová
         vojna ma veľmi utvrdzovala v zatrpknutosti k ľuďom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504525">
       </a>
       Ostatok detstva
      </h2>
     </div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.id2504535" name="id2504535">
      1
     </a>
     ]
    </sup>
   </p>
   <p>
   </p>
   <p>
    Bol som zlý a skazený už ako dieťa. Pre toto vzrušené a pohnuté detstvo som nešťastníkom
         dodnes. Neviem mať rád ľudí a neviem sa hnevať. Ako dieťa — mal som rád tuláctvo a
         bitkárstvo. Tých epizód! Napríklad s dievčatkom od susedov som sa raz pasoval. Aké
         pasovanie! Bola to chvíľa zúfalej zmyselnosti, opitej pomätenosti a vášne. Ó, vznešená
         neresť! Býval som nespratný a pohŕdavý. Na ulici som viac ráz nocoval pod drevami a klial
         som. Mal som nervy? V noci som býval zasnený do čohosi, čomu som nevedel prísť na formu.
         Čosi čierne a biele, modré i červené. Čosi ako búrky, nebá a peklá. Boli to dravé a prudké
         záchvaty kŕčov, keď som ešte nepoznal iné úľavy, ako som ich nachádzal v nesúvislých
         zlomkovitých výkrikoch. Nevedel som nájsť nejaký výraz, chcel som prchať a utekať. V týchto
         výtržnostiach mával som zvláštne videnia, ktorých som sa neskôr začal báť. Vtedy som
         objavil v sebe to, čo už dnes mám zistené, že som básnik. Som teda bláznom a pochábeľom,
         hlupákom a heretikom, žijem z milosti najsvätejšieho pomätenia a nedbám o všetko na svete.
         Som blázon — myslieval som si, že som sa s iným bláznami nekamarátil… Reč som vedel, bola
         to asi reč, ktorou sa dorozumievala moja predvčerajšia bolesť s bolesťou včerajšou, reč,
         ktorou oslovovala moja vlaňajšia láska moje predvlaňajšie lásky. Chcel som žiť pri oných
         brehoch Nevysloviteľna, kde sa narodila krása, keď my sme prišli k nej už so zamknutými
         ústami. Prvá báseň, na ktorú sa z detstva pamätám, mala úzke štíhle slohy a pripadala mi
         ako krásne línie ženy, ktorá je „šlank“.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504535" name="ftn.id2504535">
        1
       </a>
       ]
      </sup>
      Z týchto niekoľkých nasledujúcich odsekov som svojho času uverejnil v Postupe
               state pod názvom „Od vrát neba“.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504621">
       </a>
       Pokračovanie životopisu
      </h2>
     </div>
    </div>
   </div>
   <p>
   </p>
   <p>
   </p>
   <p>
    … a keď som vošiel do puberty, začal som poznávať romány hviezd a dna morského. Spomínam
         na to dnes a hovorím: dievčatá nie sú pre lásku, a to je chytráctvo, že predstierajú lásku,
         prosím vás, zaduste humanitu falošných bohov na mojom proteste! Aké sú hlúpe, keď si
         myslia, že majú zásady, a to je škandál, že im veríme! Vôbec ma neviazala odmalička morálka
         z výkladných skríň a klinčekov na prsiach alebo na rádionkách. Uvedomujem si dnes, že žena
         nemôže byť hrdinkou ani v najpubertálnejšom románe, lebo samičie kúsky sú pod dôstojnosť
         ľudskú a všetko je len na dráždenie. Nechcite, aby bol zo mňa klaun. Konvenčné rozpravy a
         zápletky a kadejaké konfúznosti našich románov som vždy považoval za morovú ranu, ktorá
         nakazuje anjelov. Chystal som sa objaviť schému nesmrteľného románu, a preto som si
         namyslel, že mám šiesty zmysel, ktorým sa prenášam do nekonečna. Už som pochodil hviezdy a
         dokonale ovládam zákon bilokácie, súčasne som i na dne morskom. Každá vidina je román, a
         nejestvujú jeho pisatelia. Viete, že ma vyobcovali zo spoločenstva dobrodruhov? Ja blúdim.
         Zo mňa rozpráva mnoho ráz sklamanie, ja viem, že si protirečím v mnohých odtienkoch, ja
         blúdim. Vtedy, keď som ráno vstával ako chlapec, so sebazaprením som chytil za driek tento
         nový vek. Pracoval som na manifeste pre nové generácie. Skoro som predpovedal príchod
         nových časov. Preháňal som, to som presvedčený, keď som časom príliš zhovievavo ponímal
         dievčatá, časom som bol pre ich lásky krutý. Vtedy by som bol najradšej zakryl si tvár,
         lebo ma mnoho prenasledovali. Nebol som krásavec. Mal som hlboký čierny pohľad, ale pre
         svoje kúsky lásky som nikdy nebol šťastný. To je hlúposť. A moja hrdinka nikdy nemala
         ľudské telo. Objavil som ju v kytici konvaliniek, keď na to nemyslela. Je sladká a
         neunikavá. Teraz sa s ňou hrám. Pozerám jej prs, na ktorý snežia biele šije. Ale čo tu
         hľadá? Jej miesto je na niektorej hviezde. Ja som nečistý. Teraz si spomínam na prvý bozk.
         Viete, že to bol skoro hriech? Hoci vyhlasujem tu pred tvárou storočia a pred zrakom
         všetkých pokolení, že som v živote nezhrešil láskou. Mne sa nikdy nedostalo lásky. Preto
         ten prvý bozk bol skoro hriechom proti láske, lebo ja som nikdy nemiloval ženy a ja som sa
         opovážil bozkať jednu z nich. Vedeli by ste mi to odpustiť? Vravela, že som prvý. Fuj! Z
         celého toho perverzného pôžitku mi ostalo len to, že vtedy som prvý raz v živote odpľul.
         Myslím, že mám po Adamovi krv, ale lásku nie. Ako asi musel Adam vo vyhnanstve plakať, keď
         padol symbol jeho rajskej Evy. Vraj Eva stelesňovala lásku, po raji láska nepremenila Evu.
         Potom už Eva bola obyčajná žena, ale Adam už nemal tú prvú ženu. Hľadal ju v okolí raja,
         ale tá mu zapadla v raji. Zdá sa mi, že tá mladá panička z nášho susedného dvora, čo som ju
         zamlada stretal, skrývala búrku. Vlna jej pŕs ma vždy šľahla. Spomienka na raj, nič viac.
         Tá prvá moja láska (pripomínam, že v útlej mladosti som bol veľmi vyvinutý eroticky a mal
         som zrelý zmysel pre dievčiu krásu), teda tá najprvšia moja láska zaujímala ma z rôznej
         stránky. Mnoho som hľadel na ňu, bola strojená, skutočne neoplakávam ani jednu herečku.
         Myslel som si, všetky budú také. Ja neviem, prečo mala pekné tvary tela. Niekedy aj
         plakala. Kto ju to naučil? Vlastne, ako sa to začalo s tým prvým bozkom? Kto môže za jeden
         omyl, ktorý obídu aj oblaky, aj veštci. Už si to nikdy nebudem opakovať. Mal som skazené
         krvinky, bol som milencom z pekla, och, prapodivné rozčarovanie, v ktorom si dva motýle v
         zlomenom vetre zakrvácali srdcia a neumreli naveky. Ale poznám to dievčatko vysokých vlôh a
         skvelých darov Božích. Moja hrdinka mala vo mne šarvanca, a to bolo pre ňu sladké dráždivo,
         nemohla zato, hnevala sa. Len čo z neho bude, myslievala, učiť sa nebude, o robotu nestojí,
         veď sa nikdy nenaučí nič a nebude mojím mužom. To je naozaj hriech, veľký hriech, je to
         jeho zurvalstvo. Ale moja milenka tiež nepočítala s problémom, že jej milenec nebude kópiou
         mizerných milencov, ako každý druhý paholok, ktorý sa raz ožení — a ona sa neusilovala tomu
         rozumieť. Ale k tejto láske sa družila ešte jedna duša, to bola jej matka. Vyháňala ma! Nie
         pre vlastnú dcéru; ona ma nemala rada, že som bol šarvancom, že som neostal doma statočne
         sedliačiť a len tej protivnej žene navzdory som ľnul k mojej láske. Ach, hladko som sa
         lúčil s týmto ideálom. Nepovedal som jej „zbohom“ a lepší som nikdy nebol. Buď teda
         blahoslavená chvíľa, v ktorej jeden milenec zdochol, nie pätou milenky šliapaný, ani nie
         láskou zamordovaný naveky.
   </p>
   <p>
    <span class="emphasis">
     <em>
      Postup, I. — II. ročník
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504648">
       </a>
       List rodičom
      </h2>
     </div>
    </div>
   </div>
   <p>
   </p>
   <p>
   </p>
   <p>
    Rozhodol som sa, že budem básnik. Na gymnáziu sa učíme o Petofim, rád mám básne. Viem,
         milí rodičia, že budete proti tomu, lebo z toho nežijeme. Ale ja vás usvedčujem z toho, že
         vy máte vinu. Čože, nie vy ste zasiahli osudovo do života, ktorému mladosť chcela priať,
         ktorý sa mohol hocijako vyvinúť, keď ho týrate pre jeho básnické detstvo, pretože to už
         viac nie je ani dieťa, ale básnik? To sa vám však tragicky nevyplatilo. Chceli ste mať zo
         syna pána a ten šibenec nie a nie vyzradiť, čo v ňom bolo. Mal byť profesorom a — paromská
         robota — nebude z neho nič. Ale môžete urobiť dobrodenie a nikdy mu nebude zle. Nechajte mu
         jeho lásky, nebráňte mu jeho nespavosť, jeho zhýralosť, jeho krv kainovskú. Len, preboha,
         nechcite od neho, aby bol statočným občanom zeme, mužom tuctovým a človiečikom priemerných
         mravov. Nechajte ho, dobre rastie, keď rastie divoko. A nech si behá po stromoch ako
         nebeské vtáctvo a nech sa živí vzduchom a slnkom ako poľné ľalie a nech ho unášajú preč od
         prístavu vlny neukojených jambov a nech vás už nikdy nebolí vaše tulácke decko, keď ste
         stratili úctu k svojmu dieťaťu, z ktorého bude raz skvelý básnik!
   </p>
   <p>
    <span class="emphasis">
     <em>
      Postup II.
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504706">
       </a>
       Básnik
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nepoznali ste básnika, ak ste videli jeho neobratný zovňajšok, nesústredený pohľad,
         tmavý ako kus mračna, a tú trošku zadubenosti. Toto knieža oblakov, tento meteor, zblúdilý
         svätec, nevedel nájsť svoje miesto medzi smrteľníkmi, oni ho vydedili zo svojho lona, ale
         nevedeli ho navrátiť oblakom. Jeho kráľovstvo nie je odtiaľto. Lenže, bratku modrý, to si
         nikdy nenamýšľajme, že sme nadľudia, lebo tu sú fakty: sme neznesiteľní a roztržití,
         nevieme, čo chceme od ľudí, a vôbec spoločnosť si nás sprotivila. Nevieme, ako to bude o
         jednu, dve, tri generácie neskôr. Tisícky dievčat budú bodať do srdca naše rýmy a naše
         sladké básne, ale čo, keď tisícky našich druhov vystopujú, kade sme blúdili, i — hromské
         pletky! — prečo sme to len robili? Nikto z oblakov či hviezd nechcel nás naspäť, keď nás
         raz vydedil, a my s poznačením na čele, že sme básnici, museli sme hynúť na veľmi všivavej
         zemi a ošmietať sa okolo ľudí. Ktorýmsi by to bolo lichotilo: zísť sa s nami, lebo je to —
         prosím — výsostné privilégium: poznať básnika. Lenže tu sa stala osudná mýlka, že to boli
         len ľudia, a my sme sa nevedeli predstaviť. A že sme boli nenávidení raz navždy od tých, čo
         sa s nami chceli stretnúť, a stretli sa, to je to, že nás nadmieru urážali. Preto som si
         povedal: milý básnik môj, bolo by načase odísť. Tu nás už veľmi poznajú ľudia. Myslieval
         som veľmi často, aké divoké pohnútky ma zahnali až tak ďaleko, že nemám nikde miesta. To sa
         mi páči! Treba by mi bolo poznať nové pobrežia a najnovšie ostrovy pre sťahovavé vtáctvo,
         preto nastokrát zbohom, môj domov, zbohom všetky detské hračky, vlny vesmíru sú rozkošné,
         my ideme podmaňovať všehomír a pieseň básnickú.
   </p>
   <p>
    <span class="emphasis">
     <em>
      Postup II.
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504732">
       </a>
       Nebezpečie smrti
      </h2>
     </div>
    </div>
   </div>
   <p>
   </p>
   <p>
   </p>
   <p>
    O prázdninách po kvarte mal som sa zabiť. Pásol som voly vo vrchoch. Chcel som vyliezť
         hore strmým útesom na jeden vrch a došiel som iba do polovice, ďalší výstup bol neschodný.
         Začala sa pôda podo mnou zosúvať a mňa pojala hrozná úzkosť. Videl som sa v náručí smrti.
         Nemal som, naozaj nemal som nikoho medzi blízkymi mŕtvymi, a predsa som jej šiel v ústrety.
         Kdesi som v knihe čítal, že krásne je umierať nepremoženému, bolo to podivuhodné, a ja som
         nechcel zomierať, radšej som sa chcel zmeniť v smrť. Cítil som už, že na zemi sa rýchle
         míňam, a to najvýmluvnejšie rozprávalo. Myslel som si: smrť si vymení so mnou miesto, ale
         to budem zas ja, vždy mladý, vždy v trysku, vždy neukojený a večne nepremožený. Dobre.
         Odídem teda pohŕdavo a s tmavými očami. Rozmýšľal som o bolesti, či je to vôbec bolesť ísť
         až ta, kde by sme sa neopakovali. Tamtá chvíľa mala telo ako more, keď utekala navečer vo
         výške vtákov, smutne ponad zvony — to bola blízka smrť. Smrť — to ma najbližšia sesternica
         okúzlila, o ktorej som ja nevedel. Lebo keď ma tam objala, mohli plakať moje ostatné lásky,
         ale ja som bol už zasnúbený. Možno — myslel som si — že ešte ma opustí, ale to nevadí, aby
         sme si najlepšie neporozumeli, keď sme obidvaja ako dve modré luny. Koľko ma bolelo, keď sa
         vzďaľovala, lebo mi k smrti nič nechýbalo a ja som viac plakal ako vyblednuté kajúcnice.
         Túžil som stať sa smrťou, veril som v to — a neodhadnete, aká je smelá viera, kde hovorí
         smrť sama. Aká veľká je jej skutočnosť, ktorá ostane navždy skutočnosťou pre nebo a pre
         svätých. Viete, čo sa stalo ďalej? Viete, že ma anjel strážny vyniesol na samý vrchol toho
         kopca? Prosil som ho o to. Hore na vrchu som strašne zosmutnel. Videl som dolu prepadlisko,
         hľadel som dlho na toto záhadné kráľovstvo smrti, ostal som bez slova a bez výkriku, všetko
         uviazlo vo mne. Taký inakší svet som vtedy videl. Už som cítil, ako prelieta duša moja tými
         krajinami, ktoré som si podmaňoval, už som bol nekonečný, ako celý priestor sveta, a
         nechcel som sa nijako vzdať presvedčenia, že viac nežijem. Bolo mi ľahko, ležal som hore
         hlavou a necítil som úzkosti. A zázrak anjela strážcu ma prebudil a vrátil životu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505060">
       </a>
       Pohnútky odísť do kláštora
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Odchod z domu
     </em>
    </span>
   </p>
   <p>
   </p>
   <p>
    Prázdniny po kvarte roku 1919 boli pohnuté. Náš štátny prevrat ma veľmi nebavil, nemal
         som rád Čechov. Macocha stávala sa čoraz zúrivejšia a tyranská. Pýtal som si chleba? Dostal
         som päsťou po hlave. Chcem som sa ihrať s deťmi na pasienku, nedostal som obed. Už som
         prestával byť vľúdny k rodisku; hoci otec ma odrádzal od odchodu z domu, rozhodol som sa,
         že odídem. U nás v Trstenej bola len štvortriedna gymnázka, a keď sa mi sedliačenie doma aj
         páčilo, rozhodol som sa pre ďalšie štúdium. Tyranie už bolo dosť, otroctva tiež. Kam som sa
         mal obrátiť? Kam sa podieť? Rodičia mi na štúdium ani haliera nedajú. Ja som už vlastne
         dávno ich deckom nebol. Nemilovali ma. V kláštore ma prijmú zadarmo, budú ma mať radi,
         budem dobrý. Pánu Bohu slúžiť? Zavaliť sa tým strašným záväzkom? O tom vlastne som ani
         nemyslel, čo to znamená Bohu slúžiť. Taký chlapec — čo ten vie? Nič! Bude mi dobre, nik ma
         nebude biť, budem ďaleko, možno ma pustia aj do Afriky za misionára, do Indie, budem svätý,
         upadnem do vytrženia, zjavenie budem mať, Pána Ježiša s Pannou Máriou uvidím — také bolo
         zmýšľanie štrnásťročného decka. Že aké problémy tu ešte budú, čo za životné otázky sa tu
         ešte vyskytnú, na to predsa chlapec nemyslí. Tie krásne výpravy medzi anjelov, rozprávať sa
         s nebeskými svätými, to ma viac zaujímalo, ako všetky lásky a kamarátstva. Pôjdem ta!
         Vidieť iné modré kraje, dať duši nový rozlet, letieť a padať, vstávať a ďalej letieť, to
         bolo vábivé. A keď som oznamoval spolužiakom svoj odchod, pojala ma nezdolateľná hrdosť, že
         ja pôjdem tak ďaleko. Do Trnavy pôjdem za františkána, s povedomím som všade hovoril.
         Dievčatá, čo so mnou pásli voly, hovorili mi: Ty potvora, z nás bude skôr pápež ako z teba
         kňaz. Vidíš, hovorili, tvoj brat bude kňazom, ten i v smrečkoch na Chabzdove chodil s
         breviárom, a ty, šťurko, si vyvádzal kadečo. (Brat bol štyri roky v kláštore, potom ho
         vyhodili pre dievčatá.) Jediné, čo ma odstrašovalo, bolo, že som sa bál, že ma vyškopia.
         Chlapci ma tým mnoho strašili a u nás tak myslia, ba mnohí svätosväte veria, že je to
         pravda, že sa tak každému stane, kto ide za mnícha. Pre toto som býval smutný a rozhorčený.
         Ale predsa vôľa zvíťazila nad obavami. Prišiel potom konečne deň môjho odchodu, ktorý som
         si vynútil doma terorom, nie súhlasom. Môžem povedať: formálne som musel ujsť z domu,
         utiecť z rodiska. Sadol som do vlaku a mal som slobodu a povedal som svojim smutným
         oravským horám: boli ste v mojom zajatí, dávam vám slobodu, zbohom. Nezaplakal som. Za tým
         som vždy zomieral, aby ma vlak hodne-hodne ďaleko viezol. Celou cestou som bol pri obloku;
         Považie, Váh, vrchy, hrady, to všetko stačil môj vlak so mnou odvážať a púť moja stala sa
         takou smelou, ako moje odhodlanie nenavrátiť sa naveky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505161">
       </a>
       Môj horký plač
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bol som asi dva-tri týždne v trnavskom kláštore ako štrnásťročný chlapec. Neviem, ako sa
         stalo, že som raz večer tak tuho zaspal, že búchanie na dvere ma nezobudilo, museli vylámať
         dvere. Mocný kuchár fr. Evaristus ma strašne začal biť po tvári, prečo som vraj neotváral,
         keď som to všetko počul. Zobudil som sa až vo svojom vlastnom plači a nevedel som, čo je so
         mnou. Naozaj, nepochopím nikdy, čo to bolo. Unavený som bol iste, nová klíma, nový svet, a
         bolelo ma, že ma prezývali „horniakom“ a pozerali na mňa ako na potvoru, odstrkovali ma,
         posmievali sa mojej reči horniackej, a najviac som bol vysiľovaný tým, že som sa cítil
         strašne strateným. Toto pohŕdanie ma mučilo. Ten večer som nezaspal až do rána. Skoro ráno
         som ušiel na trnavské púšte a tam som sa vyplakal pri pesničke, ktorú som ani nespieval,
         ale trhavo slabikoval:
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <span class="emphasis">
      <em>
       Bože môj, Bože môj,
      </em>
     </span>
     <br/>
     <span class="emphasis">
      <em>
       velice mi je zle,
      </em>
     </span>
     <br/>
     <span class="emphasis">
      <em>
       kto ma nevychoval,
      </em>
     </span>
     <br/>
     <span class="emphasis">
      <em>
       ten mi rozkazuje.
      </em>
     </span>
     <br/>
     <br/>
     <span class="emphasis">
      <em>
       A kto ma vychoval,
      </em>
     </span>
     <br/>
     <span class="emphasis">
      <em>
       v čiernej zemi leží,
      </em>
     </span>
     <br/>
     <span class="emphasis">
      <em>
       ja musím poslúchať
      </em>
     </span>
     <br/>
     <span class="emphasis">
      <em>
       samých cudzích ľudí.
      </em>
     </span>
     <br/>
     <br/>
     <span class="emphasis">
      <em>
       Vstaň, mamičko, hore,
      </em>
     </span>
     <br/>
     <span class="emphasis">
      <em>
       vstaň, srdiečko moje,
      </em>
     </span>
     <br/>
     <span class="emphasis">
      <em>
       nech ti vyžalujem
      </em>
     </span>
     <br/>
     <span class="emphasis">
      <em>
       všetky krivdy svoje.
      </em>
     </span>
     <br/>
     <br/>
     <span class="emphasis">
      <em>
       Synu môj, synu môj,
      </em>
     </span>
     <br/>
     <span class="emphasis">
      <em>
       nemôžem hore vstať,
      </em>
     </span>
     <br/>
     <span class="emphasis">
      <em>
       na nohách mám kameň,
      </em>
     </span>
     <br/>
     <span class="emphasis">
      <em>
       na srdci mám plameň.
      </em>
     </span>
     <br/>
     <br/>
     <span class="emphasis">
      <em>
       Kameň vám odvalím,
      </em>
     </span>
     <br/>
     <span class="emphasis">
      <em>
       plameň vám zadusím,
      </em>
     </span>
     <br/>
     <span class="emphasis">
      <em>
       predsa vás, mamičko,
      </em>
     </span>
     <br/>
     <span class="emphasis">
      <em>
       hore dostať musím.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Mal som svoju detskú tvár uloženú do dvoch rúk a tak som plakal, že mohli skaly pukať,
         išlo mi srdce odtrhnúť, nevedel som, kto je ešte na svete, čo ma pritúli. Hory sa mohli
         pohnúť nad krivdou dieťaťa, lebo iný tu nikto nebol. Naozaj, bol som veľmi útle dieťa,
         vtedy som na celý život vyplakal svoje slzy. Ja som nerozmýšľal, ja som nemal úsudok, ja
         som nevedel hľadieť krivým okom na život v kláštore, ale dvojnásobne ma všetko bolelo, lebo
         som bol odmlada citove založený a dosť neskoro som prichádzal k nejakým kritériám alebo
         vôbec názorom. Trpel som veľmi, smutný som býval a nevedel som odôvodňovať svoje úzkosti,
         ani som nehľadal nejaké východisko. Všade som videl seba odsúdeného, ukrutne odsúdeného!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505342">
       </a>
       V Trnave
      </h2>
     </div>
    </div>
   </div>
   <p>
   </p>
   <p>
   </p>
   <p>
    Do kvinty som chodil bolestne. Malý, otrhaný, špinavý a zanedbaný tulák bol zo mňa,
         vyzeral som ako obluda, len nie ako študent. Nemal som haliera na písanku, na učebnicu, na
         cigarety, ponevieral som sa po trnavských skazených perifériách. Nohavice deravé, topánky
         špagátom pozväzované, pripadal som si ako Rimbaud s básňou vo vrecku: „Môj kabát už sa
         stával iba vidinou… Ťahal som elastiku z roztrhaných topánok.“ Učenie ma nebavilo,
         profesori boli všetko prišelci, českej reči som nerozumel, ten život školský bol ozaj
         trápny. So študentmi som sa neschádzal, ich priateľstvá som nevyhľadával, s kuchtíkmi som
         sa bíjal a presedel som celé dni v svojej úzkej izbe, ktorá bola podobná väzenskej cele.
         Spolužiaci sa raz poskladali a kúpili mi učebnice a zošity. Bol som nesmierne dojatý. Nie,
         moje srdce nie je zvyknuté na lásku, mňa mohli celkom obísť. Nemal som žiadnu príčinu robiť
         dojem žobráka, musel som cigániť o svojich rodičoch, že sú chudobní, a v duchu som sa
         hanbil za to všetko.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505394">
       </a>
       Na pokračovanie
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nemôžem pokračovať v intímnostiach, ani sa viac nedotknem javiska, na ktorom hrám
         rehoľníka, všetko má vnútornejší význam, než čo hovorí sám habit navonok, všetko bude
         potrebovať veľa času, kým sa nepripodobním k anjelom a kým raz neumriem v hlbokom plači.
         Hĺbka života ma kmáše, a táto bolesť bude inou kapitolou môjho života.
   </p>
   <p>
    Niekedy mám pocit, že nie som normálny. Mám veľké hlavybolenie, obrazy pokrútené sa mi
         premietajú pred očami, vidím všetko hrozné, prežívam všade očistec a neviem, načo sú mi
         dlhé a nepretržité pochody nocí, ktorými tiahne všetko okolo mňa nespokojne, a mňa to
         zdrvuje. Či som to ja? Nie som to? Niečo som hľadal, málo som hľadal v živote a mnoho som
         nenašiel. Len zúfalé zvyšky mojich túžob sa nepremenili, trosky, Bože môj, trosky…
   </p>
   <p>
    Lúčim sa s vami, balvany! Odídem od vás a nezabudnem na vás do smrti. Som človek
         stratený na svete, som priepasťou, som víchrom, čujte, ako hučím, oči mám zaslzené a
         červené, roznesený som vetrami, na všetky strany letím, zvíjam sa pod oblohou, prepadám sa
         do kráterov zeme, niet ma a som už len ako žltá dúha po daždi a vo chvíli som ako čierny
         hmyz pod vami, balvany, aby som, keď už neostalo nič z človeka, s ktorým žiaden človek
         nemal nič, aby som cítil málo, ako mravec, aby som vás, prekrásne balvany, miloval láskou
         mravcov a dažďa a vetrov a dúh.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505463">
       </a>
       Prvá moja báseň
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mal som šestnásť rokov, keď som napísal prvú báseň. Veľmi slabý pokus. Rečové ťažkosti
         som mal, maďarsky som vedel viac ako slovensky. Tú báseň nemám. Bolela ma smrť mojej
         sestry, a ja som o nej nechcel báseň napísať, predsa som plakal za ňou, hoci už bola dávno
         mŕtva, predsa som vzlykal, chcel som sa s ňou rozprávať, ona zaživa bola taká snivá ako
         červánok večerný, ja som jej mohol mnoho rozprávať, ale vtedy som chcel, aby si to
         prečítala vysoko z neba, pomaly, po hláske, preto som slová i vety ukladal pozorne a
         vznikla z toho forma básne. Milá sestrička, vieš, že ma bolí to, ako si ma opustila, a ja
         už viac nikdy nebudem tak blízko dievčej nehy, keď som stratil teba — tak akosi som chcel
         rozprávať v tej básničke, to bola báseň napísaná. Ale viac básní som mal nenapísaných ešte
         predtým, ako som sa naučil písať, pomáhali mi modré šlabikáre, staré obrázky po
         kalendároch, fanatické pobožné starenky, storaké bájne príbehy, kraje a krajiny z
         rozprávok, ktorými som veľa ráz precestoval, kde som sníval o objavení nových svetadielov,
         kde som vynašiel svoje lásky, o ktorých viem, že mi viac radosti dali, ako som jej mal
         vôbec v detstve.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505514">
       </a>
       Muž
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mohol by som hovoriť dnes už, že som mužom? Ostal mi akýsi zvyšok farebného filmu z
         detstva, veľké a malé vidiny malebné, ľahké i ťažké smútky, toto všetko ma zvýšenou mierou
         vydrážďuje, keď myslím na svoje roky. Nevykonal som šťastné púte životom, chcel som iné,
         než je táto častá únava, chcel som mať vždy nové oči, a tam som chcel byť, kde sa nik
         nehašterí o svoju trofej. Unavili ma ľudia, môj pobyt je všade mojou ťarchou, bojím sa, keď
         mi predvádzajú nových ľudí. Mám svoje osobitné nazeranie na svet sčernetý, odpudivé sú mi
         všetky malicherné duše a nemám zisk z nikoho. Keby som mohol dnes poznať víno rimbaudovské,
         piť z neho nie tu, ale niekde v novom Oriente, nikto by nemusel poznať moje víno, kdesi na
         brehu oceánu by som mohol zapaľovať maják rybám a rybičkám mora, napokon stať sa tou
         Rimbaudovou „opitou loďou“ a plávať, plávať hlbinami ako posledný vrak, spojiť sa s
         ľadovcami, napokon stať sa vodnou parou, vystupovať na nebo, a tak sa vracať na zem. Už by
         ma nenašli, ba ani nehľadali by ma. Toto zamorené pásmo ľudské by som viac nepoznal, ťažko
         ho dýcham dnes a stiesnený som príťažlivosťou zeme, ale vtedy by som mal pod viečkom novú
         oblohu a vzduch by som neprevážil. Byť ľahkým ako hmla a sadať iba na trávu! Vidíte, že som
         nezrelým mužom, nedozrel som s inými mužmi, mám chabé svaly, neviem bojovať o túto trofej,
         majú ma aj tak za pochabého, robota mužná sa mi prieči, hanbím sa, že by chceli nasilu
         vidieť na mne čosi, čo by im pripomínalo váženého muža, ale mne tým ošklivejšieho
         človiečika z tucta, lebo na komedianta nie som. Neviem cítiť ako všetci, neviem žiť ako
         každý. Čo stojí môj život? Čo stojí život muža, zatarasený vidinami? Prečo som chcel viac
         od sveta, než mi mohol dať? Prečo som pochyboval o veľkých ľuďoch? Jestvuje vôbec veľký
         človek? Sklamaný nad sebou a tebou, živote, zomriem, bolesť ma zadusí. Viem, že tu nežijem.
         Ja nechodím živý, a len polomŕtvy po svete. S akým citom? Neviem — len strašným.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505606">
       </a>
       Láska
      </h2>
     </div>
    </div>
   </div>
   <p>
   </p>
   <p>
   </p>
   <p>
    Tento zlatý kanárik viac zabral moje zmysly, ako som bol pripravený. Nielen láska k
         ženskému pohlaviu je láskou, toho som sa nenaučil nikde, dievčatá ma chceli mať, čo som mal
         z toho? Láska erotická sa ukonáva, zunujeme sa a chytro sa míňame. Dievča by som považoval
         za hrdinku lásky iba vtedy, keby si ma úplne podmanila. Neurobila to žiadna. Nemiešam
         čistotu s láskou. Čistý život sa dá zachovať, ale láske sa nebráni nikto. Milujeme všetci
         svoje sny a vidiny, máme predstavy o tom, ako Boh delil krásu, vieme o veľkých dušiach,
         zbožňujeme odraz krásnej duše v očiach hlbokých, v očiach ustavične otvorených, kade sa
         srdce prelieva. Sv. František miloval sv. Kláru a nesmieme o tejto láske tvrdiť, že bola
         hriechom. Stretáme v živote javy a veci, pred ktorými nemožno ujsť a neubránime sa im. Sú
         vždy nízke, ale sú aj vyššie pohnútky, pre ktoré sú nám dievčatá krásne. Či sú azda
         nešťastné, keď novú krásu objavujeme, o ktorej samy nevedia? Hľadáme viac, než ony majú,
         ale keď sme to našli, ony to nikdy nemajú, nevedia to ľahko. Básnik Rilke v jednej veľkej
         básni hovorí: „Bola si taká bohatá, že si sa stala sebou samou sto ráz stále.“ A na inom
         mieste: „Milenci vraveli by, len keby vedeli…“ Nevedia to tak ľahko! Slávnou epochou
         každého života je obdobie lásky. Vtedy sme mladí a podnetní, výbojní a ideálni, podnikaví a
         sniví. Ale kto objaví tie najzáhadnejšie záhyby za fóliami knihy, ktoré zavierame a dej
         lásky sme nedočítali? Tak sa stávame smutní a snujeme svoje sny ďalej o láske, chceme, aby
         nás vyčerpala až do vysilenia, ale nemá konca žiadna napísaná kniha. Nemal som nikdy lásky
         k žene plnej hriechu. Nemiloval som ženy kvôli hriechu. Nechcel som vedieť, čo je zmysel
         hriechu, ale nadšenie som mal pre zmysel samej lásky. Poznal som ženy, krásou
         všadeprítomné, poznal som iba lásku k ženám bolestným. Panna Mária musela byť najkrajšou
         ženou dodnes. Prečo neočarovávala chlipných Židov? Lebo jej krása môže byť len tým druhým
         vychutnávačom prístupná. Nespútané ženy nemôžem vystáť. Veselé ženy sú nepekné. Majestát
         krásy nevyciera zuby. Hovorím, tento zlatý kanárik ma viac zaujímal ako rachot času, ako
         nebezpečie smútku, ktorému som sa oddával, keď prašťal tento vek ohromný a povrchný. Naše
         časy nedali nám chvíľu postáť pri čare žien, my sme sa prenáhlili zomrieť pre ženy, ako i
         pre ostatné svoje veľké lásky. Nemali sme teda času vrátiť sa k sebe, och, nebezpečný mor
         našej nehĺbavosti a nevidomosti nám predstavil ženy ako dobrý materiál pre našu bujnosť a
         perverznosť. To je, čomu sme postavili oltár, a obeta je hriešna. Vráťte nám dievčatá
         krásne a vezmite si nazad naše sklony k hriechu. Láska k Bohu sa prejavuje vo veľkosti a
         nepreniknuteľnosti k Bohu a láska k žene by nám nemala dovoliť dôjsť až k samej jej
         veľkosti a nemali by sme si domýšľať, že sme ženy úplne dosiahli. Láska k Bohu nepozná
         hriech, a my si myslíme, že sladko milujeme ženy hriechom. Koľko som plakal za Tebou,
         láska, za Tebou, biely domov oblačný, ktorému som vždy vracal dievča, čím viac som ho
         miloval. Bol som nesvoj a zmietal som sa v ukrutných kŕčoch, lebo som Boha strašne miloval.
         Vy to neviete, že som tu bol pre lásku, nešlo o ženu v tele, išlo o to ženské v jednej
         osobe. Išlo o viac. Išlo o vrchol tvorivej schopnosti Božej. Boh sa nezmýlil a nič
         neopravoval. Boh uznal, že by som mohol padnúť pre malosť ideálu, keby som nemal večne
         smädiť, snovať a tvoriť na jeho diele. Koľko som len smútil! Volal som v nepretržitých
         mukách všetky mená, ktoré už neviem, brodil som sa po pás v sladkých vodách oblačných,
         ktorých som neochutnal, pálili ma slzy v očiach pre Teba, moja nepoznaná kráska, pre Teba,
         Eva-svätica nepošliapaná! Láska u slobodných je — ako more — veľká predstava a sväté
         zanietenie pre krásu, vytvorenú dušami, zatiaľ čo láska muža a ženy môže byť putom pre
         porozumenie, pre náladu a najviac pre milovanie pohlavné, pravda, tiež dobré a pekné. Nie
         ináč by som miloval svoju ženu, ale s výhradou, že by som smel ďalej vidieť, ako je vnada
         tela mojej ženy, ktorú nikdy nebudem mať. Neskôr by to boli iste deti, ktorými by som svoju
         ženu miloval. Nešťastný celibát a mamľas, čo ho prvý začal! O celibáte napíšem osobitnú
         kapitolu. Napíšem, prečo sa ja mám zapierať nie pre hriech, ale pre krásu.
   </p>
   <p>
    Nikdy som nebol zamilovaný do dievčaťa ako do dievčaťa. Veď mnohé dievčatá sú také
         sebecké ako ja, že tiež by milovali vo mne nejakú svoju lásku, ony by viac milovali vo mne
         svoju abstraktnú vidinu, ako mňa samého. Áno, do mňa boli zamilované mnohé, tá štatistika
         by ukázala dosť vzrušené úzadie môjho chlapčenstva, ale ja som nikdy nebol šťastný pre
         svoje kúsky lásky. Zahanbene som hľadel na seba a vždy som sa videl malý. Robil som dojem
         spustlíka viac, ako by som ním bol. Sukničkárstvo je neresť, tu nemám dosť opovržlivých
         slov. A teraz niekoľko slov Tebe, drahá, ktorá si z pokolenia a rodu Boha všemohúceho, za
         ktorú trpím viac, ako už môže byť Bohu milé, viac, ako to môže Boh vidieť. Tápal som v
         tmách, kým som si Ťa vymodlil od milostivých nebies, ale dnes si tu, bez hriechu a bez
         nároku na hriech. Veľká a nepomenovaná. Milujem Ťa, ale Tvoje meno nevyslovím. Je Tvojou
         podstatou to, že si láska sama. Nech Ti závidia všetky ostatné, postáť som musel pri Tebe v
         neskorých hodinách dňa, vo chvíli „Magnificat“ po vesperách odpoludňajších, keď sa
         modlievame v chóre Miserere mei Deus.
   </p>
   <p>
    Premožený samotou - prijímam Tvoju návštevu, si skutočná žena v mojej klauzúre a hriechu
         nemáš. Poézia si, si najkrajšia z filmu, hviezdy ožaruješ, slnkom šafáriš, stávaš sa
         modlitbou mojou, to si Ty, vieš, taká ustavičná, taká nekonečná, ako sú dve naše duše.
         Hovoríš málo, bývaš hrdá, ale Ty si taká veľká a hrozná, že môžeš o mne aj zle myslieť, tie
         poníženia svoje pri Tvojich nohách bielych a bezsenných potrebujem, aby som Ťa nestratil,
         keby som bol Tebe rovný. Pozdravujem Ťa v desiatej doline slzavej, ó, večnosť, ešte si
         nesmierne ďaleko v svojej kráse skrytá!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505840">
       </a>
       Kňazstvo
      </h2>
     </div>
    </div>
   </div>
   <p>
   </p>
   <p>
   </p>
   <p>
    Že som sa stal kňazom, to nešlo tak jednoducho. Verím i ja vo viere státisíca levitov,
         ktorým Kristus povedal dôvod, prečo sú kňazmi: „Ego elegi vos.“ Kňažstvo je veľké len pre
         tú istotu, že máme prisľúbené „centuplum“, t. j. ešte nám mystériá stoja v ceste, ešte sme
         všetko nepoznali, ešte budeme dobýjať jeden svet, jeden neobyčajne zaujímavý život. Keby
         som si neupravil pomer k Tvojmu životu, nemal by som pomer ani ku kňazstvu. Hľadám zmysel
         svojho pohnutého života, hľadám svoj život a jeho zmysel i za vrátami smrti, preto som
         kňazom. Som neuspokojený celkom, malý a nedokonalý, lebo úplným kňazom bol len sám Kristus.
         Pozerajte na moje kňazstvo nie v súvise so mnou (totižto o kňazovi je reč, nie o
         zatratencovi na zemi, o mne), pozerajte na moje kňazstvo v súvise s týmto naozaj zvláštnym
         zásahom Božím, ktorým ma Boh zvolil si kňazom, a uznáte, že najprv tu bola láska Božia, až
         iba potom som mohol niečím byť. Najprv prišiel Kristus, ale hneď za ním nešli anjeli, ale
         ja, ja — hoci hriešnik — ja som bol hoden tej lásky Ježišovej. Kňazstvo je vznešené!
         Ukrižovať sa dať pre ukrižovaného Krista, pre ukrižovaný ľud, nájsť atmosféru seba samého v
         bolesti svojej, ktorá bola ešte prv bolesťou Kristovou, byť zneucteným a ponižovaným, i v
         tom sa dá nájsť útek do seba samého, lebo hanbou je byť niekedy človeku človekom, slovom:
         mať tu o niečo sa oprieť, keď som si málo sám sebe, keď som ako človek stokrát nič, vtedy
         mať výsadu, že som nedokončený, že vtedy začínam byť kňazom, kňazom iným ako človekom — to
         je tá neoceniteľná odmena a trofej života! Ja nie som zlý kňaz pred Bohom. Azda každý mal
         možnosť pohoršlivo ma sledovať vo chvíli, keď som bol človekom, ale nesledoval ma vo
         chvíli, keď som bol kňazom podľa Srdca Ježišovho. Koľko ma bolelo ukazovať sa ľuďom ako
         kňaz, napraviť ich zmýlené pochopy o mne, presviedčať ich, ako je vo mne veľký Boh, radšej
         ma mohli ukameňovať, radšej som mohol v tej chvíli neviditeľne a s takou mocou prejsť
         uprostred nich ako Kristus, keď mu dav dokazoval, že má diabolstvo. Viete, že som napokon
         zanevrel na súdy ľudské? Súďte, čo len chcete, veď uzurpujete súdnu moc Božiu a vaše súdy
         nie sú platné. Ako by sme sa ľahko sklamali, keby sme nemali iné meradlo pre svoje
         povolanie, len pokrytecký svet. Vari ešte spoliehame na posledné slovo Božie. Viete, aký
         skvelý tromf máme my, keď v omši zaspievame: „Sursum corda!“? Už ste na hlavu porazení,
         rytieri satanášovi. Sursum corda! Ideme do neba bez vás, advokáti diablovi. Ideme na súd a
         ruky vám kľavejú so zbraňou proti nám. Vidíte, iné je nám byť kňazmi pre ľudí, iné je nám
         byť kňazmi pre seba samých, a to je náš zisk.
   </p>
   <p>
    Ale my odpúšťame ľuďom veľkodušne, striasame zo svojich šiat prach a ľahko sa vraciame
         zas do seba, aby sme si uhájili rovnováhu, aby sme našli svoje pravé miesto. Ja som mnoho
         bojoval o túto sviatosť a o jej vysoké méty, táto nedokončená a nedosnívaná dráma
         vyvrchoľuje každou minútou, lebo je to tuhý boj o každú minútu, o každú hodinu a o každý
         deň. Mal by som byť svätým, ešte som nie. Vy všetci, vy lacné publikum, čo vidíte trochu na
         javisko, nemyslíte, že ste ma práve vy zadržali? Sto ráz by ma mohli svätým olejom pomazať,
         vy máte účasť na tom, že pre svoje chyby a zlé náklonnosti pri vás som si nepremenil
         hriešnu červenú krv za inú. Pijem denne Krv Kristovu, viem, čo sú nápoje Golgoty aj Hory
         Tábor, Hory premenenia, ale odpustite mi, keby som chcel byť trochu bledým potomkom Petra,
         opustivšieho dvor najvyššieho kňaza vtedy v noci, keď ho Kristus zazrel medzi luzou,
         odpustite mi, ak pôjdem za Petrom a budem plakať. Málo takých dojímavých chvíľ kňazských
         som mal, ako vždy pri pašiách, keď som čítal: „Petrus exiit foras et flevit amare.“ Keby
         človek mohol byť len kňazom, mali by sme sa ideálne. Ale my sme prijali kňazstvo, keď už
         sme videli, že kňazstvo naše pôjde týmto slabým pruhom zemegule ako dosť malý lúč, ktorý
         padol sem z veľkého všehomíra. Ja som neprestal hľadať v rozvalinách času a priestoru tento
         moment svojej oneskorenosti, lebo som nie sám tomu vinou, lebo som nevylúčil žiadnu danosť
         okolností, s ktorou sa stretám, keď som úlomok víchra, alebo som výkrikom do noci, avšak
         neprestal som hľadať cestu, ktorou by som mužnejšie šiel a vytrval o vode a chlebe milosti
         Božej. Postiť sa chcem na zemi, tu už nebude inej odmeny pre mňa, leda tej, že sa naučím
         milovať Boha. Chcem ho milovať. Tomu vy nerozumiete, na to ste nie vychovaní, ale nech
         rozpráva, kto zakúsil, silu príťažia Božieho nenahradí nič na svete. Treba vedieť vychutnať
         Boha. „Justate et videte, quam suavis est Dominus.“ To je vám také divné, že vám to
         rozprávam ľudskou rečou, pravda, mal by som mať pre tento odsek reč a srdce také veľké, do
         ktorého by ste sa zapojili bez môjho hovoru. Ako môžem tu hovoriť jazykom nečistým? Boh
         nech ma chráni, keby som ho chcel demaskovať tak pohansky, ako len som schopný! Kňažstvo mi
         bráni vpúšťať do svätyne ľud poškrvnený ústami, kňažstvo mi nedovoľuje vchádzať prahom
         „Sancta sanctorum“ nepokorne, káže mi sklopiť oči, preto i ja ako jeden z pomazaných Pána
         predstupujem pred Najvyššieho s hlbokým zármutkom a s výčitkou pre seba samého do tých
         čias, kým nebudem svätý.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505967">
       </a>
       Kňazské chyby
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ľudia tak radi vidia naše chyby, striehnu na môj poklesok, aby si z nechránenej chvíle
         mojej urobili pochúťku. Čože, zbavili sme sa svojich slabostí, keď sme sa stali kňazmi? Či
         vy, ktorí nás odsudzujete, či vy ste vzali na seba čistotu anjelov? Keby vás bolel môj
         hriech, ale on vás nebolí, vy máte radosť z neho, a preto vám odopieram akékoľvek právo na
         mravnostné pohnútky, keď ma idete kameňovať. Ostatne, prečo zmenšujete význam lásky Božej?
         Veď ja chodím na spoveď. Či vy neveríte v hriechov odpustenie? Ja vám verím, že chcete mať
         svätých a dokonalých kňazov. Vám môžem byť svätým aj vtedy, keď ma budete za svätého mať.
         Vidíte, akí ste veľmi omylní a zabúdate, že iba Boh je neomylný. Ja sa nerobím pred Bohom
         pekným, ja som sa hocikedy kajúcne vyznal zo svojej viny, nechcel som sa robiť krajším, ale
         na svoje kňažstvo som pred Bohom nevrhol ani trochu blata, nikdy som nemal vinu zo svojho
         sv. pomazania. Hriešni sme veľmi, ale
    <span class="emphasis">
     <em>
      anatema, et maledictus sit,
     </em>
    </span>
    komu
         by bolo kňažstvo podnetom ku hriechu. Bez pretvárky a bez škrupulí si môžeme hľadieť do
         očú, môj ubolený Ježišu Kriste, lebo i ja Ti hľadím, lebo Ty si prv hľadel do očú, z
         ktorých si ani slabý oheň nevyhasil, ani si ma preň nezavrhol naveky. Ja som sa poučil z
         hriechov svojich, že som ešte viac odkázaný na silu milosrdenstva Tvojho, a nebolo tej
         minúty hriešnej, ktorá by vzápätí nepriviedla nepretržitý zástup minút, v ktorých ľútosť a
         bolesť ma našla dokaličeného na rukách vystretých k Tebe.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578083">
       </a>
       Celibát
      </h2>
     </div>
    </div>
   </div>
   <p>
   </p>
   <p>
   </p>
   <p>
    […] Ježiš Kristus bol múdry Syn Boží a celibát nenariadil apoštolom, ani ho nezaviedol v
         Cirkvi […] Nech mi nikto nehovorí o prednostiach celibátu, učené morálne výklady zavrhujem,
         tým Bohu ani Kráľovstvu Kristovmu sa neposlúži, to je hlúpe teoretizovanie, ktoré je na
         hanbu všetkej pravde, lebo život a jeho fakty, skutočnosť naša — to je nie hra na vojakov,
         ktorí vojnu nikdy neskúsia. Poviete mi: sám si sa na to dal. To je podfuk! Na tých
         mládencoch je spáchaný zákerný podfuk. Prosím vás, čo vám vie dvadsaťdva-tri-štyriročné
         chlapčisko! Tie deti sú plné idealizmom, ale sú pod terorom, a teror donekonečna nemožno
         udržať. Ostatne, na čo sa môže sterorizované decko rozhodovať? A vôbec, čo vie ten
         mládenček o živote muža? Vie už vtedy, aké požiadavky mu postaví ešte život? Vie on dačo o
         tom, že mať rodinný krb, žiť mu, že sú to príliš ľudské pohnútky a veľmi krásne? Počíta on,
         že raz sa silne ozvú v ňom city? To je veľmi skoro, keď sa chlapcovi zaviaže vôľa, a niet
         už iného riešenia preňho, než odovzdať sa hriechu a milovať ho. Celibát je počiatok skazy
         mnohého kňaza a zdroj mnohých hriechov v Cirkvi. Načo bolo treba rozmnožovať hriechy v
         Cirkvi, keď Boh ich nechce, načo bolo treba zaviesť a nariadiť celibát, keď Kristus ho len
         odporúčal. Odporúčal, to znamená, že to nie je pre každého. Nemáme všetci hlinené žily a
         pre každého krv nie je voda. Povie sa, že kňaz by žil len rodine a o dušpastierstvo by
         nestál. Neviem, koho to presvedčí. Naši otcovia neboli horší, starali sa o naše duše. Otec
         nebeský má toľko detí, a stará sa o ich spasenie. Toľko neznabohov rodí deti a vychováva
         ich pre peklo, a my najpravovernejší nesmieme dať životy deťom a vychovať ich pre
         kráľovstvo Božie. Nech skape pravda moja i život môj, niet východiska!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578172">
       </a>
       Smrť?
      </h2>
     </div>
    </div>
   </div>
   <p>
   </p>
   <p>
   </p>
   <p>
    Som to ja? Nie som? Mení sa mi celý svet, radosti tu žiadnej niet, ani východiska zo
         závratu, chradnem, myslím, že sa niečo utrhne vo mne, hľadám až v kameňoch a stenách svoje
         priateľstvá a ozývam sa mŕtvym pláňam, z ktorých som vyšiel a do ktorých sa vraciam každým
         krokom. Hľadím, hľadím. Keď mi hlava klesne, ešte vždy hľadím a zavriem oči a stále hľadím.
         Klesám únavou a stojím, rozpadám sa a stojím, nahnívam a stojím. Ako veľmi nepomerný je
         život sám k tomu, čo žije a rastie! Nemám odvahy nežiť, a dávno nežijem. Odvolávam sa k
         viere v život, a málo verím. Nepremožiteľní sú siláci — dekadenti, mne sa pozdáva, že by ma
         usmrtili v boji.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578218">
       </a>
       Kritik?
      </h2>
     </div>
    </div>
   </div>
   <p>
   </p>
   <p>
   </p>
   <p>
    Básne som písal vždy iba z potreby duše a z vnútorných nepokojov. Idem na Honolulu — to
         znamená: vlezte mi na chrbát, ja som básnikom naveky! Lebo poéziu som si vykúpil, poézia
         vykúpila mňa, svoj život som dal za ňu a ona mi život posvätila; čo vás do toho, vy psi, vy
         paraziti, vy krikľúni a niktoši. Kritik? Ak je naozaj kritikom, aj vtedy je to len
         privilégium, že sa dostal k poézii inou cestou ako básnik; nech sa modlí a súčasne nech
         číta básne, ak chce prísť na chuť poézie. Modliť sa má k básnikovi, truľo jeden!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578258">
       </a>
       O básnikovi
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mnoho rôznych úvah, ale cudzích, sa mi cestou vynorilo; hádali sa ľudia, či správne
         robím, čo robím, či nie. Odpoveďou na to môže byť iba moja poézia. Ostatne, prečo by básnik
         nemohol raz robiť niečo mimo ľudí? Prečo by chovanie sa jeho poézie nemohlo byť svojské?
         Schovaj sa, milý Paul Valéry, so svojou „slávnosťou intelektu“, na slávnosť sa zhluknú
         ľudia, dav zvedavý, aj trhani neoblečení slávnostne, ale poézia je svadobná cesta, na ktorú
         sa po sobáši vydali Animus a Anima a na ktorej sa intímne ihrajú a spíjajú vzrušeniami,
         lebo to je veľmi dôležité: potrebujeme čaro, trikrát čaro! Nie ono brémondovské
         nevysloviteľno v poézii privádza básnický efekt, ale práve to vyslovené čaro, dopovedané
         znaky robia poéziu poéziou. Krása slova je účinná, keď slovo vibruje nie tým, čo nevidím na
         ňom, ale tým, čo vidím. Prestaňte, pán abbé Brémond, so svojou abstraktnosťou! Do
         najsubtílnejších vecí, ako je napríklad poézia, náboženstvo a iné, prinášate samé nezmysly,
         čím tieto veci ľuďom iba odďaľujete. Napr. mystika je život, to jest mystika je v človeku,
         a nie mimo neho, askéza tiež — a jednako tieto veci sa mnoho ráz servírujú ako nirvána,
         inokedy ako zázračnosti, ako mágia, rozprávky, čím ľudia sa odpudzujú od pravej podstaty
         náboženstva, ktorej dal Kristus výraz slovami: Kráľovstvo Božie je vo vás. Vy ste, človek
         je centrom toho, čo hľadá okolo seba. Nenachádzate, lebo je to v ňom samom. Aj poézia
         vyjadruje a chce iba to, čo je v nej samej. Nesnívajme o básňach, ktoré nie sú napísané, o
         „najkrajších nenapísaných básňach“, lebo vtedy sme bez básní a darmo hľadáme poéziu. Môj
         pekný chlapče Rimbaud, mohol by si skorigovať svoju skromnú mienku o „ľudskej reči
         pohanskej“, lebo i tá reč je preto pekná, že je ľudská, a len zatiaľ môže byť vyjadrovacím
         básnickým prostriedkom, zakiaľ je rečou ľudskou, a práve, že je rečou materinskou — nás
         pohanov. Hovorím: pohanov, pretože sme veľkí len tým, že sme ľudia. Krása poézie nebude
         podľa Bretona „kŕčovitá“, lebo čo evokuje v nás kŕče, privádza nás do stavu akéhosi
         stŕpnutia, do stavu neprirodzeného. Kto má kŕče, nemôže byť disponovaný normálne vnímať
         krásu, ale vníma ju len pod tlakom záchvatovosti. Ja hovorím: buď bude krása výbušná, alebo
         vôbec nebude. Poviete, že čo je výbušné, ľaká a straší človeka. Ale krása, špeciálne krása
         poézie, má mať tie vlastnosti, že keď ju objavujeme, jej mohutnosť a sila má tak prekvapiť,
         že sa zľakneme pred jej veľkosťou, a máme strach, že sme nepripravení a nečistí pri jej
         príchode. To, pravda, je len dojem krásy. Krása potom nás preniká a vždy je eruptívnou,
         výbušnou, lebo nás núti tvoriť. Poézia je a ostane vecou vkusu. Zle si myslí básnik, že
         chce pre niekoho písať. Básnik môže písať iba rečou svojich úst. Reč básnikových úst
         nepodarí sa preniesť do úst nebásnika, ako nemožno ani básnické videnia preniesť do cudzích
         zrakov. Tu možno iba tušiť básnikove dispozície, tu možno len ísť v jeho stopách, a nikdy
         nie jeho krokmi. Prispôsobujte sa básnikovi, učte sa od neho, vžite sa do básne, ale
         básnikom ešte vždy nie ste, môžete báseň a básnika vychutnávať podľa svojho vkusu, môžete
         hovoriť za básnikom, nikdy však nie ste s básnikom.
   </p>
   <p>
    […] Toto dievča sa menovalo Vali a neblúznil som, keď som vtedy, čo ma naposledy
         zmučila, odchádzal od nej krajne vzrušený. Bolo by zaujímavé nespomenúť jej obdiv, ktorým
         sledovala zápornosť mojej osobnosti. Spomínam si na to, lebo som jej pripadal príliš
         nepríčetne. To si pamätala. Ale mňa ešte nepremohla žena. Jej úloha bola jednoduchá: vydať
         sa. Nemám úmyslu vytvoriť zo svojho života napínavý román. Pre duše výtržnícke by to bola
         skvelá pochúťka, aby dej románu vyvrcholil nejakým mojím bláznovstvom, zápletka by sa vždy
         našla, ale ja som sa nikdy neodhodlal na takúto skúšku.
   </p>
   <p>
    Mohol by som sa ľahko mýliť, keby som sa dal strhnúť jej listom. Jej list bol miniatúrou
         románu, písala ho tiež zrejme vzrušená. No jej pavúčie siete som hneď nezdolal, verte mi,
         má za nimi veľmi vymodelované oči. Mal som za ňou odcestovať do Bratislavy, ale ona mi
         poslala v liste náčrtok mapy Ondrejského cintorína z Bratislavy, podľa čoho mám najbližšie
         odísť do Bratislavy a pozrieť si z plánu mapky nejakú sochu neúhľadného kameňa so ženou,
         držiacou na hrudi hlavu muža, lebo Vali sa k nej stále vracala. Dodatočne sa mala
         dozvedieť, že je to socha samovrahov. Skutočne ma to veľmi málo zaujíma, mňa roztržitého a
         rozleteného po šírom svete, ale mám dojem, že Vali s listom dlho váhala. Predstavte si
         dievča, o ktoré ja mám iný záujem, ktoré sa chce vydať a má sa mi s tým ceremoniálne
         zveriť. Predstavte si básnika, bohéma trocha unaveného, ktorý nemal, ani nehľadal, lásku —
         ako ťarchu, predstavte si proste mňa, a nehovorte mi, žeby som celkom spokojne mal prijať
         takýto list od slečny Vali. (Nejaká Radoslava mi raz napísala, že naveky pohŕda mojimi
         sympatiami a vraj také zábavy by som si nemal dovoľovať, lebo som umelec, a ona že sa dala
         oslepiť len mojím leskom a mojimi rečami. Prostučké dievčatko. Nenaviedla ma k popudlivosti
         ani tak, keď mi napísala, že už sa zamilovala do jedného študenta, a ja som ju nechcel viac
         zarmútiť, lebo to dievča malo naozaj melancholické sklony.) Tieto listy sú úmyselne takto
         písané.
   </p>
   <p>
    Tak som sa nerozhodol nijako. Ani že odcestujem, ani že neodcestujem. Naozaj som veľmi
         nedbalý vo svojom počínaní. Nedávno som podvedomky odmietol návštevu priateľky, ktorá
         prišla za mnou z dlhšej cesty a chcela akiste mať so mnou hodne učený rozhovor o
         ďalekozrakosti poézie. To som urobil. Konečne som uznal, že by som ťažko vedel zaujať
         stanovisko k hocijakému problému v situácii pre mňa takej chúlostivej a kritickej, ktorú
         vyvolala vo mne Vali. V liste tak samozrejmom, že ho nemožno ináč odhaľovať, ako len z tej
         subjektívnej stránky Valinho sobáša, našiel som priloženú báseň bengálskeho Rabíndranátha
         Thákura, ktorá sa začína slovami: „Povedz mi, milý môj, tie sladké slová, čo si spieval.“
         Ak som dobre postrehol, je to báseň, ktorá vrhá žiaru do života Valinho, ktorá vyvoláva aj
         u mňa náladu, aby som nezabudol skutočnosť, že sme sa v ovzduší tej básne stretávali pri
         Dunaji v Bratislave.
   </p>
   <p>
    Medzitým, čo som na tento Valikin list stále intenzívnejšie myslel, sčista-jasna ako
         obrázok z filmu došiel ku mne priateľ Nelko, ktorého som práve nečakal, v súvise s listom
         Valikiným a ktorý mlčal dosť dlho ako vojak na vojne. Začal veľmi podráždene hovoriť:
   </p>
   <p>
    „Priateľ môj, život, spektrálne zachytený, sa mi rozbil. Myslel som, že nájdem svoj
         domov, myslel som na Nadju…“
   </p>
   <p>
    „Prosím ťa, neskresľuj situáciu, odkiaľ prichádzaš?“
   </p>
   <p>
    „Zo zámku, ktorý sa rozpadol v prach,“ hovoril zrejme pohnute. Za chvíľu hľadel meravo
         raz na mňa, raz pred seba, a robil naozaj dojem nešťastníka. Hneď na to vyhŕkol tou samou
         podráždenosťou, ako keď začal: „Priateľ môj, daj mi jedno slovo!“
   </p>
   <p>
    „Si ponorený do svojho zdrvenia, ale povedz, aké slovo chceš odo mňa?“
   </p>
   <p>
    „Pravé ľudské slovo. Som uštvaný a trafený strelou času, prešiel som rovník, prebrodil
         more, pochodil severské fjordy, hľadám ozvenu seba samého, hľadám lásku a ženu, ktorej by
         som raz navždy patril.“
   </p>
   <p>
    „Nesadneš si u mňa?“
   </p>
   <p>
    „Nie.“
   </p>
   <p>
    „Nezaujíma ťa novota?“
   </p>
   <p>
    „Nie.“
   </p>
   <p>
    „Novota o Valine?“
   </p>
   <p>
    „Nie.“
   </p>
   <p>
    „Nechceš čuť z úst Valiných ľudské slovo?“
   </p>
   <p>
    „Chcem ľudské slovo,“ kričal Nelko ako v zmätku a hľadiac na jeho krvavé oči, mal som
         myšlienku o človeku pološialenom.
   </p>
   <p>
    „Poviem ti ľudské slovo.“
   </p>
   <p>
    „Rýchle!“
   </p>
   <p>
    „Sobáš.“
   </p>
   <p>
    „Sobáš… Vali…“ vytrhlo sa z hrdla Nelkovho to slovo. Ešte raz si ho preslabikoval a
         potom prepukol v smiech, alebo v delírium, už neviem — a zmizol. Nebolo ho viac.
   </p>
   <p>
    Poznamenávam, Nelko bol najkrajší chlapec z Hlohovca, ale bol to bohém a beženec. On sám
         bol zasvätený do známosti s Valikou, mal ma veľmi rád, zriedkavá vec, prilipol ku mne. O
         bolesti svoje sa delil so mnou, vedel mnoho ráz vydržať pri mne a vernosťou psa mi bol
         oddaný. Nebola by ma veľmi dojala príhoda s Nelkom, keby som nežil v atmosfére Valinho
         rozhodnutia: vydať sa. Teraz sa mu podarilo vybičovať ma do krajnosti, lebo moja
         obrazotvornosť sa stupňovala výhradne už iba okolo sobáša. Ešte raz som siahol po liste
         Valikinom a čítal som z neho nemenej vzrušene: „Minulý týždeň kúpila som si André Mauroisa
    <span class="emphasis">
     <em>
      Le Cercle de famille.
     </em>
    </span>
    V sobotu večer som tú knihu čítala. Zvláštna
         vec, že dojmy, ktoré ostali v podvedomí, niekedy jasne vystúpia v sne. Obsah knihy sa
         splietol s tvojou osobou azda preto, lebo chcem ti tú knihu dať. V nedeľu ráno okolo
         šiestej som sa vzbudila a opäť zadriemala nie náhodou. Videla som nábrežie Dunaja, išiel si
         tam vo vojenských šatách a viedol si za rúčku krásne dievčatko. Potom si ho vysadil na
         zábradlie, odhrnul z čela čierne kučery, podíval si sa do jeho tmavých očiek a povedal:
         Deniska, ty musíš byť taký čertík ako tvoj otecko. Závidela som vám dvom tú radosť zo
         života. Viac neviem. Zmotalo sa všetko.“
   </p>
   <p>
    *
   </p>
   <p>
    Neviem, ako som sa dostal na rázcestie: správne, alebo nesprávne? Je to doista vec viac
         Valinina ako moja. Po vášni netúžim, skôr po nejakom prístave, aspoň iluzórnom. Ach, Bože,
         vzdychol som si, keď som mal zaplakať, nájdi pre mňa nejakú mdlobu, uvrhni ma do nej, okolo
         mňa je všetko zmrzačené, urob ma, dobrý Bože, tiež mrzákom, nech nestojím ani ľuďom, ani
         Tebe za slovo, som taká úbohá kostra, spím už bez očú, nedýcham, ó, môj milosrdný Bože,
         pomaly skonám, veľmi pomaly… Aby schla krv po tebe.
   </p>
   <p>
    Si iste dosť bohatá a máš všetky prednosti duše. Ale opýtam sa ťa jedno: či je ťa dosť
         pre mňa? Či si rozmýšľala nad tým, že ja mám len dlhé, strašne dlhé cesty? Že moja
         najväčšia láska je sloboda? Ako budeš môcť putovať bezo mňa, lebo ja idem osobitne? Ako sa
         zahľadíš na mňa do diaľky, keď ma neuvidíš? Ako sa budeš rozprávať so mnou, keď ma
         nepočuješ? Pamätaj si, že už nikdy nebudem tak tvoj, ako ma vidíš. Pamätaj, akú obetu
         prinesieš, keď vytrváš pri mne, kým budem dlho-dlho chodiť a hľadať.
   </p>
   <p>
    Nemôžem ozdobiť tvoje biele a oddané čelo vavrínom, zakiaľ neviem, čo ti postačuje: či
         len vedomie ženy mať, či potreba ženou byť. Ale pozri len do mojich očú, tmavých a
         prestrašne zapadnutých, pozri do nepokojných zrakov básnika, zmier sa, budeme sa túlať zas
         takí hltaví a nenásytní, modré diaľky nás zavolajú znova a znova, usmejeme sa, nový úsmev
         vynájdeme; neviem, neviem, kedy budú naše poludňajšie slnká napájať pastieri s klinčekom v
         očiach…
   </p>
   <p>
   </p>
   <p>
    Napísala si mi: „Ruduško, milujem Ťa, i Tvoj vzdorný a trpký úsmev. Dobrí a hrdí ľudia
         plačú z bolesti, nenávisti, lásky a nezdaru. Keď plačú, nik ich neľutuje. A jedni druhých
         ľutovať nechcú, lebo by ľutovali seba. To nie. Sú hrdí. Nik ich neľutuje, lebo v plači
         preklínajú.“ Tak si mi napísala, aby som plakal a nedal sa ľutovať. Aby som ani ja
         neľutoval. Niekedy sa mi zdá, že nemám srdce, je vo mne hrozný necit, čo bolí, nebolí, čo
         tlačí, netlačí, je vo mne len prázdna veľká priepasť, také prepadlisko; inokedy sa
         nazdávam, že som jedno veľké parenisko, kde všetko stlelo, kde všetko zhynulo, som niekedy
         ako zabitý. Potvrdzuješ mi to sama tým, že sa nemám dať ani poľutovať. To nie je
         pesimizmus, ani skepsa, nerád vidím pesimistov a skeptikov, to je osudové premenenie sa
         lásky na lásku, bolesti na bolesť a plaču na plač. Cítim len to, čo milujem, preklínam, čo
         bolí, žijem v tom a nežijem, opustenosť a bezradnosť je mojou kliatbou, zabíjam seba i
         Teba, drahá, a zas neviem, pod ktorou lunou budeme mať na večeru konvalinky lesné…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578671">
       </a>
       Ešte spomienka
      </h2>
     </div>
    </div>
   </div>
   <p>
   </p>
   <p>
   </p>
   <p>
    V mladosti sa veľmi ľahko stratia dni bez radosti, alebo sa navracajú neskoršie späť a
         sú nekonečne dlhé ako obloha nebeská. Pozoruješ, že si málo žil, že si málo bol dieťaťom,
         kým iným deťom dlho, veľmi dlho to trvá; u teba sa to vari iba začalo a nepotrvalo to vôbec
         nič. Pozerám, ako to bolo v mojom prípade. Bol som deckom vyziabnutým zimou i biedou, bol
         som nerozmaznávaný, a dnes sa pýtam seba: prečo? Bola to moja povaha? Bol to môj vzhľad,
         ktorý ma nepustil k ľuďom, aby ma mali radi? Nemal som naozaj radosti ako decko. Ten
         chlapec vskutku nemá nič, hovorievali o mne ľudia, ktorí ma nevideli sa hrávať, nevideli
         moje hračky, mojich kamarátov, nevideli ma na hriskách, na ulici, pri potoku; nikto ma
         neoslovil, ani len meno mi nevedeli. Mal som rozum? Vedel som rozmýšľať? Tie deti, ku
         ktorým sa nehlásili ani vlastní rodičia, nenaučili sa milovať ľudí, zatrpknutosť im ostala
         navždy vtlačená do tváre. Takých detí sa nesmierne mnoho potuluje po svete, detí
         bezprizorných, špinavých a otrhaných. Na čo mám myslieť? Na hriech tých, čo nás nevedeli
         milovať nikdy. Deti biť pre ich detstvo je neodpustiteľná vina. Biť pre zlomyseľnosť a
         zlosť — to je dobré, ale biť dieťa za to, že je dieťaťom, je hriech, ktorý neodpúšťame.
         Mnoho ma bili doma. Začo? Zato, že som niekedy bežal do poľa, niekedy som sa odtiaľ neskoro
         vracal, niekedy som si vymyslel hry sám pre seba, a to bolo všetko. Zaslúžil som si mať
         rodičov? Boli to vlastne rodičia? Krkavci, zamilovaní do seba, smilníci nehanební; my sme
         mohli podochnúť, a ešte nás týrali za nič iné, len za tú sadistickú radosť, že môžu svoje
         deti mučiť. Nebolo ako plakať, iba tak, ako lane, keď zaspávajú, plačú. Bolo treba utekať
         do húštín, skryť sa do úplného plaču. Koľko ráz mohli počúvať ľudia okoloidúci, ako stoná,
         plačom sa ozýva, tá strana od vrbín. Siroty, roztratené po vrbinách, vzlykali, a býval to
         často až srdcervúci obraz: dieťa, skoro nemluvňa, v hlbokej húštine usedavo narieka a uteká
         od každého, kto by ho bol chcel vidieť a poľutovať, lebo tie deti nikdy nepoznali dobrých
         ľudí. Spomínam si, ako som raz nevedomky naplakal na jedno miesto viac sĺz, a prišiel
         nejaký červík piť moje slzy. Hovoril som mu: Pi, červík milý, pi slzy siroty. Ty si môj
         drahý! Pi z toho, čo mi mater zlá dáva denne za nápoj, pi, a budeš vedieť, čo ja píjam, veď
         z tých sĺz neochutná ani tak nikto, lebo to sú moje slzy. Pi, aby si vedel, že piješ z mora
         nelásky ľudskej, z toho smutného nápoja, ktorý my ľudia menujeme bolesťou, pi, veď môžeš
         ochutnať, čo píjava moje srdce mladé. Takto som rozprával nejakému mravčekovi a nemal som
         celých jedenásť rokov. Inokedy som sa po plači zobudil a nejaké vtáča zobalo ma do tváre,
         prišlo sa vari tiež napiť mojich sĺz. - Raz som voly pásol a zaspal som pod tlakom horúceho
         vzduchu, lebo bolo pred búrkou. Naraz len cítim teplý dych na rukách, vstanem, a moje
         obidva volky mi prišli povedať, že začína pršať. Mal som veľkú lásku k zvieratám, lebo som
         bol tiež vari len také zvieratko, ktoré rodičia využívali na robotu a ktoré bili, i keď to
         chúďa malo ťarchy svojej priveľa. Akú robotu som robil? Ponajviac som musel chodiť do hory
         na drevo, drevo píliť, rúbať, trávu zbierať, na dvore, v maštali i v poli, potom okolo domu
         vždy bolo čo robiť, zadarmo som nedostal jesť a nemohol ísť ani spať.
   </p>
   <p>
    Poviete: už vari prestaň s tými lamentáciami! Verte mi, nie je to strojené, nepreháňam,
         málo hovorím, priznávam sa k faktom. Hodne toho bolo, hodne bolo mojich bolestí. Ja sám som
         ich vytrpel. Hlavu som mával preťaženú, nemal som ju kde skloniť, sama mi padala na vlastné
         chatrné prsia a na srdci svojom som si ju iba ja tíšil. Koľko ráz som upadol z vlastných
         nôh a na kolenách, rozodretých a holých, som vliekol za sebou svoj malý tieň, až kým mi
         nemeraveli všetky údy.
   </p>
   <p>
    *
   </p>
   <p>
    Mladosť je mladosťou navždy, i keď roky zahladia chodníky nášho detstva; tá
         bezstarostnosť a ľahkosť dní navracia nám opäť a opäť túžbu po trávnikoch a stále snívame,
         ako budeme kapitánom na lodi alebo exotickým misionárom v africkom Kongu. Celé tajomstvo
         života je otvorené len raz pred nami: v detstve. Niet problémov, ani ťažkostí, niet
         prekážok, všetko je nám jasné, a čím chceme byť, tým sme hneď, lebo netreba zápasiť,
         netreba to dobýjať. Sladká mladosť, ten sladký krst života, ktorý prijímame z nevedomosti!
   </p>
   <p>
    A keď začneme poznávať skutočnosti, tu sa potom začína boj o mizerné trosky z detstva,
         ktoré si odnášame ako neslávnu trofej pre celý život. Farby sú farbami aj ďalej, čriepky
         zrkadla sú čriepkami, ale my už nemáme tej moci, aby sme ich dali dohromady, keď sa nám raz
         rozsypali. Všetko je v minulosti, sny sa málokedy dva razy snívajú tie isté, preludy sa nám
         maria, ostávajú nám dve ruky, chlapsky tvrdé, a pohľad na nekonečné diaľky. Och, my
         bolestiví melancholici, padlí z vysokého trónu a hľadajúci svoj neistý zajtrajšok, podobáme
         sa sivému nebu, tak riedko obývanému, ktoré visí nad zemou a nikam sa neponáhľa! Och,
         trúchliví mladí chlapci! Všetko nám vyslalo raz do cesty svoje krásne úsmevy, chceli sme
         vymyslieť novú reč, ktorou by sme podmanili ľudí, chceli sme vynájsť taký svet, kde sa
         ľudia milujú, taký svet, ku ktorému by sme sa všetci blížili so vzopätými rukami a s plačom
         v očiach. Čo sme dosiahli? Možno sa to opýtať, ale koho? Dá nám na to odpoveď, ale kto?
         Ostalo teda naše dielo nedokončené v snách i v skutočnosti, ostalo detstvo nehotové.
   </p>
   <p>
    Prečo som nemal žiadnu mladosť? Prečo som musel utekať hneď odmalička a nezastaviť sa?
         Prečo som musel okúsiť zápasy svojej generácie vyhodenej vlnami rieky hneď na breh, sotva
         sa pustila na tíšinu vody, a prečo nebol iný návrat ako do Ninive? Boli sme nepripustení k
         detskému plaču, ale zato tým krutejšie zbití. Boli sme nepremožení, ale nevyznamenaní
         hrdinovia. Každého poslali v inú stranu sveta, tá jeho strana ostala neobývaná, ach,
         prečože len, prečo až teraz sa dozvedáme podrobnosti mladosti svojej! Nemal som v láske
         nič, bol som nevrlý, cudzí ku všetkému, a ku mne bol svet cudzí. Nemal som pochopenia pre
         to, že ľudia sa za čímsi zháňajú, pre také motanie sa po svete nemal som zmysel. Daromnicou
         mi pripadalo to, že každodenný zhon zamestnáva a vyčerpáva tisíce ľudí, a všetko sa míňa z
         dneška na zajtrajšok. Bolelo ma to mnoho ráz, že zo všetkého napokon ľudia nič nemajú a
         žijú tu ako oklamaní rybári, ktorí celý deň sú v práci pri vode a nič z toho nemajú, keď
         nepríde šťastie. Prečo som sa veľa zarmucoval už v mladosti? Či som vedel, že mi život spod
         rúk prchá, a ja som nič nedostal? Prečo som nemal právo tiež na nejakú korisť zo života?
         Prečo som nemal dodnes práva na nejaký život? Hocijako sa vyvíjal ten môj bludársky život,
         ale nepredstavujte si ho ináč, iba tak, že na tomto živote bola spáchaná hrozná krivda. Kto
         je za to vinný? Pýtam sa, kto nesie zodpovednosť za to, že som bol len slabým chlapcom?
         Neprajný osud? Moja vychýlená povaha? Je tu jeden neznámy tlak, pod ktorým žijú prekliati
         básnici, ktorý vlieva do duší ustavičnú neuspokojenosť a ktorý dal nám iba tušiť, že taký
         život ľudský, tu v blate a prachu nájdený, je málo pre duše, ktoré sú veľké do šírky a do
         hĺbky, že dary tohto života sú pre nás ako mizerná almužna, lebo všetkého je málo. Tu sa
         začala formovať moja osobnosť, pod týmto tlakom a vedomím, že som prišiel vlastne preto na
         svet, aby som na ňom nič nenašiel, aby som na rozvalinách času nič nehľadal, aby som sa
         neobzeral, čo som mal získať, lebo je už po polnoci, je tma. Tma — to bol môj mladý život,
         keď som nenašiel vlákna, ktorých by som sa zachytil, tma a prázdnota, ktorá ma obklopila
         vonku, keď som stál opustený mimo domu. Nemal som nikdy domova. Uštvaný som sa vrhal
         hocikde pri ceste do jarku a do trávy a ani ma nebolelo, že nikdy nebudem mať svoju teplú
         izbu, v ktorej by som sa vyspal. Potom som už nemal v úcte žiadne krby, žiadne zakotvenia,
         a bol som rebelantom vo dverách do každého domu. Ako dravá zver, chytená do pasce, zavýjal
         som a zmietal som sa všade, kde som získal pocit, že by toto alebo ono miesto malo znamenať
         pre mňa nejaký prístav, lebo nebolo už miesta viac pre mňa, všade som ostal len chvíľu.
         Nebál som sa divých hôr a tmavých lesov, neutekal som z hlbokej noci, začal som milovať i
         nejestvujúce strašidlá, opustené a odľahlé diaľky som navštevoval, precestoval som celý
         rodný kraj, sám som sa oddával tesknotám, vrhal som sa s najväčším šialenstvom na každú
         márnivosť, vediac, že iné nič mi neostalo, iba vraždenie túžob a neobmedzené zúfalstvo. Už
         som prestal žialiť, pomaly som zabúdal na rodičov, nebolo pre mňa kamarátov, nezaobišiel
         som sa nikde bez zatrpknutosti. Príšerne som vyzeral, sám sebe som sa hnusil; na ťarchu som
         si, myslel som; čas je, aby som prevzal velenie nad všetkými obludami, aby som sa stal
         akýmsi kráľom oblúd — ja chiméra, ja bastard, ja idiot! Mával som dojem, že som šteňa,
         odhodená zdochlina, čo šíri hnusný zápach okolo seba, vzbudzoval som všade odpor a hnus,
         nič mi nebolo milé, nič sväté, nič veľké.
   </p>
   <p>
    *
   </p>
   <p>
    Veril som v Boha akýmisi komunistickými sklonmi, zdalo sa mi, že Boh je v agónii,
         dokrváca a svet si nájde novú vieru. Veril som v zrod akéhosi mladého Boha, lebo kto nemá
         nič, kto necíti, že ho Boh neopustil, verí už len takou vierou, aká mu ostala. Chcel som
         prilipnúť k Bohu. Zúfale som ho prosil, aby ma celkom nenechal napospas víchrom, ktoré
         hučali mojou biednou dušou, a Boh mi neprejavil žiaden pardon, besy zúrili ďalej, mňa
         uragán trhal a franfory zo mňa odnášal divý vietor na všetky strany. A predsa verím. Z
         krutých zápasov mladosti odniesol som si vieru vo večnosť, vieru v Boha milosrdného. Tak
         som sa tužil ako zlato v ohni, tento boj ma zocelil a ťažko, ťažko, veľmi ťažko som sa
         naučil milovať Boha, ale milujem ho tým vrúcnejšie a oddanejšie. Bol som jeho mučeníkom a
         oheň môj mučenícky ho obklopoval plnou žeravosťou. „Úzkosť tohto Boha neutešiteľného je
         niečím takým strašlivým, že anjeli, ktorí sú stĺpmi nebies, by sa zrútili v nepočetných
         rojoch na zem, keby zradca sa ešte len na chvíľu zdržal. Sila mučeníkov je jedno meno tohto
         umierajúceho Boha, a ak niet mučeníkov, nože, kde je jeho sila? Smútok a ľudský strach v
         láskyplnom objatí vstupujú do panstva Božieho a prastará hrozba potu sa konečne spĺňa na
         tvári nového Adama od počiatku tejto hostiny múk.“ (Léon Bloy) Takto ma Boh presviedča, že
         trpíme už dvaja na svete, Boh a ja, ale veľký Mučeník nepremenil svoje meno ani pod tieňom
         múk Božích a posvätí krv večne umierajúceho.
   </p>
   <p>
    Boh bol veľký v mojich očiach od mladosti. Preto ešte v útlych rokoch ma okolnosti
         vohnali do takzvanej „božej tmy“ a ja som nemal sily vzdorovať, nechal som sa viesť akousi
         tajnou mocou až za portu kláštora, aby som potom celý život neodvolateľne položený na
         patenu s obetným Baránkom sedel pri ústach mystérií, kde s vášňou mučeníckou nechávam
         odtekať krv svoju, a predsa stávam sa tým viac človekom, aby som mal svoj úplný zemský
         podiel na svete, aby som sa nestal nepravým svätcom. Išiel som. Nebanoval som nikdy, že som
         kňaz, ale cirkevnú diktatúru zavrhujem. Zavrhujem zastieranie skutočnosti, pretože jedinou
         normou cirkevnou je — tuším — nie blahobyt po smrti, ale blahobyt na zemi a musí sa prijať
         všetko, čo cirkevná disciplína, k tomu ešte zastaraná, nám predkladá; nemôžeme konať vždy
         ako ľudia, nemôžeme slobodne konať — o to ide. Nech nám hovoria o krásach večného neba, ale
         nech nám na chvíľku dovolia tvrdiť, že i tam sa máme dostať len ako ľudia normálni, to jest
         žijúci tak, ako nás Boh stvoril a sformoval, a nie ako nejaké výstredné monštrá. Teoreticky
         i v duchu, v disciplíne evanjelia je krásne žiť, lenže skutočnosť a evanjelium sú na míle
         od seba. To nie je prázdne, frázovité kritikárenie najvyšších inštitúcií Krista Pána, to je
         hlas jedného volajúceho na púšti, aby pripravovali cestu Pánovi, a cestu nik nepripravuje.
         Mňa to nemá bolieť? Poviete: reformuj seba samého najprv ako sv. František, a potom káž.
         Veľmi rád to urobím, keď raz pocítim, že mám na to zvláštnu milosť Božiu. Zatiaľ len
         rozlišujem vieru v Boha a Cirkev — povedal by som — nebojujúcu. Veď mi povedzte, prečo sme
         prehnití? Prečo sme všetci kňazi akísi prežití? Toľko je nás, a nič nerobíme. Prečo sa
         nevieme sväto a apoštolsky zapáliť za rozšírenie slávy Božej na zemi? Kde je ten môj veľký
         zelus prvých kresťanských vyznávačov a mučeníkov, ktorých stravovala toľká horlivosť, že z
         ich ducha vzklíčila ríša svetová? Darmo sa ja sám pýtam, keď ma premohli škrupule mojej
         neuveriteľne mŕtvej mladosti. Dnes vidím iné dieťa v sebe, ako bolo vo mne dieťa detstva.
         Ináč vnímam, ináč verím, ináč vyznávam. Že sme my kňazi opovrhovaní, že som ja opovrhovaný,
         to je jednoduché, ako bolo jednoduché, že Kristom opovrhovali, ale prečo má byť Cirkev
         svätá, dielo Božie, opovrhované? Prečo sú oči sveta slepé a nehľadajú svoju spásu? Ach, ja
         slabé dieťa Božie, ja malý Boží bojovník, dnes vidím, ako ináč som videl kedysi, lebo každá
         doba má svoje oči, s ktorými neostáva iné, len boriť sa ďalej, zápasiť o nové svetlá.
   </p>
   <p>
    *
   </p>
   <p>
    Strašná obžaloba proti mne, neodpustiteľný hriech tých, čo prekrútili a zneužili plány
         Božie, ktoré Boh s človekom mal, keď ho stvoril človekom. Koho teda obviňujeme? Len seba
         samých. Nemali sme a nemáme dosť sily zakričať, že čo je pred ľuďmi vysoké a veľké,
         ohavnosťou je pred Bohom. Kristus bol revolucionár, ktorý sa vzbúril proti farizejom, proti
         cirkvi Starého zákona, Kristus preháňal tyranov, stŕhal z tvárí židovských kňazov masku,
         brojil proti nadutosti a falošnosti, odsúdil mocných tohto sveta, ujal sa malých ľudí,
         pohanených, zaznávaných a odsudzovaných.
   </p>
   <p>
    Aj za týchto okolností mi teda neostávalo nič iné, iba dať sa zviesť a dať sa pomazať za
         sluhu Pána. Dozvuky mojej mladosti sa končili raz pred dvadsiatimi, raz pred desiatimi
         rokmi, alebo sa skončia po mojej šesťdesiatke. Čo determinuje mladosť, je nálada. Ale moju
         mladosť determinovala opustenosť, skleslosť a smútok. Býval som ako chlapec roztopašný zo
         samého vzdoru. Neviem, prečo práve i do kláštora ma zahnal tento zlý vzdor, a neviem, či i
         Pánu Bohu neslúžim tiež len zo vzdoru, ktorý často pociťujem k mŕtvemu svetu, ktorý nemá
         žiadnu účasť na mojej biede. Slovom, bol som zanovitý a potuteľný, keď som mal nechať svoje
         chlapčenstvo, keď som sa mal stať mužom. G. Papini pýta sa seba samého: Hotový človek?
         Odpovedal by skôr nie, ako áno. Ani ja neviem, kedy som bol hotovým dieťaťom, hotovým
         chlapcom, hotovým mužom, a neviem, ako sa to stáva: hotový človek. Nevravte, že som snár a
         vizionár, viem si vážiť maličkosti aj veľké veci, ľudí si rád vypočujem, plním všetko, čo
         mi povinnosti kážu. Ale bolo tu odpočiatku niečo, čo ma mučilo a zabíjalo. Mnoho som
         prišiel na svet hľadať a veľmi som chcel milovať mladosť. Sklamal som sa, sklamal ma život
         vonkoncom a prechádzal som už len ako troska.
   </p>
   <p>
    Čo dovŕšilo moje zrútenie? To, že mňa a mojich súrodencov nemali v láske naši rodičia.
         Vtedy som sa pomodlil akúsi bohorúhavú modlitbu a vzdal som sa. „Teraz prepustíš, Pane,
         mučeníka tejto mladosti, ktorý sa vzbúril proti životu; lebo oči moje nevideli žiadne
         svetlo, ktoré malo vzísť na nebi mojich mladých rokov; teraz vyvŕš na mne, Pane, svoj hnev,
         aby ma nenašiel nik ináč ako v biede a ponížení, lebo som prestal veriť v útechu ľudskú;
         poznač ma ešte znamienkom kliatby Tvojej, aby čelo moje zachmúrené nikdy nešlo v ústrety
         slnku nebeskému!“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579100">
       </a>
       Spomienka na vojenčinu
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mnoho mi krivdili, čo si mysleli, že som sa pri vojsku zvrhol, že som sa pohlavne vyžil.
         Naozaj, počas vojenčiny som nemal lásky, nemal som dievčaťa, ku ktorému by som sa bol z
         lásky pripútal, či už čistotne alebo hriešne. Pri vojsku sa mi viac zdala neobmedzenosť,
         voľnosť a určitá osobná samostatnosť, ako všetky rozmary a nemravnosti. Bol som za to
         nemravný, že som chodil do tanečnej školy? Veď som potreboval maličké rozptýlenie a nejaké
         spoločenské skúsenosti. Pri ťažkej vojenskej službe v dôstojníckej škole sme mali vždy
         radosť z voľného času a z vychádzky. Nebolo mi kedy zaoberať sa daromnicami, stlačený som
         bol železnou vojenskou disciplínou, vulgárne „drinou“, a rád som si posedel v hostinci pri
         pive alebo v kaviarni pre trochu hudby. Sedávali sme obyčajne viacerí, lebo sme boli
         kamarátski a družní, bolo nám toho vždy treba. Rád som vojenčil, mne sa videl ten život zo
         dňa na deň, a to, že nebolo tu žiadnej zvierajúcej názorovej obruče, tak a tak ži a
         zmýšľaj, toho a hentoho sa pridŕžaj. Voľne sme dýchali, slobodne sme konali. Česi nás
         Slovákov skutočne málo milovali, povahou a všetkým sme sa líšili od nich. Zrejme nám dávali
         pociťovať našu menejcennosť. Boli vypínaví a arogantní. Aj v službe, aj súkromne chovali sa
         k nám povýšenecky, ba mnoho ráz až surovo. Okrem toho, že som mal pri vojenčine trpkosti
         podradnejšieho charakteru — napríklad v kadetke som mal nesmierne mnoho trestov (kasárnik a
         kadejaké „plné poľné“) — okrem toho bol som si plne vedomý, že vojenčina je moja prvá
         životná dovolenka, z ktorej som chcel trocha ťažiť. V akom smere? Nie sukničkárstvo,
         nebehal som za dievčatami, ale najkrajšie bolo pre mňa, že som nebol strážený a
         kontrolovaný, že som mohol blúzniť a blázniť sa po svojom. Prepadal som sa do ulice, do
         krčmy, do podsvetia, a zlý som predsa nebol. Za to mi ubližovali a trpím dnes. Trpím, ako
         sa mi krivdilo od počiatku, trpím od ľudí nesmierne. Mnoho ráz som musel vyvinúť v sebe až
         nadľudské úsilie, aby som mohol zniesť takú krivdu. Nebolo tu od počiatku trochu ľudského
         citu, keď nevidel nikto na mne moju hroznú biedu, a práve v tejto biede ma usvedčovali zo
         zvrhlosti, z nemravnosti, ba dokonca by boli chceli mať zo mňa beštiu. Nič dobrého niet na
         mne, to viem, ale ak som zlý, zlý som svojím spôsobom, to je moje zlo, ktoré mám od
         narodenia, a to zlo nič iné nie je ako bolesť, že som nie hotový, že chcem ešte žiť, že som
         ustavične rozháraný. Opýtal by som sa všetkých osočovateľov, či len na nemravnosti má
         slúžiť sloboda? Či ten, kto konečne môže pozdraviť na slobode svoju roztúlanú mladosť, je
         naozaj nemravný? Vojenčina bola pre mňa vzkriesením k životu. Nebol som nijako rozmaznaný,
         aby som vojenskú drezúru považoval za nevoľníctvo alebo za ťarchu. Nikdy som sa nechcel
         vyšmyknúť spod povinnosti, a hoci som mával plné oči zármutku, veselo som nastupoval denne
         s puškou a batohom na chrbte, a to vždy s vedomím, že niet iných možností pre mňa ako byť
         stlačeným až do prachu zeme, rúhať sa, ale nehľadať ľahšie cesty, ísť odovzdane a otrocky
         ďalej. Ale prečo bola pre mňa vojenčina vzkriesením k životu? Poznával som a poznal som, že
         kláštor je malé väzenie a svet je jedno celé väzenie. Prichádzal som na to, že i sloboda vo
         svete je iba pre toho slobodou, kto ju má všade. Kto je raz väzňom a neskrotným trpiteľom,
         trpí všade. Nakoniec ma prestali zaujímať vandrovky, mňa fantastu nič neukojovalo, prestal
         som milovať i túto svoju slobodu; človek je malý na to, aby zvládol svet a svoju i jeho
         náturu dal dokopy. Nebolo a nikdy nebude súladu medzi básnikom a — povedzme — trotoárom.
         Tak som pri vojenčine sa začal nadobro rozchádzať s pomätenosťou ulíc, ruchu a nečistoty.
         To bolo vzkriesenie k životu, že som poznal tvár svojej povahy i vo svetle hlučného sveta.
         Natoľko sa vždy rodíme, nakoľko poznávame. Poznať ťa, uniforma, poznať ťa, zlatý civil, to
         bolo viac ako preutešene ozdobená železničná stanica, na ktorej sme sa zastavili, keď sme
         si vo svete kúpili novú hrôzu v srdci, aby sme stretli ešte raz ten obraz, v ktorom sme
         zomierali načisto.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579275">
       </a>
       Po vojenčine
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      „Et fortasse laboriosum non est homini relinquere sua; sed valde laboriosum
            est relinquere semetipsum. Minus quippe est abnegare quod habet; valde autem multum est
            abnegare quod est.“
     </em>
    </span>
    (S. Gregorius Papa, homil. 32. in evang, n. l.) — Majetok
         som nemal, zlato-striebro tiež nie, lásku k životu tiež nie; zanechal som teda svoju
         nespokojnú dušu, svoje smädné a roztúlané srdce, úfajúc, že zanechám aj seba. Bolo by hodno
         hľadať pramene, kde sa začínal pre mňa svet fádny, kde som sa unavil a vyčerpal, že som
         nemal žiaden zmysel pre to „abnegare quod est“. Akými cestami išli moje šarkany a na akých
         tátošoch som išiel za nimi ja? Vlámať som sa chcel do neba a kradnúť, preto som nechcel mať
         nič svojho, iba tú kleptomániu nebeskú. Veľmi som sa chcel zmocniť pokladov nebeských, či
         po dobrom, či po zlom. Veľký je Boh, preto som chcel mať veľa. Čo mne bolo vzdať sa dačoho
         na svete? Čo mne bolo zrieknuť sa radosti svetskej, aby som obsiahol radosť nebeskú, keď na
         svete som nemal dosiaľ žiadnu radosť? Akými bol ohromný tento vynález Boží: nahý prísť na
         svet a nahý z neho odísť. Nezáležalo na tom, čo by som tu ešte získal a čo stratil.
         Vkradnúť sa k Bohu ako zlodej, prísť tam nepovolane i bez vizitky a bez pozvánky, a teraz i
         tam tak trochu povyvádzať kadečo, odtiaľ krik robiť a pobudiť tunajších spáčov, pošarapatiť
         aspoň, to tiež nebolo nelákavé, aby som neostal nečinne hlivieť, ale aby som sa pripravoval
         zas na nový odchod pre korisť, ktorá sa zdala byť sľubnou. A šiel som za mnícha. Teraz
         hádajte, či som sa sem vlámal svätokrádežne, či z milosti a hodne! Ja vám hovorím: lepší je
         Boh od sto kňazov, hovorí sa; ale v dejinách kráľovstva nebeského nájdeme veľa podobných
         prípadov. Šavel do Damašku, Mária Magdaléna, Zacheus, lotor Dismas, stotník Longinus, sv.
         Augustín a iní, ktorí by boli istejšie rátali na iné dobrodružstvo vo svojom živote, len
         nie na milosť Božiu. Kto zo spomenutých sa starostlivo pripravoval na tento zásah Boží? Čo
         mám povedať o Šavlovi, keď šiel do Damašku? Myslím, že viac Bohu záležalo na vyvolení osôb,
         ako osobám samým. Môžeme vôbec Bohu niečo zazlievať? A môže mať pred Bohom nároky? Ani sa
         nepýtam, či môžeme kritizovať, alebo sa rozhorčovať, keď robí niečo Boh! Prečo nerozpráva
         Boh? Lebo mlčíme aj my, ale keď duša mlčí, to je niečo strašné. Máme viac rozprávať pred
         tvárou Božou, ako kritizovať. Len nech si nik nenamýšľa v Cirkvi svätej, že z neho rozpráva
         Boh, Duch svätý, okrem „ex cathedra“, lebo mnoho ľudí si vindikuje hovoriť ústami Boha
         všemohúceho, tak ako to chceli robiť i farizeji v Starom zákone. Nestratil som vieru, preto
         som pohanený, pohanený od vlastných bratov, ktorí si myslia, že službu preukazujú Bohu, keď
         ma za moju vieru hanobia. Nemám vieru od ľudí, ale od Boha, a už mlčte, nekritizujte! Duše
         nečisté! Povaľači a dromedári cirkevní! Diabolskí závistníci, bruchá vypasené! Zemeplazi
         ohavní! Čierni dediční zaťaženci! V živote ste pohrdli milosťou Božou, bodaj ste hynuli bez
         nej, bodaj ste hnili zaživa, váš hnusný jazyk nech sa vám vykrúti v ústach a nakoniec nech
         vás vyhodia na smetisko psom ako poloskapatých. Aj napriek osočovaniu a intrigánstvu som
         ostal silný a neochvejný. Boli by ma chceli vidieť v pazúroch diabla čierneho, a ja som mal
         odvahu ísť cez tieto zdochliny bez plaču a nemajúc pokoja, zachoval som si vieru. S
         prasatami som musel žiť a obcovať nie tak, ako sa modlíme: „… verím v svätých obcovanie…“ V
         najhlbšom zmysle som bol sotený do pekelných múk, donucovaný som bol vzdať sa Boha na ceste
         k svojej smrti. Kto vypočíta búrky, za akých som sa zobúdzal, kto premeria vody mora
         slaného, v ktorých som bol utopencom s jedinou túžbou: nájsť breh!
   </p>
   <p>
    Keď som sa vrátil z vojenčiny a prišiel som do kláštora, nebolo to zaklopanie na bránu
         nebeskú, nebolo to zakotvenie pred vrátami neba, pretože som prišiel do poníženia, a to
         ešte do akého poníženia! Nádej na opravdivé pookriatie zo stránky duševnej rozpŕchla sa po
         mojej Golgote, tak som žíznil ako Kristus na kríži, špongia, naplnená octom a žlčou a
         podávaná ústam toľkých generácií, bola priložená k mojim perám a natískaná so všetkou
         horkosťou. V dvadsiatom prvom roku veku svojho nevedel som, čo je láska, okrem lásky
         toľkých Judášov, ktorých bozky boli smrtonosnejšie ako sama vražda. Nová cesta umučenia sa
         začala. Takto do raja? Áno, a napriek tomu a práve preto! Nový bojovník na scéne, ktorú
         maľovali druhí odvážlivci predo mnou, nový herold dobrovoľníckej smrti prináša vám zlomok
         opustenej a mlčanlivej tváre, ktorá ide odhodlane v ústrety svojho bezútešného zajatia, ale
         hrdo a bez prestania, aby bolo dovŕšené dielo mojej bolesti, aby bol preplnený kalich,
         ktorý som tu musel prijať a piť. Kľučka na dverách raja je nepozlátená z tejto vonkajšej
         strany; chytím ju, zavreté je, klopem, neodpovedá nikto; nám dvom, tebe, sfackaná moja
         tvár, a mne, poopľúvanému, neotvoria ešte na hostinu, lebo tma a blen je na viečkach našich
         hrozných.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506535">
       </a>
       Po vysviacke na kňaza
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po vysviacke bol som veľmi horlivým kňazom.
    <span class="emphasis">
     <em>
      „Zelus domus Dei comedit
         me“
     </em>
    </span>
    — Duch svätý býval vo mne. Z omše som mal radosť, v modlitbe som bol zabraný
         a dlho som presedel vo svätých rozjímaniach. Pekné a vznešené je byť dobrým kňazom. Milovať
         Boha a počuť ozvenu lásky Božej — to je nezaplatiteľné pre takú strhanú dušu a pre také
         rozboľavené srdce, aké som ja mal. Na chvíľu dobre bude vrhnúť sa na túto korisť Boha
         hodenú mi nebom samým pod nohy, aby som si ju vzal. A keby tá chvíľa bola večná a
         nepremenlivá a keby som mal vždy horlivosť novovysvätenca, dobre by bolo. Naozaj som bol
         dobrým kňazom a chcem ním byť do smrti. Hriechy tých, čo ma pokazili a ešte aj pošpinili,
         poznajú sa až v Údolí Jozafátskom pred tvárou Sudcu kňazov i nekňazov. Tieň hriechu sa
         zvalí na dlhý zástup krívd, ako sa zvalil tieň Judášovej šibenice na všetkých, čo zradne sa
         blížili ku Kristovi; týmto tieňom poznačí vás, ktorí ste ma po judášsky bozkali, chcejú
         zachraňovať spráchnivenú éru farizejov, lebo — prosím — aj ja som mal Krista a vo mne žil.
         Nemilosrdnosť žiadam od Teba, Kriste, nemilosrdnosť pre všetkých, ktorým len vlastná
         strojená a nepravá nábožnosť bola bohom a ktorí idololatricky slúžili sebe samým, keď ma
         deptali!
   </p>
   <p>
    Nie tu sa začínala moja cesta bolesti kňazskej, keď som videl, že ani my, bratia
         Ježišovi, nie sme poznaní po láske. Keď som prvý raz pomyslel, že pôjdem za kňaza, bolesť
         ma zachvátila. Ako ja môžem byť poslom radosti na svete, ja, ktorý som od mladosti niesol
         ťažké bremeno a srdce vo mne nežilo od úderov a od bolesti! Bál som sa o to, čo bolo, a bál
         som sa i o to, čo ešte nebolo. Vtedy sa vlastne začínala cesta mojej bolesti kňazskej.
         Nevedel som zahodiť štít ľudského života. Nevedel som zaň ani bojovať. Nebolo mi nič také
         drahé, nič také sväté, ako ignorovanie „vysokých“ mét. My sme slabí. Koľko ráz som dôverne
         šeptal Ježišovi: Drahý, ako Ťa veľmi ľúbim. Hovorím Ti to vždy, a po každý raz sa mi zdá,
         že Ti to vravím po prvý raz s novým citom, s väčšou láskou. Prežívam často roztúženie, ako
         krásne by bolo aj život všade a hocikedy obetovať za Teba, môj Ježišu. Veď život takýto
         rozbitý, ako je môj, hodno je kedykoľvek stratiť. Časom zmietam všetko, čo by chcelo
         zatriasť pilierom vernosti k Tebe. Nepochybuj o mne! Ja som vložil v Teba všetku vieru. A
         ja hľadám, Ježišu, Tvoje oči; v nich nájdem vyrovnanie toho smutného života, hľadám svojím
         krvou podliatym zrakom Teba, aby si ma navštívil polomŕtveho. Hrdý ako céder libanonský
         stál som neraz pred oltárom v „memente vivorum“, pery sa mi pohybovali, a slová modlitby
         som nehovoril, len prečasto som upadal do mĺkvej kontemplácie, aby som si pripadal dosť
         silný pri pohľade na dlhé rady živých, na ktorých mám spomínať. Verte, že som sa skrúšene
         modlil, ako sa modlia zamilovaní. Nenávidel som a vrúcne miloval. Nemal som právo vracať sa
         k milým, ak som nejakých mal, lebo som sa modlil ako Kristus za Židov, ale ja som sa
         modlieval rovnakou mierou i za Kainov i za Ábelov. Zem bola v smútku, zem prekliata, a ja
         som vždy uprostred tŕnia a bodľačia odmodlieval svoje „memento“ mnoho ráz potupený ľuďmi a
         ešte viac ráz opustený Bohom. A dobre tak bolo. Veď som neprosil milosť pre seba, ale pre
         hriešnikov som žil a trpel. Obetoval som svoj život a veľmi ťažko som zápasil o každú svoju
         obeť. Nevedeli by ste, koľko sebazaprení a koľko premáhania som musel mať, aby som svoj
         egoizmus potlačil, aby som vedel plniť nie svoju vôľu, ale prosiť a modliť sa za vôľu
         druhých, ktorú mnoho ráz naozaj zneužili, a tak ani moja modlitba nepomáhala. Modlím sa aj
         za tých, pre ktorých som bol príliš mladý, a to bol môj hriech. Ó, Bože, Ty lepšie vieš, čo
         je mladosť, ako starí ľudia, a netresceš ma za takéto hriechy. Hľa, iba človek neodpúšťa a
         modlí sa: „… verím v hriechov odpustenie…“ A tak niet „muža bolesti, prekliateho medzi
         všetkými živočíchmi a všetkými zvieratami zeme, lebo niet nečistého tvora, ktorému by sa
         obyčajne nedávala prednosť odsúdeného chodiť po vlastných prsiach, totiž plaziť sa“ (L.
         Bloy), ako sa ja plazím v podobe cudzej viny, za ktorú som zlý na svete a v tvári ľudí, za
         ktorých denne obetujem obetu nekrvavú; modlím sa utopený vo vlastnej krvi.
   </p>
   <p>
    Keď slúžim omšu svätú, pripadám si, akoby som bol odohnaný od všetkých dverí, a stojím
         len pri jedných dverách tabernákula, aby som tu zložil svoju biedu kňazskú. Niet viac pre
         kňaza pohostinstva na svete, keď sa stal pravým kňazom (a tak je to správne), ako nebolo
         ani pre Spasiteľa Ježiša Krista miesta v žiadnom príbytku, keď sa stal synom ľuďským tento
         Syn Boha večného. A stal sa Otrokom lásky za všetkých, ktorí mu dali pocítiť, ako zima je
         pri dverách do jaskyne betlehemskej, a jednako len tam bolo jeho miesto na tom šírom Božom
         svete.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506692">
       </a>
       Krása
      </h2>
     </div>
    </div>
   </div>
   <p>
   </p>
   <p>
   </p>
   <p>
    Krása je cesta poznávania. Nedá sa naučiť ani podmaniť, krásou sa nemožno dať celkom
         ovládnuť, na to nikto nie je dosť pripravený ani nie dosť silný. Vnímame len čiastočne.
         Najväčšiu krásu môžeme iba tušiť, preto je i nebo ďaleko, i Boh je neviditeľný. Krásne je
         od Boha, že i peklo stvoril. Poznali sme predsa hriech, dali sme sa jeho cestami zlákať,
         ochutnali sme ovocie zla; krásne je od Boha, že nás pri tom pristihol a potrestal. A krása
         plakala, ale sa nepominula. Čože, neostala krása na svete medzi nami po dedičnom hriechu?
         Aký je svet, taký je, hľadáme v ňom stopy raja, z ktorého krása unikla s človekom. Človek
         sa nevrátil do raja, pretože krásu si vzal so sebou. Budeme raz prekvapení, až uvidíme,
         koľko je svetla na zemi, keď budeme jemní a jasnovidní. Od svojej útlej mladosti som v
         zajatí tušenia, že objavím absolútne čaro krásy, keď nebudem nikomu hovoriť, kade chodím a
         čo robím. Odnesiem svoje tajomstvo do hrobu. U nás sú ľudia, ktorí ma nepoznajú, ich sa to
         netýka. Najkrajší je zo všetkého odchod. Keď odídem, ľudí zanechám, a to ma nebolí, odídem
         zasa s krásou, ktorej obetujem i smrť. Škoda, že len raz. Som väzeň krásy. Väzenie je
         dobrovoľné a drahé. Do väzenia si priniesť slobodu, vytrvať v nej, znamená vybudovať a
         vydobyť si vznešene odmenené otroctvo. To je, prosím, viac, než slúžiť. Otrokmi krásy by
         sme mali byť všetci. Získať pre seba svoj život, to jest urobiť zo seba väzňa, je iste
         viac, ako rozdať život povrchným ľuďom, milovať ich, a predsa si ich nepodmaniť. Keď krásu
         milujeme, získali sme svoj život pre seba. Vtedy milujeme, ale ohrozujeme, ticho milujeme,
         ale útočíme. Ja som si vyvolil život dobrovoľného väzňa, nebudem s nikým účtovať. Je to
         ťažký život, ale začal by som ho znova; smutno je tu, ale vydržím. Miloval som mnoho, bežal
         som a bol som všade, vždy som sa desil, už som všelijako umieral, a to je obsah jedného
         života. Prežil som suché púšte i dlhé pochody karaván, záhradami som šiel, pomedzi kvety i
         po kvetoch, trápil som sa, ako Boh ma trestal, výskal som i kňučal ako mladá šelma, potom
         som bol zhýralý, potom skromný. Povedzte, či sa mi vlastne mohol niekto do cesty stavať?
         Vôbec mohol niekto spolu ísť so mnou? Bol a je to život väzňa mimo ľudí a už sa nedá ani
         meniť, lebo sú horšie výhľady voľnosti medzi ľuďmi, ako výhľady vôle tu v zázemí. Ticho je.
   </p>
   <p>
    Keby som sa nikdy neprevinil proti kráse, za najväčšiu vinu budem si pokladať odvahu
         prísť jej na meno. Krása sa skrýva. Vtedy sa stane človek prekliaty, keď ju začne hľadať.
         Keď už o ňu bojuje, znamená to preňho smrť.
   </p>
   <p>
    Krása, ako i poézia, má mnoho nedopovedaných skutočností. Preto je tá krása a tá poézia
         veľká, ktorá dáva ďalšie možnosti spovedí duší, ďalšie hovory, a je predpokladom ešte
         ďalšej krásy, ešte ďalšej básne.
   </p>
   <p>
    Keď apoštoli na Turíce vyšli do ulíc, aby konali svoje poslanie, našli tam ducha svojho
         v Duchu Svätom a tento mocný Paraklet dal im svoju reč. To bol zázrak. Ale básnik nehovorí,
         v akých mukách prijímal oheň turíčny, hľadiac utiecť z ulice, lebo slovo je olejom jeho
         duše; slovo básnikovo nie je v jednom slove, ale v celom jeho diele. Naozaj zlodej je ten,
         kto nedostal reč do daru, ale ju z ohňa kradol.
   </p>
   <p>
    Kde vy máte dušu?, pýtala sa ma jedna pani. V ohni, odpovedal som. Tá pani chcela
         skrotiť moju dušu pre seba, chcela — vulgárne — aby som ju miloval. Všade je oheň, kde je
         moja duša, a niet tej moci na svete, aby ma spútala. Ani ženy, ani lásky, ani miesta niet
         pre mňa, ja milujem všetko, vždy a všade. Na dne duše mojej ako na dne ruže je všetka vôňa
         kvetov. Niet tam prístupu a nikto ma nepodmaní, lebo len Krása ma bráni vždy a všade.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506832">
       </a>
       Výkrik k Bohu
      </h2>
     </div>
    </div>
   </div>
   <p>
   </p>
   <p>
   </p>
   <p>
    Prečo som opustený? Neviem sa modliť. Tak veľmi trpím a som malý, vždy menší, hoci
         cítim, že mám čisté srdce a ešte čistejšie svedomie, na ktoré sa nikdy nežalujem. Prečo som
         utýraný? Nanič, nanič je celý život ľudský, keď musím tu byť zavretý a nesmiem ani kliať.
         Nepochopený nikým, bez pomoci ľudí pretĺkam sa unavene po svete, ani nemám čo robiť, ale
         ani neviem nič robiť. Hnusný som sebe i svetu po celú noc.
   </p>
   <p>
    Bože, Ježišu zmučený a stýraný! Ja, hriešny mních, rozprávam s Tebou. Ja, horší sluha
         Tvoj, oslovujem Ťa a, kliatbou stihnutý speváčik Tvoj, čakám na vypočutie. Mal by som byť
         Tvojím lepším sluhom, ako som spevákom, ale ako môžem byť ja poslom radosti na svete? Kňaza
         nesmú zabiť údery, nesmie ho srdce bolieť a nesmie sa túlať. Mal by som sa mnoho modliť,
         Kriste, ani to neviem. Pomôž mi milovať, a keď mám byť tvrdošijný, stoj pri mne ešte
         tvrdošijnejšie, a keď mi tečie krv, nech tečie viac, rozrývaj moje rany. Ty veľmi cítiš,
         aká je moja krv, keď priložím k Tebe svoje líce, z ktorého prúdi horúčka. Ja hľadám,
         Kriste, krvou podliate Tvoje zraky, otvor ich raz, tu uvidíš polomŕtveho. Nepreklínam nič.
         Neobviňujem, nevolám kliatbu. Keď som veľa trpel, ticho som bol, lebo verím v Boha. Pre
         túto vieru som vedel prijímať svoje utrpenie, i keď to mnohí menovali slabošstvom. Veril
         som a cestou k Tebe, Bože, len lásku a modlitbu som mal na oboch svojich perách. Málo bolo
         slov v mojej modlitbe, ale lepšie som sa modlil vtedy, keď som sa nerúhal Tvojim rukám, že
         ma nepohladili. Prijal som všetko, a keď som bol slabý, padal som smutne, ale smutne mi
         bolo, aj keď som vstával. Zhrešil som? Odpustil si mi na nebi, keď mi neodpustili na zemi.
         Hľa, človek nevie aj sto ráz odpustiť, a modlieva sa: „… verím v hriechov odpustenie…“ Ale
         Ty, dokrvavený Kriste, si na prvý raz odpustil. Ľudský súd nám nebol krutý. Nemám už naozaj
         nijakovský vzťah na akékoľvek ľudské zavolanie a z duše nemám rád ľudské zlorečenie. A ľudí
         už nemám o čo prosiť. Statočne som sa povzbudzoval myšlienkou, že sa vyhnem všetkým ľuďom,
         ale kam pôjdem, Bože môj, kam? Nie! Ešte sa budeme stretať, kapitán lodný! A keď sa zídeme,
         budeme hľadať Boha, ktorého som poznal za veľmi smutných okolností, totiž, že tiež je ľuďmi
         opustený a súdený. Ty, Kriste, Mocnár Pomsty a Mocnár Zmilovania, vieš, kde som, a vieš, že
         nie som spupný. Nedbám na taký výrok smrti, ako je umrieť pre lásku. Milujem Ťa, Ježišu
         Kriste, ale len pre svoju lásku k Tebe môžem zahynúť bez rúhania. Lebo Ty už neuvidíš
         hriechy moje a slabosti svoje Ti nepredložím.
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <span class="emphasis">
      <em>
       Bože, jak more vyznávam ti vieru,
      </em>
     </span>
     <br/>
     <span class="emphasis">
      <em>
       búrky a vlnobitie —
      </em>
     </span>
     <br/>
     <span class="emphasis">
      <em>
       z tohto vidomébo ateliéru
      </em>
     </span>
     <br/>
     <span class="emphasis">
      <em>
       nesiem si živobytie.
      </em>
     </span>
     <br/>
     <br/>
     <span class="emphasis">
      <em>
       Dávno som videl Tvoje oči,
      </em>
     </span>
     <br/>
     <span class="emphasis">
      <em>
       detinské oči —
      </em>
     </span>
     <br/>
     <span class="emphasis">
      <em>
       kto ti to spieva o polnoci?
      </em>
     </span>
     <br/>
     <span class="emphasis">
      <em>
       Kto k Tebe kročí?
      </em>
     </span>
     <br/>
     <br/>
     <span class="emphasis">
      <em>
       Kto mi to vložil ruku na šiju
      </em>
     </span>
     <br/>
     <span class="emphasis">
      <em>
       bolesťou rýchlou?
      </em>
     </span>
     <br/>
     <span class="emphasis">
      <em>
       Ach, poznám lásku, chránim si ju
      </em>
     </span>
     <br/>
     <span class="emphasis">
      <em>
       odovzdaný do víchrov.
      </em>
     </span>
     <br/>
     <br/>
     <span class="emphasis">
      <em>
       A víchre nebom smutne hrajú,
      </em>
     </span>
     <br/>
     <span class="emphasis">
      <em>
       ty, smädná duša, pi z nich —
      </em>
     </span>
     <br/>
     <span class="emphasis">
      <em>
       Čo je tu svätých, znova začínajú
      </em>
     </span>
     <br/>
     <span class="emphasis">
      <em>
       sto žiaľov prísnych.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Koho môže viac bolieť výkrik, ako toho, kto ním nevyslovil všetku bolesť? Zlenivel som?
         Nedávam mnoho bolesti, nech sa kvasí na samom dne duše mojej, keď ju cítim tým viac, čím
         viac by som ju ukazoval svetu? Ponevieram sa v tejto prekliatej hore s napnutím všetkého
         zraku, čoho mám v sebe, hľadám kúsok zo svojej podoby v ríši týchto tieňov, hľadám vlastným
         telom svoj tieň a zmietam sa v pobúrení pred každou jasnou oblohou, ktorá mi ho znova a
         znova predlžuje.
   </p>
   <p>
    Bojujem o kúsok chvíle, chcem mať jej desatinu, desatinu lásky, výhry, šťastia,
         príbytku, domova a pôdy. Nie, nechcem nič viac ako to, čo je vybojované úsilím všetkej
         ľudskosti, chcem teda na chvíľu žiť! Akou hroznou bolesťou som už zaplatil za tieto pokusy,
         ako veľmi som sa ničil, a svoju nirvánu stokrát zopakoval, keď som aspoň v zlomku jednej
         chvíle chcel cítiť, že žijem. Rozumejte mi, rozumejte: žijem! Zatváram smutnú knihu, v
         ktorej som to nikdy nečítal. Bože, Ty si ma počul!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507048">
       </a>
       O prekliatych básnikoch
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mám povedať niekoľko slov o Valinovi. Na stavbe hry som pracoval tak, aby bola výrazom
         psychológie prekliateho básnika, teda výrazom zápasu o trochu miesta pre púť básnikovho
         života a básnikovej myšlienky v priestranstve, pre ktorú on je prekliaty. História
         prekliatych básnikov dáva nám možnosť nazrieť do zápasu Archanjela s Luciferom, to jest
         presvedčiť sa, že aké sú dlhé storočia, taký dlhý je boj o kúsok slobody na zemi tých,
         ktorí boli čistí na duši a na tele, s tými, ktorých svet poškvrnil na očiach. Čo sú to
         prekliati básnici? Sú to básnici, ktorí za svojho života nenašli svoju pôdu doma. Neboli
         prijatí, neboli uznaní. Ako ľudia — nemali svoje usporiadané občianske zamestnanie. Opýtate
         sa: prečo? Hľadali v živote viac, chceli veľa. Veľa chcieť v živote znamená nikdy nemať
         pokoja, tak ako zase veľkým byť v umení znamená nikdy nebyť šťastným. Opýtame sa: boli
         predsa na chvíľu šťastní títo ľudia vo svojom živote? Iste sa vyznali v svojom šťastí, keď
         nezviazaní priestorom a časom, nespútaní ľuďmi a ich láskami, bili sa urputne o svoju cestu
         a hnali sa „vražedne a oddane“ za poéziou — životom a slovom. Preto nebolo kedy s nimi
         hovoriť, nebolo kedy pri nich sa zastaviť, keď šliapali po zemi, po svojom tieni, po tieni
         človeka. Veď človek nemá mať tieň, ani tieň smrti. Boli to odvážlivci — ľudia, ktorí mali
         od vekov vrásky na čele pre jeden veľký sen, pre slobodu ducha a života. Ľudia, ktorých
         nespútala žena, neprivinul domov, ale zato hlodal ich na dne duše ustavičný nepokoj,
         ktorému navždy podľahli, aby bez druhov a bez kamarátov, bez prístrešia, bez chleba, radšej
         otrhaní, stratení, ale vždy slobodní, hnali sa za svojím životom a za modrým životom
         poézie. Chimérickí fantasti, vychrlené infernálne smršte, fantómy, padajúce hviezdy! Tak
         padal v noci tu na zemi z Mliečnej cesty otec prekliatych básnikov Francois Villon,
         príslovečný „Kráľ tulákov“, ktorý svojou básňou, napísanou v žalári pred smrťou, tak
         mohutne zaúčinkoval na sudcov, že ho oslobodili od trestu na šibenicu. Tak padal Arthur
         Rimbaud, „zázračný chlapec“, kupec abesínsky, ktorý plakal vo svojom živote viac ako všetky
         deti sveta. Spomenúť o ňom, čo rozpráva Pierquin, ktorý sedel raz kdesi v putike s ním,
         tichým a zničeným dlhými cestami, a pýtal sa ho na jednu jeho milenku, na čo Rimbaud pozrel
         mu smutne do očú a požiadal ho o odpustenie, že nebude hovoriť, a hneď potom zložil hlavu
         do dlaní a plakal? Alebo spomenúť, že krátko pred smrťou z lôžka obzerá sa a plače: „Ach,
         Bože, nenašiel by som kameň, aby som naň položil svoju hlavu a prístrešie, kde by som
         zomrel?“ (Štyrský). Alebo uviesť ešte z hrdinov, ktorí sa položili na tento oheň bleskov a
         bičovania, dali sa spáliť ako trofej naveky zázračnej poézie, ktorú vydobyli a nechali
         svetu, ale zomierali nepoznaní svetom v opustených hoteloch, v ktorých nikdy neobjavili
         teplo svojho krbu, ako comte de Lautréamont a G. Apollinaire? Ó, podivný básnik Gérard de
         Nerval, ktorý si „skončil svoju bludnú púť na zemi“ ako šialenec za dverami blázinca, iste
         vieme, prečo ti kapitulovali nervy v hľadaní tvojho druhého zrodu, zrodu pre poéziu. Ó, náš
         „divný Janko“, ktorý si tu raz ohlásil príchod slovenskej poézie, ktorý si hynul a pustol,
         vybičovaný a rozrývaný šialeným nepokojom a ktorý si nám, spaľovaný ohňom vo vlastných
         zrakoch, unikal a hľadal svoje diaľky; vieme, že si tu bol, náš spoločník Janko Kráľ, a mal
         si ruku na kľučke oblokov, ktoré si u nás pootváral pre poéziu. Také boli osudy prekliatych
         básnikov, osudy ich života a ich diela. Hrdinovia boli tí, čo mohli mať svet v moci, ale
         nemali miesta na svete a nemali lásku sveta. Preto ostali prekliatymi básnikmi.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507213">
       </a>
       Trocha kliatby
      </h2>
     </div>
    </div>
   </div>
   <p>
   </p>
   <p>
   </p>
   <p>
    Za necelý život, ktorý musím tu žiť, za stratu slobody, za nijaké dary nebies, za
         všetko, čo sa nedalo poznať a milovať, ja, necelý človek ťa preklínam, život psí! Mal by už
         čert vziať všetky morálky, čo nikdy morálkami neboli. A mal by vziať aj poriadky na svete,
         že sa v nich ešte udržuje táto prehnitá ľudská spoločnosť, v ktorej sa dusia toľké životy!
         Nespravodlivosť, všetko nespravodlivosť drží vo svojej moci.
   </p>
   <p>
    Chce sa mi niečo robiť, niekedy naozaj chcem pracovať. Niekedy! Ale niekedy nie som ani
         rehoľník, ani básnik, ani človek, ale akýsi netvor som, pomätenec, pretože viac hlúpostí už
         niet na svete, ako nachádzam okolo seba, a preto nepracujem a nerobím nič, nech zakape svet
         vo svojej hlúposti. Z tohto labyrintu ľudských nezmyslov a z tohto bludiska musí každý
         tvorivý duch vyjsť znechutený. Skutočne nejestvuje už nikde zem géniov, doba, keď sa rodili
         majstri ducha, je na vymretí a celý svet je jej hrobom. Mal by som robiť dojem pokorného
         mnícha, odovzdaného do vôle Božej. Ach, ako hnusne opačný je život môj! Mal by som so
         sebazaprením dať si položiť na ruky všetky reťaze sveta, ach, aké sú čierne hviezdy, keď
         hľadím na nebo spoza mreží. Čo má viac sily, je všetok žiaľ na zemi, je všetka bieda
         ľudská, je všetko naše poznanie stromu zla. Mal by som byť trpezlivý, a viem s istotou, že
         zo svojej revolty, z rebélie proti staromeštiackej morálke, a proti všetkému, čo smrdí a
         zapácha takzvaným šťastím sveta, nepremením nič. S umučenou hlavou prešiel som všetky ulice
         miest a nie je dobre na svete. Kto vzal ľuďom silu radovať sa, silu lásky, keď niet na
         všiváckej zemeguli štátu, kde by som nenašiel plač a smútok? Niet ničoho, nič, nič, nič, a
         kráľovstvo naše je nuda a únava. Musel som sa stať najprv hnusný, až potom som mohol trochu
         plátna z filmu vidieť a na filme nič. Musel som všetko zanechať, lebo nič som nemal a
         žobrácky osud ma zabil. Nie som bezočivec. Som jemný, až krehký, zdeptaný tým, že som tu už
         nanič a zúfalý. Prečo sa mám ešte pretekať? Za túto hanbu na zemi, čo sa menuje život, bude
         hanbou naplnený raz nejaký vladár, keď bude mať odvahu nás vyzvať, aby sme skladali účty.
         Iba preto, že mal silu postaviť nás tu zoči-voči ničomu a kadejakému hnusu, v ktorom sme
         nemali cenu ani za jedného psa a neboli hodnejší od ropúch a hadov, ktoré žerú pod svojím
         bruchom prach a blato. Hanba ti, ty jatka, ty zverinec ľudský! Áno, nech je prekliaty had,
         čo ho máme v sebe, nech som prekliaty ja, čo žijem hnusne! Stokrát som sľúbil polepšenie,
         ale dvestokrát som padol, ja slaboch, ja milovník vášne a vzbury, ja otrok so šijou v
         blate, ja parazit na škrupine neresti a podlý bandita. Nenachádzam zo seba nič, len handry,
         špinu, pohreb svoj. Kto ma bude súdiť? Kto bude mať na sebe čistejšiu špinu ako ja? Nikdy!
         Nikdy! Nikdy! Stretol som seba samého ako ohavnú obludu, už viac nie som schopný žehnať
         nijakej ľudskej biede, lebo sme zohavení a je tu strašne zle.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580911">
       </a>
       Život dňa
      </h2>
     </div>
    </div>
   </div>
   <p>
   </p>
   <p>
   </p>
   <p>
    Osud a tí, čo vedú naše osudy, pozametali so mnou už všetky kúty. Pochodil som skoro
         všetky končiny svojej milovanej vlasti, popreháňali ma z kláštora do kláštora, a takto
         znevážený a zneuctený som sa ani neusiloval nájsť svoju lásku v ľuďoch a v prostredí, v
         ktorom žijem, lebo som zatrpkol a zanevrel na malé i na malilinké veličiny. Čo ich je do
         mňa? Nestojím o nijaké výhody, ja som už zatvrdlivý. Neviem sa pretvarovať a plaziť sa
         nepôjdem pred tých, čo vedia panovať pýchou svojho života, čo sa bezočivo a svätokrádežne
         stali pánmi našej vôle. Od Boha sú na to nevyvolení, ale si vedia podkúpiť priazeň istých
         kruhov, o ktorých sa úbohý vulgus nazdáva, že sú vedení Duchom Svätým, a títo pochabí
         „favoriti milosti Božej“ potom na dlhý čas zotročujú svoje stále obete a trúfajú si
         nazdávať sa o sebe, že majú špeciálne Božie poslanie. Fuj! Vždy vyšlo najavo, že sú to viac
         ľudia ako nástroje milosti Božej. Ale — akí ľudia, Bože môj! Tí mi sedia na šiji a budú ma
         do smrti ako zlého koňa bičom hnať po všetkých smetiskách, aby som mal zo všetkého len
         vedomie, že treba byť poníženým a ponižovaným pre „väčšiu česť a slávu Božiu“. Či je to
         Bohu milé, že ma depcú? Možno z mojej strany je Bohu milé moje prečasto trpezlivé srdce a
         to tiché rezignovanie, ale neviem, akú odmenu za to od Boha čakajú moji tupitelia. Hnev
         Boží sa raz vyvŕši, ale na kom? Za to, že som bol utlačovaný? Za to, že som mal pošliapanú
         česť? Za to, že ma psovsky odohnali od seba, a ja som už viac nemal bratov? To všetko
         preto, že môj život je čistejší ako ich život, že mám bližšie k vysokým métam ako oni, že
         som sa dal na duchovnejšie cesty ako všetci ostatní, že som oslobodenejší od predsudkov, že
         som vykúpený vlastným úsilím a vlastným životom a že nechcem nikoho klamať. Zdá sa mi
         časom, ako utekajú odo mňa, preplnení všetkou hrôzou, aby sa nepoškvrnili, celkom tak, ako
         farizeji sa stránili obecenstva, aby sa neznečistili, lebo tento neobyčajný mních a
         nebezpečný básnik šíri nákazu okolo seba a znečisťuje ovzdušie a duše. Pánboh zaplať!
         Požehnaný bude hlasný nárek Jeremiášov po druhý raz, keď už synovia tejto zeme nebudú mať
         sĺz a nebudú nič čuť. Prischne na mne krv Baránka, aby som neustupoval pred hnevom osudu,
         za ktorý som toľko hanby mal i dostal. Ale čo mi záleží na všetkom! Vidíte z tejto knihy,
         že som sa neusiloval ani o chronologický postup, ani o to, kde som žil, ako som sa viazal k
         určitým ľuďom alebo mestám, aký vplyv to a ono prostredie malo na mňa a čo som tam a tam
         robil. To sú malichernosti. Ja nesiem všade so sebou svoj osud, svoj nepokoj i svoj vzdor.
         Fakt, že mi je tráva ako tráva a blato ako blato, mi káže žiť po svojom; ja žijem vo
         svojich myšlienkach a dušu som si nezapredal za nijaké lokálpatriotstvo. Zo všetkého, čo
         som kde žil, ostal mi v milých spomienkach Hlohovec so svojím Váhom. Prechádzky kolo Váhu
         ma upokojovali, tečúca voda mi mámila zmysly, to bolo všetko. Ostatne, ako Trnava s hydinou
         špinavého proletariátu, Prešov s hutorákmi, Kremnica, Malacky, Žilina, Skalica, všetky tie
         priemerné dediny s hŕbou usmrkancov, ma nevedeli dojať. Neubližujem im, ale či v Závidove,
         či v Brezovici, doparoma, si choďte s týmto malým svetom a s malými obzormi! Musel som teda
         rásť. Strom rastie aj v Bratislave, aj na Orave. Po niekoľkých rokoch odplavím sa do polohy
         večného snehu a opäť do polohy rovníkového slnka; už je čas na dozrievanie. Preto hovorím:
         čo mi záleží na všetkom! Tak ako ráno vstanem a večer si ľahnem, tak vstáva a líha na
         ceste, na koľajniciach a na našich chodbách môj osud a môj hlučný i nehlučný tieň, s ktorým
         putujeme zo všetkých rokov do všetkých rokov, vždy tí istí a večne sa meniaci. A veľmi málo
         stojíme o dedičov i vydedencov tohto storočia a veku, nikdy sa nestaráme, aké priezviská
         majú vagabundi a idioti a kreténi všetkého druhu, ktorých je plná celá zemeguľa, lebo
         neprimerane mnoho sa ich tu hemží a hľadia nám bezočivo do tváre.
   </p>
   <p>
    Život všedného dňa je neoceniteľne jednotvárny. Večná šablóna! Niet nijakých
         zaujímavostí, ustavičná nuda. A keby som nebol básnikom a život si nespestril a neurobil
         zaujímavý, skapal by som vyčerpanosťou. Musím sa neprestajne vzrušovať, poézia, ma udržuje.
         Aj poézia modlitby. Jedna pekná metafora stačí mi na celý týždeň, aby ma dobre prenikla. V
         objavoch sa skrýva tajomstvo malých a veľkých radostí života. Všetko je možno objaviť.
         Najviac vecí zbadá neroztržité oko. A to bola moja najväčšia trofej, že pri všetkej
         rozkmásanosti a ukrutnosti nepokojov som si vedel zachovať oči na jasné poznávanie. Aj pri
         toľkých rozčúleniach a pri takej nesústredenosti, aká sa denne u mňa vyskytovala, vedel som
         si zachovať poriadok zmyslov. Už mnoho ráz som neprejavoval záujem o svoje okolie a
         nevšímavý som ostal k všetkým atmosféram, čo na mňa dorážali, ale čím väčšie bludisko som
         nachádzal na spodku svojej duše, tým viac ma pobádali vlastné katakomby, aby som doloval po
         stopách seba samého a hľadal svoje staré i nové pozdravy, ktoré som vždy posielal sebe
         samému. Nekvitol som vo dne ako ruže, dozrieval som v noci ako hviezdy, no zraky ľudské sú
         silnejšie, keď ich svetlo neoslepuje a otvárajú sa dokorán len v úplnej tme. Niet väčšej
         sily pre oči, ako keď sa otvárajú a obracajú samy do seba. Niet väčšej úľavy, ako keď sa
         dve moje oči svojou materinskou rečou rozprávajú medzi sebou. Musia sa dohodnúť. Je
         zvláštne, rozumejú si ako blízka smrť a agónia, ako sestra a ilúzia, a nepodniknú nikdy nič
         na svoje spolunažívanie — spontánne žijú a myslia.
   </p>
   <p>
    Keď som prišiel so svojím naozaj horkým smútkom na svet, privítal ma detský plač, ktorý
         zobudil stokrát slnko, lebo stokrát zapadlo, ktorý nevyznel ani ústami milencov pri východe
         melancholickej luny, ale pokrstil moju hlavu a moje telo a moju tvár, aby mi krásu navždy
         vzal. Od útlej mladosti nosím tieto hlboké vrásky a ani v úžasných závratoch pádu a
         vzopätia neviem svoju tvár premeniť. Koľko ráz ma šľahá po tvári studená Polárka, inokedy
         severské ľady a len zriedka júlové slnko; kruté znamenia na rozrytej tvári mi vždy
         pripomínajú žeravé slzy, ktoré som poznal pri svojom príchode. Darmo je, veľkým krstom sú
         poznačené súčasné časy! Ja prvý som vynašiel súčasný čas! Nad zemou tmy neprestávali
         horieť, keď som mal ponajprv odvahu otvoriť oči a vysloviť, že je to terajší čas. Skoro by
         som sa bol utopil v bolesti, keby som bol prv prišiel a zbadal, ako ťažko pracuje zem k
         pôrodu tohto času. Azda by som bol zamedzil, aby sa čas urýchľoval, a zem by bola černela
         ďalej. Ale ja som chcel vziať na seba zodpovednosť sám, lebo zostal som tu sám.
   </p>
   <p>
    Mnoho ľudí má strach, že budú raz zabudnutí, a ja si z duše prajem, aby som nenechal po
         sebe stopy. Svet je veľký so svojimi nádherami, ku ktorým sa utiekame všetci, a niet väčšej
         hlúposti ľudskej, ako vystrkovať sa neokrôchane, že my sme tu za niečo a že sme objavili to
         a onô. Chcem radšej žiť vedľa všetkého, čo je krásne a je na dosah, zomierať pre všetko, čo
         je veľké, ako žiť a nazdávať sa, že som nesmrteľný. Nemám z nikoho nič, ako nebudem mať ani
         vtedy, keď prídu raz na moju stopu a budú ma vynášať či tupiť.
   </p>
   <p>
    Žil som a snil som vo vlastnom tele. S odporom znášam, že sa s mnohými ľuďmi poznám. Je
         mnoho hnusu v ľuďoch. Básnik Francis Jammes mal radšej zvieratá, ja nemám rád zvieratá v
         kláštoroch. Môj božský Francis Jammes, keby si bol rehoľníkom, sám by si bol ateistom.
         Odkiaľ má človek právo zabŕdať do človeka? Hovoria, že som bláznivý a málo vážny. Ale kto
         spočíta bláznovstvá tých ľudí, ktorí si myslia, že sú vážni? Akí sú to blázniví idioti!
         Mnohí súdia o mne, že som zlý rehoľník. Pokrytci, kto ich na to oprávnil? Nech by som bol
         akokoľvek zlý, za kvapku slobody svojej neprestanem bojovať. To je dar Boží! Mnoho je
         ohováračov. To sú naozaj duše veľmi nízkeho vzdelania. Nezastavme sa nikdy s celým svojím
         chlapčenstvom pred ohováračmi. Prečo nás Boh nepomenoval viac ľuďmi? Nás kňazov pomenoval
         kňazmi, a ešte i pri tom nám treba bojovať o milosť Božiu. Keby ste len vedeli, ako veľmi!
         Boh ma stvoril v biede, nebolo tu nikdy blahobytu, kým som tu bol, a ešte mi treba za
         väčšiu biedu bojovať, aby som sa stal viac biednejším ako bolesť Toho, čo vždy bol, keď sa
         na Golgote odohrávala dráma, polomŕtvy.
   </p>
   <p>
    Moja náklonnosť na neporiadny život ma priveľmi skľučuje. Vidím sa do smrti nedokonalým,
         do smrti budem v hriechoch. Bojoval som dosť proti svojim vášňam, ale bojoval som predsa
         len slabou vôľou. Ako ma to bolí, a to nikto nevie. Hučí mi to v hlave, musím byť i
         prekliaty, i zlý. A časom ma preniká bolesť, že ani do neba neprídem. Tu som nemal pokoja a
         radosti, ani po smrti nebudem mať. Rimbaud bol skvelý, od neho nemám vieru, skôr hryzenie
         svedomia. Ale toto nespútané chlapčisko, tak včas vyvinuté pre všetku svätokrádež a neúctu
         k Bohu a svätým, riešilo si veľmi ľahko a nedbalo ostatok svojho života, pri ktorom musela
         byť jeho sestra, aby neostal sám a neostal bez milosrdenstva Božieho. Ten, ktorý mal v
         živote mladom silu vysloviť sa aj za nás slovami poézie, ten, ktorý už ako úžasné decko
         stvoril novú poéziu, nemal nakoniec dosť síl vrátiť Bohu dušu nesmrteľnú a musela mu v tom
         pomôcť sestra. A ako bezočivo a neláskavo sa rozprával s Bohom: ó, Kriste, zlodej všetkých
         našich energií nakoniec šiel k zlodejovi po energiu. Tak by som si bol mohol vypožičať
         lásku ľudí a nepreniknúť ďalej ako k dverám ľudí. Ale ja som vošiel dnu. Azda to bola moja
         chyba, lebo som sa znížil a prosil som o vyslyšanie; azda som nemal medzitým nikdy plakať,
         azda som nemal prejaviť to, že ľuďom nikdy nebudem rozumieť, azda som mal ostať pri dverách
         a tam sa rozhodnúť, že všetkých obyvateľov domu opúšťam navždy, lebo ich poznám. Ale
         neporiadok bol v mojej duši a ja som sa veľmi topil. Rozbehnúť sa po svete, to bolo lákavé;
         ach, prekliata slabosť ľudská, ktorá nám kážeš milovať dom a nútiš nás tu ostať! Nepočuješ
         nikoho, a toho sa naraz bojíš. Veru tak! Zmiznúť? Dobre by bolo počuť nablízku všetkých a
         všetkých obísť. Ľudia trápia jeden druhého, to jest nevedia dosť pohŕdať. Neobyčajne mnoho
         travičov je na svete a podarilo sa im nájsť formu pre svoju otravu: spoločenské chovanie.
         Pre kýho diabla ja sa mám vzdať svojho rozhodovania a stať sa obeťou takých trpaslíkov a
         geometrických duchov a žonglérov všetkého druhu! To mi povedzte! Tak umelecky opantajú
         človeka, že ja nakoniec ako taký sprostý trubiroh, ktorý na všetko prikyvuje a všetko
         neguje. Zdá sa mi, že je vedľajšie, či si nadaný, či si intelektuálnejší, ale dôležité je,
         či si spoločensky spôsobilý a či vieš predstierať svoje „vyberané mravy“. Och, doba
         zvrátená! Veď už nie ten hýbe svetom, kto je školeným učencom alebo subtílnym mysliteľom,
         lež ten, kto ovládal spoločnosť svojím žonglérstvom, kto si demagógiou podmanil davy a
         vedel byť taký prefíkaný, že sa mu podarilo pobalamutiť aj múdre a rozvážne hlavy. Ako sme
         zaostalí! Hromada trosiek je tu, kde by mal vynikať duch. Nepoznáme sa! Poznáme len
         podzemie a poznávame sa po smrade. Hluchotou je zavalené naše storočie, ťažký zápach bude
         po nás, lebo sme nemali dosť odvahy a času búriť sa proti takej anarchii ducha. Čoho sme sa
         zmocnili? Akých výdobytkov? Vojdem do domu, do ulice, do spoločnosti, tesno je všade,
         civilizácia nás vohnala do dedín a do zápachu miest a veľkomiest, aby nás tu zakvasila,
         lebo i more i džungle africké, i všetko, čo ešte má zemeguľa, nám navždy vzala. Sme
         preúbohí! Chceme prekonať svet, chceme prerobiť ľudí, ako však? Ako stroje hučia všade, tak
         sa aj ľudia stávajú ich služobníkmi, aké mravy panujú, tak sa i ľudia otrocky dávajú do ich
         služieb. Perverzná generácia! Zahanbený som na večné veky pre toto zlodejstvo, ktorým ma
         pozbavili voľnosti v konaní. Dajte mi útek, dajte mi hoci aj šibenicu, nech sa nenavrátim
         medzi týchto živých, nech ma viac neuspáva táto narkotická doba, lebo sa zbláznim.
         Pochovajte ma naprostred ulice, tam, kde ste ma šliapali živého! Nech z mojej mŕtvoly sa
         roja nákazlivé bacily, nech je vyhubený človek i svet, ktorý tu bol len pre pretvárku a pre
         hanbu! Nezameškajte to urobiť. Zneuctený bol som zaživa, nereflektujem na úctu posmrtnú,
         neutekajte už do hôr, netrampujte, ani to vám nepomôže. Prídem aj tam za vami, všade vám
         ostanem v pätách. Ach, nemajte zmilovania! Všetko nech sa šliape v blate, čo nás ponižovalo
         a čomu sme primnoho holdovali. Ja sa sám premením na zlopovestného fantóma, budem vrážať do
         všetkých tvárí a všetky oči ma ponesú. Neustanem strašiť, kým len za štipku spomienky na
         mňa bude vo vás. Nech ma nemiluje nik, otec, mať a brat, lebo som sa spreneveril ich
         výchove a vplyvu, lebo som nemohol mať v láske dom svoj a miesto svoje!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2581396">
       </a>
       Slovensko
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ako by plakali radosťou starí bojovníci pri vzkriesení Slovenska, keby boli živí! Ako by
         tie sväté symboly bojov kľačali v dlhých radoch na kolenách a bozkávali tvoj prach, drahá
         slobodná vlasť! Išli by všetci naši predkovia v zbožnom zanietení až na prah hrobu
         Pribinovho a ku kostiam starého Svätopluka a k mauzóleu veľkého Hlinku, vyvolali by ich z
         mŕtvych, aby sa prišli pozrieť na Slovensko, ako ho nikdy nevideli. A my — terajší
         márnotratníci — závidíme susedovi plnšiu sýpku, ak je Slovák. Hašteríme sa, rýpeme do
         všetkého a Boh by nás aj zotrel z povrchu zeme, keby bol prísnejší k osudu tohto malého
         národa. Nezaslúži si iné otrok, ktorý tak chce milovať svoje jarmo! Naučili sme sa
         nenávidieť sa, capartiť sa, hnevať sa, neposlúchať, inému sme neverili, len demagógom.
         Reční sa stále. Vyčerpali sme sa v chválorečeniach — a dosť. Obnovme vôbec tvár tejto zeme,
         poroďme nové myšlienky pre tento ľud, lebo svet žiada svoje znovuustanovenie. Dajme tým
         ľuďom presvedčenie. Nedokazujme sto právd, ale o jednej pravde človeka presvedčme. O
         slobode ho presvedčme, a to jedno slovo nech nosí zlatými písmenami na čele poznačené. Mám
         síce sklony kozmopolitické, ja milujem bohatstvo všetkých národov, bohatstvo ducha, kultúry
         a všehodnoty ľudské prijímam, nech sú aj od Tatárov, ale bolí ma, prečo nie je včlenený môj
         národ do všesvetovej súťaže o závod pre všetky ceny! Prečo my nemáme nič znamenať nikdy?
         Prečo my máme mať vzory, a my nedáme nikdy vzory?
   </p>
   <p>
    Slovenská republika jestvuje, ale vy si to všetci uvedomte, že v tom je viac
         milosrdenstva Božieho ako silnej vôle slovenskej mať tento štát. Neverím ľuďom, ktorí
         slobodu hľadajú v blahobyte hotovom, ale verím ľuďom, ktorí v slobode vidia zákon pracovať
         pre blahobyt. Pracovať, žertvovať, strádať a nekradnúť deň Boží, ponáhľať sa, vždy sa
         ponáhľať, veľmi sa ponáhľať a milovať nie to, čo je moje v štáte, ale to, čo je spoločné.
         Hovorím, Boh bol tentoraz milosrdný, ale kto príde na rad, keď už viac Boh nebude k tomu
         ľudu milosrdný? Kto teda?
   </p>
   <p>
    Buď prísny, Bože, nedaj nám zaháľať, a keby sme sa trhali v robote, nedaj nám pardonu,
         lebo je nás málo a treba nám s vypätím všetkých síl alebo rásť, alebo už len hynúť. Viem,
         že nastane hrozný úpadok nacionalizmu v neďalekej dobe, po tomto období terorov. Príde čas,
         keď si ľudia povedia: načo sú štáty nacionalistické, načo sme podelení hranicami a
         financmi, keď zem je pre všetkých a sme rovnako všetci za spravodlivé rozdelenie jej
         bohatstva a jej krás. Dobre bude konečne na svete, keď sa nikto nebude vyzývavo tĺcť v
         prsia: ja Nemec, ja Slovák, ja Maďar, ale bude podľa plánov Kristových jeden ovčinec a
         jeden pastier. Ach, krásna je sloboda dietok Božích. Viem, že konečne národy uznajú za
         hlúposť všetky národnostné a iné trenice, no jednako ten ľud, čo tu žije, bude mať svoje
         fondy vždy tu doma, a tieto fondy treba teraz a vždy zveľaďovať pre každú budúcnosť. Pre
         tento i pre budúci ľud. Lebo nie národ, ale ľud bude správnym pomenovaním budúcnosti. Čo
         nám zo všetkého ostane, to bude slovenská reč. Tá je krásna, lebo slovensky sa rozprávajú
         aj v nebi.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579410">
       </a>
       Niekoľko viet o láske
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bolo v mojom živote mnoho lásky, na to som prišiel teraz, po víchre oslabnutý. Milovať v
         žene viac než ženu naučilo ma nepribližovať sa k nej, hoci často neverím, že majú ženy
         subtílnu dušu. Videl som krásavice povrchné. Láska žien býva veľká, len to je záhada,
         dokiaľ žena vydrží v láske. Viem to, nemožno sa viazať u žien na jednu krásu. Obyčajne sa
         stáva, že jedna krása sama obsahuje nekonečne mnoho krásy. To si protirečí, ale taká je moc
         lásky. To je nepretržité pobúrenie našej bytosti a za každým razom neprekonateľná
         melanchólia. A to je láska, stále v nás niečo podrýva ako spodná voda. Ale smäd po láske
         neuhasína nikdy. Dievčatá sa budú meniť a rásť, smädu bude vždy viac. Ale kto doslovne
         povie, čo vlastne má rád? Môžem to povedať ja? Moje lásky sú neúplné, moje lásky ma mnoho
         zdrvovali. Načo som potom miloval? Oči jedného dievčaťa tvorili hmlu okolo jej tváre. Bola
         prekrásna noc. Oči druhého dievčaťa boli väzením, a nevošiel som dnu. Oči tretieho dievčaťa
         boli oblohou neba, bola to neprestajná hviezda pri mojich nohách, a ja som sa bál, bol som
         málo, veľmi málo pochabý.
   </p>
   <p>
    Naozaj, moja láska povedala jednu pieseň, ktorú nikdy nezaspievam. Večne oprchávame, keď
         máme hovoriť to, čo sa spieva. Ja som už nie hodný na spev, opŕcham. Kto by ma vedel
         milovať, to by bol zázrak, keby nevzbudil ku mne inú lásku okrem lásky k sebe. Dajte pokoj,
         ženy sú k sebe zhovievavé a príliš láskavé. A jednako, stále som chcel milovať, neraz som
         stratil vládu nad sebou. To je, že sme nevyzretí pre svoje anjelské poslanie na zemi. Je vo
         mne mnoho samoľúbosti, lebo dievčatá neukazujú vždy všetku vnadu, ja som sebec, chcem
         všetku vnadu sveta. Chcem, aby ju bolo vidieť na mne, chcem byť tým plný, čo je u dievčat
         božské a sladunké. Výnimočne by sa nám mohli páčiť pekné línie. To je už mnoho! Ale ja
         nemilujem seba, niekedy mám cudziu lásku k sebe. Z toho cítim nepokoj a myslím na svoje a
         na všetky cesty pirátske, po ktorých som sa prehnal, aby som na chvíľu stál tu neopustený.
         Ale čo je zo všetkého? Žiadna moja láska nemôže mať krásne pokračovanie. Nedá sa kotviť,
         preto som sa mal a mám tak po pirátsky!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579496">
       </a>
       Snenie
      </h2>
     </div>
    </div>
   </div>
   <p>
   </p>
   <p>
   </p>
   <p>
    Je v každom živote jeden veľký sen. Veľký a nezadržateľný. Tu je kľúč od tajomstva, ako
         vynájsť čaro. Neprezraditeľný je príchod sna, čaro života je v tom, že sa nezverujeme
         hocijako profánne so svojím snom. Sníval som svoje malé a malicherné sny, hľadal som v
         rôznych škálach omamné drogy všetkých svojich snov, kým som nepoznal Teba, prekrásna Ria
         Valé. Milujem Ťa! Keby si v tejto minúte videla do mojej rozochvenej duše, keby si mohla
         pochopiť, koľko jemnosti a zúfalstva cítim v sebe, vedela by si, ako je vykúpená moja
         bolestná a veľká láska. Vedela by si, čo je v tom zázračné: mať jeden sen! Vali!… Vali!…
         Nespočetne mnohokrát som vzlykal a dralo sa mi na ústa toto meno v úzkostlivosti a v
         toľkých nepokojoch. Vali! Vali! To bolo, čo vedeli moje pery ešte vysloviť, a ostatok — ako
         mraky čierny svet — obklopovala ma tma. Nemohol som nikdy tušiť, koľko je v poznaní takej
         lásky mdlôb, koľko zajakávaní a nevýslovnosti!
   </p>
   <p>
    Uprostred všetkého, čo v láske zažil som a zažívam, pripadám si, akoby som prišiel na
         svet po strašných pohromách. Ach, tu je len jediná cesta, cesta myšlienky, túžby a sna,
         cesta k Tebe — drahá moja. V Tebe je viac krásy, ako ju môže pojať do seba tvor ktorýkoľvek
         a akýkoľvek, a ja nepochybujem, že si Ty prvá a sama. No čo by som aké najkrajšie
         podobenstvá uviedol, je to všetko smutné, je to všetko také smutné, keď niet k Tebe cesty
         skutočnej.
   </p>
   <p>
    Milá Vali, dovoľ, aby som Ti dal lekciu z lásky. Cítila si už prudkosť a bolesť
         záchvatu, ktorá skoro ide zadusiť, keď lomcuje láska? Vedela si, že pri všetkej úžasnej
         sile, ktorú treba vyvinúť, aby sme zniesli údery, ktorými nás vlastné srdce bije, rodí sa
         nová láska? A že pre túto lásku zas treba sily? Akokoľvek nás vybičuje pocit jednej lásky,
         hneď opäť šturmujeme nový a nový vrchol tej istej lásky. Ja trpím pre túto lásku. Ktorý
         mytológ vynašiel tantalovské muky, nech sa vráti do doby jedného mnícha a nech vynájde nové
         meno pre muky jeho lásky. Prečo tie muky? Pre nedosiahnuteľnosť Teba samej. Nie, nikdy Ťa
         neprehĺbim, Ty bohatá, nikdy Ťa nevyčerpám, Ty nevyspytateľná. Prirovnať Ťa mám k poliam
         neba, na ktorých sa krčí luna, aby bola záhadnejšia? Alebo povedz sama, si rosou v tráve,
         aby Ťa mohlo vypiť len samo slnko? Alebo si víla, ktorú nepresvieti slnko, lebo mu navždy
         uniká? Ja nehreším láskou, lebo mám čisté oči, a Ty si stále čistá. Si hlboká ako obloha,
         čo nemá konca, preto pojme do seba nekonečný zástup oblakov, preto je jej priestor
         nedozerný. Máš lásky viac, než jej môže žiadať Boh. Hoci mne nikdy nešlo o ženy, lebo som
         si chcel slobodu zachovať, no opravím sa, ak som niekedy ináč mienil, a poviem Ti, že v
         tomto prípade si to Ty sama, ktorá zmnožuješ moju slobodu, a to svojou nebývalo veľkou
         nádherou a krásou. Teda keby som bol našiel Tvoju krásu hoci v kvetine, tú by som potom bol
         zúrivo miloval, lebo to obsahuje nekonečné rozpätie ducha. Krásu som hľadal, a Ty si tvor
         Boží, a to mi viac vyhovuje ako krása pod ktoroukoľvek škvrnou, lebo Ty si krásou príbuzná
         k Bohu, si nesmrteľná v kráse svojho ducha, to musím obdivovať. Milovať človeka, nazdávam
         sa, nie je hriech; milovať človeka, nech je v ňom sústredené toľko dokonalosti ako v Tebe,
         dievča, to je cnosť, a takú lásku žiada od nás Boh. Verím, že si svätica! Dlho sa modlievam
         zo žalmu:
    <span class="emphasis">
     <em>
      „… mirabilis Deus in sanctis suis…“
     </em>
    </span>
    Môžem proti tomu
         bojovať, keď mám od Boha viac, než iní majú, dar rozoznávať a vychutnávať veľké
         stvoriteľské dielo? Lebo v Tebe sa ukázal Boh majstrom pri robote. Ja som opustený, nevidím
         Ťa; ako by som mohol hrešiť láskou? Ani matka moja nehrešila láskou, keď ma nemala viac
         rada ako svoju krv, ja som teda nemal matky, a Ty až budeš matkou, spomeň si nad svojím
         dieťaťom pri jeho kolíske, že som ja raz nevedel nič o matke, keď som ju ešte mal. Spomeň
         si, drahá, že som bol vždy bez lásky a že takým deťom potom už nevyšli žiadne hviezdy v
         ústrety. Mám teda Teba, ale akou si mi smutnou hviezdou na čiernej oblohe! Píšem to Tebe,
         moja milá, že som tak hrozne s Tebou spätý a ešte hroznejšie od Teba opustený. Pozerala si
         už niekedy vtáky? Akoby im bolo zle u nás, vždy letia preč od nás. Akoby im bolo nás ľúto,
         veľmi ľúto, že medzi človekom a človekom sú večné vzdialenosti, preto radšej sú vždy na
         odchode, a nemajú pre nás slova, sú nemé a nevedia nám nič povedať. Lebo i keď je im nás
         ľúto, ich to nebolí. Vidíš moju lásku? Ty si ďaleko, vidíš ju v oblakoch, vidíš ju na
         krídlach vtákov, ona je taká veľká, ako je večná púť vtáctva, ona je však nemá a len sa
         chveje a je ustavične v pohybe, lebo je vysoko na nebi a nemá čo povedať, lebo je sama
         láskou. Toto o Tebe nepíšem len pre samé pekné slová, ale vyznávam sa z toho, že Ťa vždy a
         všade hľadám na nebi, o ktorom mám dojem, že sa večne sťahuje tam, kde Ty bývaš. Bývam
         smutný. Ako tu pokorene stojím a bezmocne hľadím na nebo, a nemám možnosť zmocniť sa
         niektorej dúhy, lebo tie nebeské mosty sú dávno mojou tajnou láskou. Ale Teba viac milujem.
         Viac ako oblaky, ktoré sa predsa len k Tebe ženú, viac si mi drahá ako vtáky na nebi, ktoré
         iste pijú Tvoj zasnený zrak, keď Ťa konečne dobehnú, a potom zhlboka oddychujú. Vtedy
         stačím dlho myslieť na Teba, drahá, vtedy som akoby vytrhnutý načas zo všetkého, na čo
         krvácam. Stačím byť dlho pri Tebe, i keď je strašne rozorvaná doba, v ktorej žijeme a
         ktorej život je takou nepretržitou búrkou ako i život môj. Tento úsek našich dejín vyrovná
         sa rozháranosti mojej duše, ktorá je neprestajne trvanlivá. Hocikde som mohol byť v
         nebezpečenstve, hocikde som mohol hynúť a rozpadať sa, stačil som vždy hynúť láskou k Tebe
         a hynul som inými láskami, len nemohol som zahynúť pre to nebezpečie diaľky, ktoré ma od
         Teba delí a nedovolí mi, aby som nie cudzím, ale Tebe pri nohách skrúcal svoje útrapy, a
         tak som hynul a zvíjal sa v kŕčoch pri pohľade na oblaky, ktoré Ťa už zajtra uvidia. Prečo
         sú dlhé dni a dlhé noci? Ó, ako dlho vychádza slnko! Som márnotratník, lebo som vraj šiel
         do neba. Hovorím Ti, potrebujem Tvoju čistotu na zemi. Tak potrebujem Tvoje čisté srdce ako
         modlitbu, ako poéziu. Tak potrebujem lásku ako Tvoju nekonečnosť v jednej básni, len otázka
         je, či som Ťa dosť miloval, či som vedel dosť básnicky povedať Tvoju báseň, lebo inak by
         sme boli ostali v próze, a o to mi nešlo. Išlo mi o iný životný zisk: vidieť svoju veľkú
         vidinu, vtelenú do Teba, ktorá sa stávaš básňou. A to mi ostalo. To, čo je v živote takého
         väzňa, ako som ja, je i tak málo krásne. Ale to, čo je krásne v živote väzňa, ktorý sa
         odvážil milovať život, je už len jedna jediná vidina jeho lásky.
   </p>
   <p>
    Vyčkávam Ťa vo svojich dňoch a vždy si peknejšia, o každý deň si viac krásna, a túžim,
         ako vie len choré srdce túžiť. Toto srdce je ako oblaky, oslovené básnikom Lermontovom:
         „Naveky studené, naveky slobodné, niet pre vás otčiny, vyhnanstva pre vás niet.“ Aký
         paradox: večne spaľované túžbou a „naveky studené“, lebo ozaj naveky nie Tvoje, moja
         prekrásna. Bol už niekedy Tvoj sen Tvojím? Myslím, že ani vtedy, keď bol najteplejší, lebo
         si musela z neho precitnúť, a už bol hrozne chladný. Niekedy ľadový. Sny, ako aj oblaky:
         bez otčiny, ale aj bez vyhnanstva. Keď Ti teda dávam lekciu z lásky, prijmi moje nešťastie,
         pre ktoré nikdy nebudeš mojou ženou. Je to tak dobre. Láska je len raz šťastná. Zo všetkej
         lásky Ti ostane len ten moment, v ktorom len raz bola láska krásna. Možnože by sme navykli
         na seba, a toho sa štítim. Budeš sama. Budeš zas sama, keď Ťa mám rád? Ach, nie, nebudeš
         nikdy sama, keď Pán Boh má rád svojich chudobných a Teba, ktorá nič nemáš okrem toho, že si
         prekrásna a že máš kniežaciu krv. A čo ja? I to mi stačí, keď som len prach na nohách
         Tvojich.
   </p>
   <p>
    Všetky dievčatá, čo ich je, všetky som vychutnával. Hľadal som, dychtivo som hľadal
         aspoň jedno krásne dievča, aspoň jedno podobné Tebe, Tvojho dvojníka som hľadal a chcel som
         sa tak omámiť, ale tým viac mi bola každá cudzia, a tým viac nežnej lásky som pociťoval k
         Tebe, moja prekrásna a presladká! Lebo už druhej za Tebou niet. Nebude naveky! Tomu si Ty
         na vine, lebo ma máš veľmi rada, až ma týraš, veď to všetko cítim každý deň. Prečo si taká
         neúprosná v láske? Na krok ma od seba nepustíš, ó, neslýchane silná! Od chvíle (a na tú
         chvíľu sa už zabudnúť nedá), keď si prvý raz predstúpila predo mňa, keď som mal oči
         sklopené, od chvíle, keď som Ťa nesmel ešte vidieť, Ty sa pamätáš, stalo sa čosi hrozné v
         duši mojej, začal som byť smutný. Keď som už oči nemal sklopené a keď som Ťa uvidel, zmenil
         sa smútok môj na bolesť, takú ničivú, rozrývanú bolesť. A dnes, keď som sám jedna priepasť,
         aby som sa prepadal do seba hlbšie a hlbšie, už viem, že musím hynúť len v sebe samom,
         zakliaty do skameneniny, ktorou som vo svojom vnútri, napríklad vo svojom zraku a vo svojom
         dychu. Och, neprestajné trvanie smrti! Ó, neúprosná Golgota! Ako si to napísala vo svojej
         sladkej knižke
    <span class="emphasis">
     <em>
      Muškát
     </em>
    </span>
    (hoci tie básne sú bolestne snivé, mňa s nimi
         nedohoníš), povedz, videla si do mojej duše, keď si toto napísala: „Až pôjdeš hľadať krásu
         zas, bolesť ťa bude zvierať…“? Vidíš, vždy hľadám Tvoju krásu, vždy ma zviera bolesť. Zas a
         znova a zas a znova hľadám krásu Tvoju, lebo cesty k nej sú vždy ďaleko, vždy je to len
         hmla v mojich očiach, lebo nazdávam sa, že som najväčší smrteľník, ktorý čoraz viac svetla
         stratí z očú, keď ide do výšok, jemu neprístupných. Ty vravíš, že si mne rovná, a ja som
         Tebe rovný. A Ty nevieš, že krása už v tom momente nie je krásou, keď sa stala
         podmaniteľnou? Čo potom po dobyvačnosti, keď si ľahko preniknuteľná? Nekaz mi ilúzie,
         nehovor, že si taká ako druhé. Môj svet v Tebe je už nie viac Tvoj, ale výhradne môj. Ty si
         sa ustrojila do svojej krásy azda mimo svojej vôle, ale ja som prišiel práve vtedy, keď si
         takto bola ustrojená pre mňa. Zlákala si ma do svojich záhrad, že máš v nich kvety, a na
         tie kvety som ja položil veľmi ťažký zrak. Nevedela si to, pravda. Nevedela si, že už tie
         kvety ja dýcham a budem k nim chodiť, aby nevädli. Och, ako je nesmierne blízko k Tvojim
         kvetom, ale, ó, ako hrozne ďaleko by bolo prísť k nim a dotknúť sa ich. Ty to nevieš. Preto
         by bola krása vždy ďaleko, keby sme ju chceli mať celú. A to je, čo ma fascinuje! Pociťujem
         až fyzickú bolesť, keď vydám námahu prekonať všetky diaľky a zmocňujem sa priestoru, ktorý
         je pre Tvoje kvety. Viem tak milovať, že nedostanem nič, Teba nie, Tvojich bozkov pramálo,
         Tvojich objatí len toľko, ako keď sa dotýkam vĺn oblačných a prachu Tvojich kvetov, ale tým
         viac ma bičuješ, že si nezmeniteľná. Vie niekto tak prosiť ako ja? Ležím, som nemocný,
         prosím, príď ma navštíviť. Vie tak niekto trpieť ako ja? Bolesť mám, nepriblíž sa ku mne,
         lebo budeš aj Ty trpieť. Vie niekto tak zomierať ako ja? Zomieram, nechaj ma stokrát
         zomrieť, lebo chcem sto smrtí. Nuž, nezabúdaj, drahá, ako sa mi sto ráz opakuje život v
         Tebe, sto ráz choriem, sto ráz trpím a sto ráz zomieram. Prečo? Lebo si taká krásna a Tvoju
         krásu nevyváži sto chorôb a utrpení a smrtí. Pre veľké veci ľudia chorobne trpeli, a ak je
         na svete pre veľké veci protihodnota, tak je to bolesť. Ale ja Ťa vo svojej úžasnej bolesti
         bozkávam, ja, mŕtvy, za Tebou chodím. Vždy ma privítaj, neodmlčuj sa mi, skrývaj sa hoci do
         zamatu Polárky, ale sa mi ozvi, keď som blízko, daj ústa svoje, daj. Tak! Dlho, dlho mi ich
         dávaj, ešte viac otvor pery, zasekni sa do mňa, keď dlho budem opitý ležať pri Tvojich
         konváliách, zasaď mi smrteľnú ranu, nakaz ma krvou Tamary, naočkuj do mňa viac horúčky a
         hriechu, poškvrň ma, lebo ak si svätá, aj tak sa nepoškvrním. Ale od úst sa mi neodtŕhaj,
         od pŕs ma nedaj dračiciam, lebo by som hynul sám viac ako všetci zatratenci! Nehovor mi:
         Rudko, aj tak mi pravé meno nevieš, nehovor mi radšej nijako, ja sa volám v tejto chvíli
         Tvoj. V tejto hodine svojho mučivého očistca, keď som sa Ti odovzdal ako dosiaľ žiadnej,
         nehľaď mi do očú, nemám teraz oči, a keby si ma videla, povedala by si: to nie si Ty.
         Nechytaj sa môjho tela, lebo páli! Máš iba moje ústa a tie môžeš spustošiť, máš moje bozky,
         šialené, pekelné, tie sú pre Teba, a máš ústa, rozkmáš ich na mne, rozkmáš moje ústa až do
         krvavej krvi navždy!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579850">
       </a>
       Snenie iné
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zem má svoju chuť ako bolesť. Sníval som o zemi svätcov, o zemi lásky, o zemi
         premoženej. Prisahal som, že ju budem dobýjať. Modlil som sa, aby mi neubudlo síl, keď
         budem len sám, vychádzal som zo svojho opevnenia, dvere som nechával po sebe odchýlené pre
         slnko, útočil som až popod oblaky a nakoniec som vždy bol na akomsi rumovisku, myslím na
         rumovisku zeme, s ktorou som zápasil. Toľko som plakal, verte mi, ako sám Kristus na
         vŕškoch Jeruzalema neďaleko smrti, neďaleko skazy tejto zeme. Verte mi, že hrozne trpím. Ak
         Kristus niečo nedotrpel na kríži, to trpím ja. Ak mu bolo málo zima v jasliach stajne,
         ostatok zimy znášam ja. Ak cítil málo vyhnanstva za éry Herodesa v Egypte, tak som tu ja,
         úplne ako vyhnanec. Čo ešte chcete odo mňa? Nevykonal som nič zlé a sto ráz bolo u mňa aj
         to, že som chcel milovať Boha. Vysvätili ma za kňaza, viac som chcel byť ako kňaz, chcel
         som byť ešte raz apoštolom na zemi, kde tak presmutne trpím. Čo mi ostalo? Bezradné
         zúfalstvo a plač. Zúfalstvo a plač, ale nie hocikedy. Vtedy najviac, keď je tma, keď sa
         mesiac rozsvieti tým, ktorí chodia sami so svojím srdcom bez domova. Tí, ktorí chodia sami!
         Nad stolom svojím nahýnam sa v svojich snoch ako kvet, keď ho dáš do vázy. Už by som letel
         preč, preč nad svety, rozhrnúť tmu noci a vidieť svetlo, aby som Ťa tam zavolal, život môj!
         A zavolal by som tam všetkých členov svojej strany. Moja strana je samota, taká hrozná ako
         umučenie nášho Pána Ježiša Krista. Ale ja som nie podobný Kristovi vo svojom utrpení.
         Bojazlivý som, prchavý, neistý na zemi, preto je na mne kliatba. Chodím len v noci, ináč vo
         dne sa zatváram, milujem akýsi kút tmy, milujem samu tmu, preto som prekliaty. Všetko je
         ako mráz, pomaly nebude kvetov. Je mi úzko na srdci, čo deň viac úzko, keď tu niet oči na
         čo položiť. Taký život je určitou formou smrti. Taký život je niekedy len ťažký zlý sen,
         ale žiť sa musí i v ťažkom zlom sne. To je tá forma smrti, že sa takto musí ustavične a
         nezadržateľne žiť. Uverte! Konečne je tu čas, aby som si položil otázku: Kto si? A čo je
         nepominuteľnosť? Čo je večnosť? Kto je Boh? A pýtam sa ustavične seba: myslel si už ako
         mladý, že nekonečný je len Boh? Prečo si sa potom toľko štval, prečo si sa tak ustavične
         zháňal? A za čím? Čo ti prinieslo všetko poznanie? Čo poznáš? Akú cenu má pre teba to, že
         si dnes ustatý na smrť a nezaistil si sa pre večnosť? Konečne došiel som na iné snenie a je
         ešte vždy času dosť na to uvažovať o vyšších hodnotách. Ale či je dosť sily stať sa tu ešte
         raz apoštolom, to iba, Bože, Ty vieš.
   </p>
   <p>
    Poznáte človeka, ktorý má dlhší život, ako je život po smrť, ktorý nerepce proti
         prízrakom, ktoré mu predlžujú tento život, a on sa pýta s Písmom svätým: Pane, pre aké
         hriechy ma tresceš tým, že mi dávaš dlho žiť? Pane, keby si bol dievčaťom, písal by som Ti:
         cítim imaginárne ohne Tvojich bozkov na svojich ústach a fascinované zraky Tvoje vpité do
         mojich očú — neviem odolať. Bolesť moja by si žiadala nejaký čas samoty. Nech táto bolesť
         vraví Ti, že prináležím sebe, nie ľuďom. Maj toľko pozhovenia a pokoja, aby si poľúbil ruky
         v pravý čas, ktoré vždy chcú žehnať a rozdávať svätý mier. Toto by som Ti napísal, Pane,
         keby som bol zaľúbený do Tvojej dievčej podoby. Lebo čím viac mi naplňuješ dušu smútkom pre
         tento život, ktorý mi je už dlhý, tým viac sa opíjam Tebou, lebo si niekedy veľmi krásny a
         cítiš, ako cíti dievča. Ja to viem, ale vieš to i sám, že nie si tu na to, aby som iba svoj
         gustus ponoril do Tvojej krásy, lež že si tu ako železný zákon, ktorý treba poslúchať a
         jeho ťarchu aj niesť. Žiadaš obetu, žiadaš trpezlivosť, a tak žiadaš lásku, potom už ináč
         cítim Tvoje pery, ktoré najprv prikazujú a velia, až potom bozkávajú, až nakoniec si Ty,
         Pane, a láska jedno. Viem, Pane, viem to dobre, že nehľadíš, v akej podobe Ťa milujem, lebo
         si nás tak stvoril, aby si bol všetkým predstavám ľudským prístupný a vyhovujúci, viem, že
         si hlboko i pod ľudskú biedu nazrel a videl si tam hŕbu nášho egoizmu, ale, Pane, neprišiel
         si k nám ešte ako Boh v sile svojej slávy, lebo by sme Ťa nezniesli, a preto si nám dovolil
         milovať Ťa a slúžiť Ti vo všetkých danostiach, ktoré sú nám primerané. Prečo? Lebo si
         veľký. A veľký si v tom, že si s našou biedou a malichernosťou uzrozumený. Je to naša
         bieda, že Ťa nevieme v dokonalosti dosiahnuť, že Ťa nevieme čistým duchom prijať a milovať,
         ale robíme si Ťa takého, aký azda nie si. Ale čo si už máš s nami počať? No čo? Abstraktné
         veci sú mrazivé, život náš je teplý, lebo je Tebou plný. Preto Ťa hľadáme tu, a nie vo
         vzduchoprázdnych priestoroch. Tu Ťa máme, lebo niekedy — tak sa mi vidí, akoby som výlučne
         za seba nehovoril — prišla na svet aj radosť, ale to sme ju zurážali, lebo to si bol Ty. Na
         chvíľu sme Ťa tu mali, a už sme Ťa nechali, lebo sme zo sveta a nevedelo nás nič od neho
         odpútať. Príliš by sme chceli milovať svet. Prečo? Konečne, si všade, a všetko má i pôvod,
         i jestvovanie v Tebe. Tak človek tápe a hľadá cesty, po ktorých si šiel, a chce Ťa vidieť
         len umučeného všade, kde sa nachádzaš, a nie inak. Zvykli sme si od Teba príliš bolestne
         prijímať všetko, na všetko žiadaš sebazaprenie, na všetkom prischla naša krv. Zvykneš mnoho
         brať, všetko berieš. Nedáš nám oddychu. Pane, to je neuveriteľné, ako vieš utrápiť. No,
         teraz si urobme bilanciu: Všetko na svete žiadaš, keď chceš človeka, žiadaš ho celého.
         Dobre, my sa Ti dáme celí, len príď k nám v tomto živote a daj nám aj tu radostí. My budeme
         potom aj trpieť, aj žertvovať pre Teba, lebo vzápätí zasa tu budeš a naša radosť bude s
         Tebou. Neodchádzaj, Pane, keď sa tak hrozne zvečerieva, ostaň s nami raz už len so stopami
         krvi po tŕní.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2580015">
       </a>
       Báseň
      </h2>
     </div>
    </div>
   </div>
   <p>
   </p>
   <p>
   </p>
   <p>
    Napíšeš báseň, lebo sa ti chce. Nerád sa vraciaš k svojim predošlým básňam. Sláva
         básnická? Kašlem na ňu, to nemá u nijakého básnika s jeho vnútorným básnickým založením nič
         čo robiť. O to sa ti proti vôli postará tento všivácky svet. Lebo čo je báseň? Báseň je to,
         čo si práve napísal, a keď si oslávil niečo ako svoj nový zrod, nebudeš veľa stáť o to, čo
         sa stalo, ale počkáš na nové vrenie, to viac vábi a napína. Vrátiš sa k robote takto
         predestilovaný a opäť nový, len čo ťa vybičuje jeden fakt prestávky, z ktorej zrazu
         precitneš. Báseň je najkrajšia, keď je napísaná, tvrdím oproti Rimbaudovi. Nás do toho nič,
         čo nebolo a nebude napísané. Čo napíše básnik, to je pekné. Vtedy je to pekné, keď to
         napíše. Ale už v nasledujúcom momente to prestáva byť pekné, keď je odhodlaný krajšie
         napísať. Básnik vždy musí chcieť krajšie! Nesmie mať pokoj a radosť z jednej peknej básne,
         neslobodno stagnovať. Preto neznamená nič jednu peknú báseň napísať, ale ďalšie pekné básne
         a všetky pekné básne treba napísať. Pravda, ktorá je tá pekná báseň, zisťuje básnik
         osobitne a čitateľ osobitne. Treba mať veľmi jemné cítenie. Vývin básnika je takýto: najprv
         podáva svoje vidiny a smútky. Druhé obdobie je, keď sa básnik chce vyjadrovať iba vo
         veľkých metaforách. Nakoniec príde obdobie, keď básnik má niečo povedať, chce, aby báseň
         niečo povedala. Povedal som básnikom: robte všetko, len nič také, pri čom sa spí. O forme
         nebudeme debatovať. Čakáme na výbuch. Ale! Bože môj, pomôž mi už, pre starcov nie je
         poézia. My sme na mladých ľudí zavolali, to je to. Matematikári, preč odtiaľto, geometri s
         lineármi, zmiznite, vy nám tu nič nevypočítavajte, ani nevymeriavajte, a dosť!
   </p>
   <p>
    Po napísaní svojho básnického diela stojím bezradne a pýtam sa seba: nie je to to, čo
         som nechcel napísať? Ktoré básne som chcel napísať? Ktorej poézii som chcel slúžiť? Iné som
         chcel písať? Nemám nič, len srdce mám, ktoré chcelo mať svoju poéziu, a mám v srdci jeden
         nepokoj, ten som chcel prevýšiť tým, čo som napísal. Ale prišlo niečo? Mal som zomrieť pri
         poslednej básni. Veľmi som žil svojho
    <span class="emphasis">
     <em>
      Somnambula
     </em>
    </span>
    a dostal som záchvat
         pre všetko, čo som uvidel. Neveríte, že mi museli zavolať raz po polnoci lekára, ktorý ma
         kriesil zo somnambulizmu?
   </p>
   <p>
    Chudobní sme. Na Slovensku nebude mať poézia nikdy čitateľov, ktorí ju milujú. Náčelník,
         notár, dôstojník, kňaz — so všetkými som sa rozprával, a nebol nikto naladený na básne. Tu
         je neprehľadný húf tupých ľudí, ktorí s duchovnosťou slovenskou nemajú nič do činenia,
         ktorým sa jednoducho nechce ísť za nejakým literárnym vzdelaním, a tobôž nie za básnickým.
         Alebo sme odsúdení plaziť sa po zemi a nemať básnikov, alebo ich budeme mať — tých
         medzinárodných, ktorými slovenská sila nezmnoží svoj fond.
   </p>
   <p>
    *
   </p>
   <p>
    Stalo sa mi to, čo sa raz prihodilo slávnemu komikovi Deburauovi z parížskeho
         periférneho divadla Funambules. Bola to dosť veľká spoločnosť, boli to ľudia k umeniu
         blízki. Bol som predstavený dáme, ktorá si neveľmi všimla moje meno. Počas celého posedenia
         ma však sledovala a musela vybadať, že mám na očiach tieň po nepokoji a som vzrušene
         smutný.
   </p>
   <p>
    „Čo je vám?“ pýta sa ma.
   </p>
   <p>
    „Nič, nie som tu, nikde nie som, ale som úzkostlivo poľakaný všade.“
   </p>
   <p>
    „Prečo?“ pýta sa ďalej.
   </p>
   <p>
    „Hľadám krásu, nevšednú, nesmrteľnú krásu hľadám. Hľadám absolútnu krásu.“
   </p>
   <p>
    „Čítajte Dilonga.“
   </p>
   <p>
    „Ach, to nemožno, veď ja som Dilong.“
   </p>
  </div>
 </body>
</html>
