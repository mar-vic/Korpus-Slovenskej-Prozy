<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e87">
       </a>
       Ružový chlapec
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Narodil sa v ďateline rákosí
kosci kosci dajte pozor na kosy
tmavá rana krutá rana zabolí
plače tráva prelomená na poli

Utekali pre panenku maličkú
chlapec zdvihol z poľných kvetov hlavičku
pre tú krásu celý svet ach malý je
keď na čele zaplakaly ľalie

A keď trávy doplakaly v šeleste
slnko dalo zlatý kočiar neveste
matka bola krásnou vílou močiaru
otec písal o tom fejtón pod čiaru

Chlapec rástol dorástaval motýľov
loďky púšťal za oblačnou flotilou
nepoznal ho nikto nikto na svete
oči nosil fialkami zastreté

Nehrával sa nesháňal sa s deckami
svetom blúdil s prázdnymi však vreckami
bratov nemal o sestrách vždy krásne snil
dievčatkami všetky ploty pokreslil

Líhal s vtákmi spával medzi humnami
chalan jeden noci trávil v dumaní
po nohách ho prútikami šibali
roztopašní tmavolesní šibali

Nad potokmi o hviezdičkách rozjímal
aké ich mal také ich mal smútky mal
na svete to nedozvieš sa do smrti
keď sa chlapec v konvalii rozsmúti

Z tohto sveta ušlo sa mu pramálo
dievčie dieťa žiadnej lásky nemalo
biela láska biele hry a biele sny
chlapec nebol nikdy nikdy telesný

Rozhodol sa hľadať prácu voľakú
panebože nevie sa viezť na vlaku
dobrá vec je podobať sa mužovi
haja haja chlapec chlapec ružový
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e98">
       </a>
       Piskorek
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Otec sa vrátil s jarmoku,
jarmok bol zasa po roku,
chlapec bol dobrý od vlani,
piskorek je tu na dlani.

Poletí chlapec do poľa
piskorek skryť do topoľa,
topoľ ho pošle po vlaku
ku neznámemu oblaku,

ten oblak ale opätne
na pole padne koketne,
kde na úbočí na slnku
obleje bielu káplnku.

Z káplnky videť pinie,
krivka má krásne línie,
ktoré tu píše sýkorka,
keď chlapec nemá piskorka.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e109">
       </a>
       Balada o našom stole
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Hmla štyroch poschodí
a divé husi v oknách a na okienko
kreslené do čiary,
nekolíšte ma spomienkou,
väčšou a strašnejšou než vietor v kočiari.

Keď som ťa privinul
o čierny zemebod,
raz ti tak povedal majster v stolárni,
čas letel
a leteli sme o závod
jak vtáci polárni.

Ale ten závod stroskotáva
a dáva oknu i divým husiam čiaru rovnakú.

I ja som býval vo svetle a v lese oblaku,
dnes deti pri mne múdro školia,
to jedno najmladšie povedalo mamke,
maminka, dve oči ma bolia.

A mamke je ten pohľad tela dreveného
bližší než osud jeho,
tak blízky ako hodina,
keď plače za syna
školeného.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e120">
       </a>
       Helena nosí ľaliu
      </h2>
     </div>
    </div>
    <div>
    </div>
   </div>
   <p>
   </p>
   <p>
    <span class="emphasis">
     <em>
      H. R.
     </em>
    </span>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Pozeral anjel ľalie,
ľalii závoj malý je,
keby bol závoj hmlovinou
nad kvetnou poľnou rovinou.

Keby bol spal ker spanilý,
ktorého cesty chránily,
široké, mĺkve chodníky,
tak biele ako spodníky.

Keby bol vtáčik maľučký
dieťaťu sadol na rúčky,
keby to dieťa vedelo,
čo ku oblakom letelo.

Keby bol chlapec vtelený
do potokov a zelení,
keby tie snivé zelene
podobaly sa Helene.

Helena nosí ľaliu,
anjeli rozsypali ju,
keď raz po sladkej nedeli
s krásnou jak Zdravas leteli.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e136">
       </a>
       Ovečka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Za nocí letných lunu
zaodievala vlnou.
Keď v jeseni sa sodela
a svojou láskyplnou

podobou v temnej chate
odela ľudské stíny,
keď smutné deti polárne
dostaly kožušiny,

tu v bielych šatoch ovečka sa
zmenila milosrdne
na achátové pastierky
u Jakubovej studne,

ktoré sa zásterkami
na steble jantárovom
skrývaly v bielych mlhách
a v tenkom prúti snovom.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e147">
       </a>
       Johanka
      </h2>
     </div>
    </div>
    <div>
    </div>
   </div>
   <p>
   </p>
   <p>
    <span class="emphasis">
     <em>
      mŕtvej sestričke
     </em>
    </span>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Nádobou bola púpavy
pastierkou Sulamit
na vŕšku kryla rukávy
na slnku snula niť

V tráve sa smiala do perál
a sukňou do ľanu
keď slávik pri nej nespieval
spievala ona mu

Vstávala z rána od mala
a večne zasnená
lebo na večer zaspala
na listí jasena

nahlas a ľahko po hláske
na stole červánka
keď išla snívať o láske
pastierka Johanka
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e163">
       </a>
       Chlapec sa rozprával so smrťou
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       V tej detskej izbe pestrí pávi boli
jak na foliách olivové sny
a chlapec stál na mesiacovom poli
tak menlivý tak strašne čudesný

Smrť bola sestrou na mramore v karte
na sviecni a na karambole kníh
podpáľte chytro podpáľte a zmarte
básnikov lásky chlapcov čudesných

Smrť bola domom hašišových sutín
chlapec bol vetrom nalíčených dcér
smrť spala s chlapcom za pastierskym prútím
na dlažbe ikon na koberci hier

a nevidela okno konvalie
na stole jeho nohou sedel mor
a menila sa v stolík fantázie
bola jak panna ako meteor

a bola smutná ponad sená diaľky
a zasa sladká ako ľalie
o horké kvety rozbíjala šálky
a chlapec nemal rád tie harpyje

Stála a spala mŕtva ako lokne
jak na tabuli a na písmenách
na dverách bola na obraze v okne
nad izbou v izbe na belasých tmách

na poli bola na oblohe ženy
v náručí hviezd na rukách lunuly
cez vlasy jej cez telo a cez peny
nebesá v daždi na zem skanuly

Jej hra a neba kyselkavé pehy
a nad potokmi v sladkom stromoví
jej hra a lásky nekonečné brehy
v chlapcovi mávly nové ostrovy

A chlapec svitý za clony a mláky
cez škatuľku sa detsky naľakal
prežehnal sa cez medovník a vlaky
a ticho ako zo sna zaplakal

Ó smrť ja kvitnem nehtíkami prstov
do tvojej mladej  zeme ihelnej
tvoj domov hraní na zákope prsťou
a z tvojho tela rosu vije v nej

Lež vo vetre mi osud inde svieti
zpod teplej hliny večerov a hviezd
život môj tenko vybehnutý k sieti
ako cez nebies šechtárový piest

v more a prach a kvetiny sa kliní
ó pani v mračnách a na terase
prečo si prišla na chodbe a v skrini
prečo ma hladíš rukou po vlase

Ja som sa zrodil s brehmi na svitaní
v jar svadobníkov a na rukáve
radosť mi dali na košieľke v dlani
dve vlnky rtov dve oči modravé

dve ruky jambov a hry na polici
a na postieľke v cigarete snov
na cengáč v dome a na detskom líci
a do dvoch vačkov pokriku a slov

na dvore kolá na koľaji rámy
a na chodidlá fľaštičku a pel
a tak ma hnaly stromy čerešňami
s holuby baní a na vosku včiel

Vysoko k nebu zdola od fialok
jak sladkú kvapku mal som vrelú zem
dali mi údy slnka riek a diaľok
v plameni rýb a v ďateline tiem

Potom mi vzbĺkly smysly v milovaní
na strapci hrozna krásne kolená
pre lásku som tu moja drahá pani
ó veľká smrť ó pani studená

Pred stenou lámp ó čo ma nenecháš žiť
pri stĺpe dúhy prievanu a bášt
prečo mi bavíš smolu hôr a pažiť
škovrana vlaky ľadníky a dážď

Slnku mi brániš bežať pod oblohy
ten  detský kočiar z trávy odplavil
on starší je jak tvoje biele nohy
na voze tiahne moja sestra víl

Prečo ma vraždíš vo voskovej sláve
na mladej truhle v tme a najtichších
v sandáloch smútok rozbíja sa v káve
s koruny stromu odklína sa mních

To vravel chlapec a smrť v snehu dámy
rukami padla prsty svietila
nad domom izby a nad ulicami
akoby v žarte ako opilá

akoby v pýche premenenej vínom
a z révy mŕtva pani vznešená
akoby mocná v strome Máriinom
a pod nohami hada vretená

v slzách len stála v jase hyacintu
s vavrínom čias na križovatke rámp
vravela amen keď už stál jej syn tu
na porceláne rozprávky a lámp
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e174">
       </a>
       Miriam
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Biela jasná belasá
pod oblokom chvela sa
sedeli s ňou pri stene
hádzali jej prstene

A keď išla do poľa
zasmialo sa pachoľa
zlaté hviezdy na vlasy
sypali jej valasi

Na pobreží v súsoší
kade víchor pustoší
v kameni a zeleni
hrávali jej Heléni

Nečakala na víly
rybári sa zjavili
Miriam jasná belasá
na pobreží chvela sa
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e186">
       </a>
       Mať a jej chlapec
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Mať moja mrela za snom,
v snách ku oblakom letela,
v tom rozbehnutí krásnom
videla v poli anjela.

Chlapec mal sen o vlakoch,
vlaky sa v nebe vpily
a z poľných rudých makov
staly sa bledé víly,

víly sa staly láskou
a doháňaly oblaky,
chlapec sa lúčil s cháskou
a sadal, sadal na vlaky.

Mať moja mrela za snom,
v jeden deň stal sa z nej sen,
po anjelovi krásnom
nesú jej vlaky pieseň.

Chlapec sa zmenil na mnícha
na nebi sedmikrásnom,
chlapec sa zasní do ticha,
mať jeho mrela za snom.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e197">
       </a>
       Na stonku kvetiny
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Roztrhali zlatých okien záclony
s tuláčkami videli ju na koni
za labuťou utekala za dvere
jedna panna zrodila sa v jazere
za horami za dolami za nami
najkrajšia sa bozkávala s pannami
anjeli sa prestali hrať s anjelmi
z tejto lásky smutnej lásky nadeľ mi
dievča z vody rastie
vykopáva šťastie
vykope ho nevykope zo zeme
na balónku na balónku pôjdeme
z Európy do Afriky za more
a tá smutná vtesaná je v mramore
malá Stela z polospánku bľabolí
s repárkami mazlila sa na poli
hoci bola celkom malá
maľovala maľovala
svoje sny a rozkoše
na strechu a na koše
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e208">
       </a>
       Veštica
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Keď s perí vtákov pršalo,
cigánča sa ma držalo,
pršalo s ciest do púpavy,
kde sedel cigán túlavý.

Pri harmonike lejaku
sedel som s tebou, oblaku,
pri tebe, vtáku tátošov,
možnože zhyniem rozkošou.

Zaveď ma nazpäť k platanom,
videl si ju spať pred stanom,
videl si malú cigánku
pri speve, pri hre, pri spánku.
 
Bola to možno veštica,
jej tvár jak slnce leští sa,
možnože sama neverí,
čo vravela mi u dverí.

Do cesty práve padla mi,
chcela mi čítať na dlani,
budúcnosť na mňa nečaká,
ja šťastnejší som od vtáka.

Cigánka malá, nevešti,
ja neviem to a nevieš ty,
keď s perí vtákov zaprší,
stretnem ťa zas na návrší,

potom ti poviem za dažďa,
že oblaky ťa zavraždia,
že dáš sa na púť ďalekú
pri harmonike lejaku.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e219">
       </a>
       Obrázky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Oblak z túhy padal na okná a krep
v zorničkách a diaľke mávali sme trón
tichý sklep ten tichší kúzelnejší sklep
s posvätnosťou ľaliových lôn

Detské smútky po oblakoch spenené
so stromu a s metropoly so dvora
utekaly po vetvách a v premene
do potoka do rieky a do mora

Preto pozdravujem päticípe mestá
toto temné mesto mestečko najmenšie na svete
svietiaci ľad zasypala hviezda
preto pozdravujte mestá zastreté

Modrá sluj a stará katedrála
pripomínala mi sestričku a matku
usnula mi na Václava kráľa
preto pozdravujte sen pri kolovrátku
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e230">
       </a>
       Mŕtvy a mŕtva
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Spánok ich zastihol
v kvetine narcisu,
ich smútok strašný bol,
väčší než vtáci sú.

Zďaleka vietor hnal
hrebienky cmitera
a mŕtvych nepozval
za mraku večera

pre lásku holubíc,
pre pozdrav materin,
keď so striech šachovníc
do poľa ďatelín

išli cez pohánku
zármutkom znavení
v bolesti po spánku,
v tele a kameni.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e241">
       </a>
       Stanička
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Hrejivá ako moch
jak víno v pohári
bývala v mramoroch
líhala v chotári

Potom sa povila
ružami palety
s rybami blúdila
s krčaha na kvety

A keď šla prijať krst
lásky a kamaril
zelený neba prst
v páse ju odhalil

nedal ju nikomu
chceli ju pastieri
snímala so stromu
svoj meč na tanieri

Pre teba v kráse strom
pre teba v háďati
v čerešňu lásky som
naveky zakliaty

Pre teba opilá
pre pozdrav Lorety
kade si chodila
panenka z rolety
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e252">
       </a>
       Pozdrav s pohľadnice
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ten úsmev kopíj modrých
na prse na sene
prináša pozdrav od nich
na oči vlasene

Ten tichý kalich slnka
pri ústach na juhu
zelená trávy vlnka
liečila z neduhu

Dá choré telo vetru
pod rozmarínom sna
hráči si oči pretrú
a hra je rozkošná

Ten pozdrav tvoj ma bolí
vráť mi ho oddane
prv než sa zlomí v poli
hrabačkám o dlane
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e263">
       </a>
       Haluz na pokolení
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Keď raz nebu smutno bolo za zemou
zvestovanie anjel niesol za ženou
deti slnca choré boly na ústa
teplo bolo na prvého augusta
za hviezdami králi žili v stromoví
alchymisti mali smútok hrobový
smutne stáli u našeho domu
haluz niesli s kráľovského stromu
teplo bolo na prvého augusta
lebo teplom zlomila sa haluz tá
na nebi ju porodily stálice
v noci prešla ako zbeh cez hranice
potom padla tvárou k zemi
zavolala smutno je mi
človek sa tak nenarodí z dúhy
na zem príde iba básnik púhy
podobá sa mladosti a smútku
lebo on sa nenarodí vskutku
širokými očami si otvára sen dietok
toto dieťa cmiterový kvietok
povykráda fialkové kasníky a balíčky
planých bludov nabere do hlavičky
zmenil som sa na ružovú hádanku
premýšľam o dobrodružstvách bez spánku
zanovitý zákerný a zlý
maminka sa s takým deckom nemazlí
v kolíske sme nemysleli na peklo
ale dieťa ani slova nerieklo
malé sníky sklamaním ho trápily
tak dve očká zármutku sa napily
ešte sú i krušnejšie tmy oveľa
v noci lampa pri postieľke horela
otec mával hrubé ruky drapľavé
pohladil ho smutnou dlaňou po hlave
lebo dieťa mnohé noci nezaspí
lebo dieťa zamyslí sa na astry
lebo dieťa zaletí ku oblakom
sní o žiali ale nevie o jakom
v zime sníva na jar sníva cez leto
ale nevie nikdy nikdy čo je to
tak som rástol s maskou ako obluda
človek masku v živote raz dolu dá
keď sa zardie po prvýraz pred milou
alebo sa nájde v sieti omylov
v nepokoji utekal by z domu
vyžalovať neni sa však komu
rozprával by nerozpráva o čom vie
lebo chlapec všetko doma nepovie
lebo chlapec nemodlil sa nespával
otec za to remeňom ho trestával
s tuláčkami s tulákmi raz utiekol
ale doma ani slova neriekol
ukrýval ho v tmavej hore čarodej
prikrádal sa v noci k víle čarovnej
zdala sa byť ako krásna Ráchel
najtemnejšou rozkošou sa zachvel
v podolku sme schovávali ružičky
v jazere sa kúpavaly družičky
prišla láska usmiala sa na chvíľku
potom šla ó viniču ó motýľku
utekala nevedela kade šla
pozeraly smutné ryby na veslá
zelenými potokmi sa pokryla
bola biela táto vzdušná flotila
v tvári niesla oblak oblak bledých hmiel
on sa díval díval sa a nevidel
bola biela táto panna hrobová
trúchla ako soľná žena Lotova
bola biela ako keď sa zrodila
ako keď k nej nemá luna chodila
ja som plakal za zelenou stenou
chlapec šalel šalel sladkou penou
noci smútil na bukovej posteli
neprichádzal nikto nikto do cely
prekliate mám oči ja som sviežim
Pán Boh prevzal na nebesiach režim
nebojte sa nebojte sa lastovky
smutných je tu na tisíce na stovky
chlapec hľadá chlapec hľadal cestičku
lesklú ako ty po tvojom nehtíčku
bežal k Bohu lanom abo po stezke
čítal mnoho kníh o svätej Terezke
chcel byť svätým svätožiarou v oblohe
toto dieťa zmýlené a úbohé
lebo život zná nás iných ako sme
v živote sme celkom iní ako v sne
lebo rozmar svätými nás nečiní
ale Pán Boh odpúšťa nám prečiny
preto chlapec života sa nebojí
lebo život so snami ho nepojí
preto chlapec oblaky už pochodil
spomienka je modrá ako krokodíl
nemá nič len sopár básní červených
nevie nik a všetci vedia že je mních
teplo bolo na prvého augusta
kráľovsky je dolámaná haluz tá
zavolajte s husličkami cigána
už sa mojej smutnej básni vyzváňa
vyzváňa sa nevyzváňa čo po tom
dneska sme tu ako chlapci pod plotom
schovávame ľalie a papeky
ako bolo na počiatku tak bude až naveky
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e274">
       </a>
       Láskavé deti
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Raz v červánkoch sa plavily,
raz modlily sa ku láske,
nad potokmi sa zjavily
a maly oči tulácke.

A keď ich hora prijala,
panny ich prišly milovať
a vravela im fijala
cez vetry a cez inovať,

že treba nechať s hračkami
kvety a biele košieľky,
že odplávajú s práčkami
do rákosovej postieľky,

že treba oči prenášať,
že treba vypiť ľaliu,
ako keď láska nemá šiat,
ako keď požiar spáli ju,

ako keď vzplanú potoky,
škoda, že potok nehorí,
škoda, že rozmar vysoký
zelenú horu nezborí,

škoda, že hora nemá je,
škoda, že hviezdy boly v nej,
cez modré detské hurhaje
spali sme v láske podivnej.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e285">
       </a>
       Blúdenie
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Krása ma poslala raz hľadať formy,
ja zakrýval som divné kvety v lícach,
do seba zabudnutý rozhovormi
v ten deň som chodil smutne po uliciach.

To si si, Krása, svoje ženstvo stretla,
ale ten chlapec nevyzná sa v svete,
v meste ho zajmú fantastické svetlá,
do neba cesta stratí sa mu v kvete.

Ten chlapec nebol ľahší ako páper,
ten chlapec nikdy nemal krásnej štice,
na oblohe mal popísaný papier,
oh, miloval len hviezdy pobehlice.

Ten chlapec púhy plachú lunu lákal
a chytal vánok za strieborné vlásky,
ten chlapec krásne do potokov skákal,
do lesov bežal, navštevoval jasky,

ten chlapec, ktorý na motýľov čakal,
nepoznal lásky rozvlnené telo…
To som sa Kráse spovedal a plakal
a oblak sypal smútok mi na čelo.

Podivný oblak, padal v závej ulíc,
apokalypsou prachu vír sa zhojdal,
za belostný a biblický pár mulíc,
za krásne zviera bol bych život svoj dal.

To bolo mesto mojich prvých jarí,
vtáci mi snivo oblietali hlavu
Teraz som bol už zúfalý jak chmáry
a túžil som ísť ku modrému splavu.

Jaro ma zvalo, neskryl sa môj sen tu,
mesto ma zradné nebavilo nijak,
ku belasému neba atramentu
priložil som si srdca svojho piják.

V sépii výšin farbily sa zory,
deň z perín ruží odokryl si telo
a čo len šľahol bičom zlatým hory,
ráno sa zbožne na mňa zahľadelo.

A mal som ruky — samé vtáčie sídla,
volal som  šťastne: nebo, ty ma poľub,
kým ráno mylo v blankyte si krídla
a jaro bolo ako v krvi holub.

I zradil ma ten rudý úsvit výšiek,
už neviem celkom, kde pod nebom spáva,
v raji mal Ježiš modré oči mníšiek
a mne sa z toho zatočila hlava.

Z raja som prchal do hôr ako Adam,
Eva ma zvala fialovým slovom,
mach mäkký v lese nevedel, že padám,
živica spala v kríčku malinovom.

Kým v horách pil som mora vodu slanú,
labutiam hral som piesne tisíceré,
nádherné zvery išly na poľanu
pásť svoje krásne udivenie v šere.

Nemal som nikdy času ako srny
pozerať farby diaľok nalomených,
skúmal som bolesť do najmenšej škvrny,
s anjelmi mladý a zas smutný bez nich.

Oh, bol bych vzletel rosou ponad lúky,
zásterkou mával svetlým kvetinárom,
keď Foebus môj mal liací plné ruky,
žeravou brázdou preháňajúc jarom,

akoby zvlnil polia hexametrom,
zem, ktorú dávno posýpal som snami,
doliny zavial bielobielym vetrom
a vrchy opil sladko oktávami,

akoby tôňou líhal pri pahrebe,
pastierov hladil po voňavom vlase,
keď riavy svodne shýňajúc sa k sebe
milostnou krivkou lomily sa v páse,

akoby videl holubicu sadať,
kde šuhaj snil o muškátovej zkazke,
keď ovce rosou rozbehly sa hľadať
zvesť javorovú o devinej láske,

akoby potom zaspal požehnane
na stráni, kde sa povil biľkou každou,
keď role svoje atlasové dlane
podaly nežne vodám jarných dažďov.

Oh, mladých dažďov perleťové riasy!
i ja som stúpal s rosy na fialky,
keď som sa v detstve díval v oči Krásy,
keď som sa smutne zahľadieval v diaľky,

keď som sa skrýval cestami a v lese
a keď som k hniezdam modrých vtákov klesal,
jako v snách spal som pri striebornom plese,
tieň gaštanový kadere mi česal —

Koľko som plakal v laňom precítnutí,
ronil som slzy mäkko ako žena,
vždy som sa vracal k drahej prvej púti
a kľakal som si zbožne na kolená:

Ó, Krása, čo sa étericky ľakáš
a ligotavé sväté nepokoje
do mojich očú drahocenne lákaš,
hľaď, zúfalstva a pokorenie svoje

tu som ti večne k bosým nohám skladal
a menil som sa od tvojeho vína,
dovoľ mi, by môj ohnivý vták padal,
bo cesta moja nebude už iná.

A Krása bola ako blankyt v pene,
jak hra o večné tisíceré formy,
kým odpútaný v tisícerej zmene
všetkými šiel som nebies, zeme pórmi.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e296">
       </a>
       Tricať rokov
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Tricať rokov jak tricať omylov,
prehnaly smutní havrani,
zastavte roky šialené,
zastavte tricať sklamaní.

Snáď narodím sa poznove
pre bolesť bielych bavidiel,
maminku vzali anjeli
a ja som jej viac nevidel.

Snáď bych bol zasa dieťa, ach,
tak čistý, nepoškvrnený,
milenka mi je na hviezde,
ja som tu ostal skazený.

Snáď bych bol básnik ešte raz,
snáď už len ako bublina,
snáď bez bolesti povetrím,
snáď krehký ako vidina.

Môj kvet sa zlomí, zlomí sa
pre žalosť moju v muškáte,
obráťte nazpäť, havrani,
obráťte, vetry ustaté.

Rozbite muškát, rozbite
a ja sa zmením v telo sna,
až navráti ma nebesám
ľalia poľná belostná.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e308">
       </a>
       Môj rodný dom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ružovej plachty dvere v stene
rozviata strecha nocí iných
má tuláčatá roznesené
dupotom koní Sibylinych

Jak štipka tieňu neľudského
jak kanálový zlodej búrky
nechcely prachu otcovského
len šťastia dúhovité šnúrky

krajkami lúk za lístkom štvorky
ach za jesene obrusovej
pod okny javorov plač horký
hrá našej piesni kravatovej

S parkanu úzke žabie dvory
s halenou vyzlečenou v kôlni
Ja bývam vo vetre a v mori
v hre dúh vo fialke a v štôlni

v kvapôčke dažďa a na hrobe
pod krčahovým nebom šminky
bez príslušenstva o chudobe
a mnohé-mnohé iné snímky

z ktorých mi robí domky slama
tráva a seno šopa kuna
po zlatých hniezdach uspáva ma
pesnička ktorú zľakne luna
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e319">
       </a>
       Balada o púti Lásky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Noc tmavá ako rúcho kňazské
horela hviezdam v ústach,
keď prevrievala mojej Láske
krv s júla do augusta.

Sny mŕtvych poľutoval Pánboh,
noc pila čierne hroby,
obloha skandovala v jamboch
opilé svoje mdloby.

Ku tancom divým mŕtve všetky
kriesili mŕtvi nemí,
kým mesiac núkal cigaretky
zhýralej mladej zemi.

Po bielych krížoch cintorína
liala sa Dráha mliečna,
nám zrely v stráni ťažké vína
a viala cesta večná.

Nebo si vzalo s krížov muku,
tma krvavejšia bola,
vtedy mi Láska dala ruku:
poď, milý, noc už volá.

A šli sme, šli sfér cez oranže,
blankyt sa začal meniť,
mračná si vzaly rudé kamže
a gloriolu zenit.

A keď sme striasli strašidlá pút,
tázali sme sa dvaja:
kam táto desne desivá púť?
do pekla hrôz? do raja?

Míňal sa svet, čo mračná rudly
a penily sa vztekle,
pobozkať sme sa nezabudli,
zbadal som, že sme v pekle.

Nemáme vín, len sladké telá,
z jedu sme krvi pili,
hriech fascinoval archanjela
ku prvej čiernej chvíli.

Milenci mesiačkov a prútia
s Nikým sa objímali.
- Povedz mi, peklo, prečo smútia
najmladší kanibali!

Čo rozsypali z divých dialí
satanské slnce lásky,
povedz mi, peklo, sú to králi,
či mali zlátovlásky?

A tu som videl tragédiu,
div — krv mi nevystydla:
zmätená milá kryla zmiju,
milý si lámal krídla.

Márie, Marty, mladé Anny
ešte sa zdaly k pannám,
čert trýznený bol, milovaný
až k fialovým ranám.

Hriechy sa čierne v mraky ryly
jak víchor na neba skle,
smilníci v besnom víre vyli,
dunely hĺbky prasklé.

Lucifer sršal s kliatych mrakov
olovom vzteklej viny,
na osedlaných pádil drakoch
do temnej domoviny.

Povedzte, telá zatratencov,
ste zatratenci lásky?
— Nás do ružových vili vencov
raz krásavci a krásky.

My sme sa hviezd a raja báli
a Eva krásna bola,
s rozkošou hada opájali
sme vínami s jej stola.

Na spodku všetkých roztúžení,
po škálach hroznej vášne
Zakliati láskou v telo ženy
my padali sme strašne.

Jablko Evy uväznilo
labutie dievčie zvuky,
do nocí dvanásť uderilo,
koniec je! Muky! Muky!

Hej, noci, noci, šly ste k panne
za tancu nahých jarí,
videl som smilstvá potrestané,
dym strašne rudých tvárí.

A tak som prešiel pádov trosky,
zavrite peklo nemé!
Nezhrešil som a neznám bozky,
ja bledý pútnik zeme.

Poď, moja Láska, vyššie, vyššie,
veď ja som ešte čistý…
A šli sme, šli, kým z temna ríše
lámal sa výkrik hmlistý.

Tajomne hnaly biele mračná
jak opojenia tucha
a sladká vlna nadoblačná
vystrela dlhé rúcha.

Už nemala tie mračná v moci
zúfalstva krehká clona,
Duch svätý svietil hviezdam v noci
pri krokoch Oriona.

Videl som raj jak zaclonila
ho svätíc gloriola,
kde zrodila sa prvá víla
a Láske sestrou bola.

Tu nesvíjaly lásku zmije
rozkošou prvej sily,
tu telá snov a ilúzie
o krásnych svätých snily.

Tu nezhlodával vášní rivál
zomdlené Meluzíny,
anjelik rúčkou vo sne kýval
fialkám zpod periny.

Tu v Lásky kvet tráv žhavé rety
vpily sa poľúbkami,
kvet uložily medzi kvety
dievčatká s družičkami.

Mesiac sa menil v bledé srpy
neznesiteľne smutne.
— Povedz mi, Láska, kto to strpí,
kým trávam hlavy utne!

Ukáž sa, Láska, zpod obrázkov,
podeľ sa s trpiteľmi,
i ja som chorý, chorý láskou
a raj ma bolí veľmi.

Noc odela si rúcho kňazské
do čiernej mrakov peny.
Vtedy som vravel mojej Láske,
že Láska láskou neni,

že mŕtvi sme už oba spolu
a nocou vládnu mdloby,
že pod nami sú dolu, dolu
na cintoríne hroby.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e330">
       </a>
       Mame v hrobe
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Pod stromom zlatých rokov zabudla ma
púčkami túlavými
fialke na šiji,
pri chorom jarku svietim nad cestama
očami boľavými
za nocí ľalií.

Po preteplenej zemi v džbánku mája
jej anjel smrti letel z hlín
mlhami modrými,
keď ma tu mŕtva tvárou pochovala
pod vetrom nebeským
a s kvetmi mliečnymi.

Povedz mi, mama, či už nehorím
vo svieci voskovej,
kým stojím v omši, zhasni ma
na hlavnom oltári
očima.

Nevráť sa, mama. Keby si sa nevrátila,
kým vovedie ma do večnosti
očima
v presmutnej premene
pod hroby mokré
strieborná krajina.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e341">
       </a>
       Panna
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Prvý raz zaplakala,
keď cmiter prestúpila,
k oblakom tvárou spala
a k mŕtvym bola milá.

Potom sa prebudila,
druhý raz zaplakala,
s pastiermi dažde pila,
s pastierkami sa hrala.

A tretí raz bez zmeny
zaplakal ktosi iný
cez hroby a cez steny,
cez hmly a pavučiny,

keď spánok na cmiteri
kriedovým dychol retom,
podobný mlieku sféry
a púpave a kvetom.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e352">
       </a>
       Orodovnica
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Tu som Ťa našiel v plátne rolí,
kde zrak Tvoj pätou ticha stráži
klasy a žeň,
ó, Dome Boží, dovoľ v plachom poli,
abych Ťa chválil, ako škovran v raži
slnečný deň.

Studnica milosti, Orodovnica,
skloň jasné čelo k raži zrelej
s oblohou modravou,
keď som sa zatúlal sem, hľadajúc Ťa
po celom dni, po noci celej
a s dušou boľavou.
      </span>
     </p>
    </div>
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e363">
       </a>
       Ruža
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       V tej nehe závodiť
bála sa presily,
jej čistú mliečnu niť
v hodinách kreslili

rúčkami na bielo
v oknách a pod nimi,
keď slnce hľadelo
očkami modrými

v záhradku poliatu
pri školskej budove,
deti, čo chodia tu
do prvej ľudovej.

Vždy dobrá k prváčkom,
jak šťastia tombola,
vili ju vlnáčkom,
bola a nebola.

Keď húsky letely
cez pole motýľov,
smútila v nedeli
za snom a za chvíľou,

v ktorej im voňala
vyššie o oktávu,
prv než skonala
na bolesť pozdravu.
      </span>
     </p>
    </div>
   </p>
  </div>
 </body>
</html>
