<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509799">
       </a>
       Nostalgia
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Chodím po tebe, mŕtvy kraj,
     <br/>
     v hodine hodín mračno stojí,
     <br/>
     čas, nemý pastier, zavrel raj,
     <br/>
     zaháňa ma vo vekov boji,
     <br/>
     nik sa mi v bôli nepripojí,
     <br/>
     nespieva škovran, nie je máj
     <br/>
     — je smutná moja pieseň.
     <br/>
     <br/>
     Som bitý väzeň tmavých stien,
     <br/>
     tvár rozpálenú kladiem k mreži,
     <br/>
     aby som vzduch a nie vždy blen
     <br/>
     mal v ústach v tomto meste veží,
     <br/>
     kde toľká vlna smútku leží,
     <br/>
     som bitý väzeň pre svoj sen
     <br/>
     — je smutná moja pieseň.
     <br/>
     <br/>
     Dozrel v tom kraji plnoklas
     <br/>
     a vínnej révy kystky skoré
     <br/>
     šumia pri vôni puklých váz
     <br/>
     a kypia rosou pannám v dvore
     <br/>
     a z omše tichej prešli k zore,
     <br/>
     ach, zhasla obeť, plače kňaz
     <br/>
     — je smutná moja pieseň.
     <br/>
     <br/>
     Ó, pýtam sa: spí škovran snáď?
     <br/>
     V minútach minút deň sa schvieva,
     <br/>
     spí kdesi ako v rumoch hrad,
     <br/>
     v bolesti bolesť mlčky stlieva,
     <br/>
     spočíva, spí a nezaspieva,
     <br/>
     sťaby ho razom kúsol had
     <br/>
     — je smutná moja pieseň.
     <br/>
     <br/>
     Alej sa hýbe, z všetkých strán
     <br/>
     akoby vietor plachty vzdúval,
     <br/>
     nad sadom kráka kŕdeľ vrán,
     <br/>
     lístie sa ženie kdesi v úval,
     <br/>
     schladol, kto sen o jari sníval,
     <br/>
     zmĺkol a padol pod platan
     <br/>
     — je smutná moja pieseň.
     <br/>
     <br/>
     Zohli sa kvietky nad mŕtvym,
     <br/>
     kloním sa k zatíchlemu retu,
     <br/>
     svet beží ďalej, prach a dym
     <br/>
     a strieborné hry vodometu
     <br/>
     začali, neskončili vetu,
     <br/>
     vták skonal nemo medzitým
     <br/>
     — je smutná moja pieseň.
     <br/>
     <br/>
     Alej sa mení v strašnú pláň,
     <br/>
     vzrušený potok hučí v jarku,
     <br/>
     kaňa mi letí ponad dlaň,
     <br/>
     túli sa konár ku konárku,
     <br/>
     list padá ako hárok k hárku,
     <br/>
     vlnia sa polia, vlhne stráň
     <br/>
     — je smutná moja pieseň.
     <br/>
     <br/>
     Ó, škovran, vládca sŕdc, ty vták,
     <br/>
     čo mŕtvym krídlom kryješ lány,
     <br/>
     už padol na ne ťažký mrak,
     <br/>
     už idú z poľa bledé panny,
     <br/>
     pastierom, čo ich bolia rany,
     <br/>
     trasú sa ústa, hmlí sa zrak
     <br/>
     — je smutná moja pieseň.
     <br/>
     <br/>
     Mrel tichý môj druh chudoby,
     <br/>
     nie vojvodca, čo smrť ho skolí,
     <br/>
     nie heroj, čo svet podrobí,
     <br/>
     on iba spieval, iní boli,
     <br/>
     čo zomierali slávne v poli,
     <br/>
     sneh bude padať na hroby
     <br/>
     — je smutná moja pieseň.
     <br/>
     <br/>
     Hľa, tvrdé vojny do mrvy
     <br/>
     zomleli nás a divé besy
     <br/>
     stiahli nám chmúrne obrvy,
     <br/>
     chalupy padli popod lesy,
     <br/>
     padajú mnohé slzy kdesi
     <br/>
     a vlhnú prsia od krvi
     <br/>
     — je smutná moja pieseň.
     <br/>
     <br/>
     Ustala búrka, vládne strasť,
     <br/>
     pahreba čmudí, časy tlejú,
     <br/>
     iný smie pieseň divú priasť,
     <br/>
     nad riadkom sa mi ruky chvejú,
     <br/>
     trúchlivú šepkám epopeju
     <br/>
     do diaľav, kde mi leží vlasť
     <br/>
     — je smutná moja pieseň.
     <br/>
     <br/>
     Svet mrie, ja pijem horký mok,
     <br/>
     svoj osud ťažko v rukách zvieram,
     <br/>
     vyvraciam čaše ostatok,
     <br/>
     jak uprchlík sa ponevieram,
     <br/>
     vidiny bežia ku chiméram,
     <br/>
     povalená je loď na bok
     <br/>
     — je smutná moja pieseň.
     <br/>
     <br/>
     Ó, nič to, že som trosečník
     <br/>
     a padám v jednom ťažkom boji,
     <br/>
     kto som — to nechce vedieť nik,
     <br/>
     pozreť sa na mňa človek bojí,
     <br/>
     dívam sa na svet v nepokoji
     <br/>
     a hlavu zložím na trávnik
     <br/>
     — je smutná moja pieseň.
     <br/>
     <br/>
     A že ma život bolí snáď,
     <br/>
     na vraku zúfalec som biedny,
     <br/>
     že nemám ani zeme piaď,
     <br/>
     že rebelant som neposedný,
     <br/>
     že trpím strašne i po tie dni,
     <br/>
     je svedkom moja mŕtva mať
     <br/>
     — je smutná moja pieseň.
     <br/>
     <br/>
     Ach, a že skláňam tvár do tmy
     <br/>
     a že sa strácam nebezpečne,
     <br/>
     že pijem tieto čierne dni,
     <br/>
     zármutok raba mám mať večne,
     <br/>
     zato nič, moje cesty mliečne,
     <br/>
     pevec má nástroj posvätný
     <br/>
     — je smutná moja pieseň.
     <br/>
     <br/>
     Môj život vzal smer obláčka,
     <br/>
     skrúca sa chodník krivolaký,
     <br/>
     ach, neoplačú vojačka,
     <br/>
     preletí nebom vták a vtáky,
     <br/>
     ryť budú blankyt iné zraky
     <br/>
     a trúchliť v svite mesiačka
     <br/>
     — je smutná moja pieseň.
     <br/>
     <br/>
     Somnambul, hnal si pod azúr,
     <br/>
     kto pohladí ťa, keď máš spánok!
     <br/>
     Horký má údel trubadúr,
     <br/>
     kto spíše knihy ťažkých stránok!
     <br/>
     ja budem niesť svoj bôľu džbánok,
     <br/>
     obídem ešte vzdychov múr
     <br/>
     — je smutná moja pieseň.
     <br/>
     <br/>
     Chodím po tebe, mŕtvy kraj,
     <br/>
     v hodine hodín mračno stojí
     <br/>
     a pod ním vymrel rodný kraj,
     <br/>
     čas hudie z veží na hoboji,
     <br/>
     ale mňa v žiali neukojí.
     <br/>
     Srdce si ešte rozdávaj
     <br/>
     — ty smutná moja pieseň.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509889">
       </a>
       Vyhnanec
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Kvíli vesmír, hučí more,
     <br/>
     v diali za mnou temná noc je,
     <br/>
     ľúta zver má na obzore
     <br/>
     spáry dokrvavené,
     <br/>
     bežím šerom, hasnú tmami,
     <br/>
     jak dve zore nad horami,
     <br/>
     oči moje znavené.
     <br/>
     <br/>
     Čo tak kvíliš, zem ty smutná?
     <br/>
     čo tak hučíš, siné more?
     <br/>
     čierna hruda, voda mútna,
     <br/>
     jak vám v ústach jačí stesk!
     <br/>
     snáď strach máte, že na hory
     <br/>
     padnú ťažké meteory?
     <br/>
     do vôd šľahne neba blesk?
     <br/>
     <br/>
     A či s hrôzou vyčkávate,
     <br/>
     že zem šíra zatrasie sa
     <br/>
     a v jej hĺbkach puknú hate,
     <br/>
     roztrhnú sa závory?
     <br/>
     a že v tlame strašnej lávy
     <br/>
     zmĺkne vtáctvo, uschnú trávy,
     <br/>
     popol ľahne na hory?
     <br/>
     <br/>
     Alebo že sám Boh večný
     <br/>
     pošle s ohňom archanjela
     <br/>
     a meč jeho nebezpečný
     <br/>
     rozotne zem napoly?
     <br/>
     snáď už má prísť súdiť živých,
     <br/>
     prekliatych i spravodlivých
     <br/>
     v Jozafatskom údolí?
     <br/>
     <br/>
     Ach, nie, hviezdy pevne stoja,
     <br/>
     ani zem sa nezatrasie,
     <br/>
     anjel proti nám do boja
     <br/>
     nejde s mečom krvavým,
     <br/>
     to je len vzdych milióna,
     <br/>
     to zem duní, more stoná
     <br/>
     pod pochodom boľavým.
     <br/>
     <br/>
     To je výkrik spod kolesa
     <br/>
     satanových múk na zemi,
     <br/>
     hadie peklo výska, plesá,
     <br/>
     pripravené na tanec,
     <br/>
     a zem jačí, more hučí,
     <br/>
     nesie obeť na náručí,
     <br/>
     meno jej je: vyhnanec.
     <br/>
     <br/>
     To hlas hrôzy, šialený chór
     <br/>
     chrčí svoju besnú pieseň,
     <br/>
     divý démon ako víchor
     <br/>
     mece mi v tvár pľuvanec,
     <br/>
     a zem, more monotónne
     <br/>
     nesie obeť v svojom lone,
     <br/>
     slabikuje: vyhnanec.
     <br/>
     <br/>
     Hydra mrzká z pekla brány
     <br/>
     vrhá sa na dielo Božie,
     <br/>
     padá život podupaný,
     <br/>
     zabitý, jak mravenec —
     <br/>
     a kým vrah sa krvou sýti,
     <br/>
     more v tupom vlnobití
     <br/>
     slabikuje: vyhnanec.
     <br/>
     <br/>
     Oplakal si chvíľu zrodu,
     <br/>
     kto ťa splodil, úbohý tvor,
     <br/>
     tu si padol za pochodu,
     <br/>
     kto ti ruku podať má!
     <br/>
     ešte prejsť máš mrákav sprchy,
     <br/>
     ešte kopce, ešte vrchy,
     <br/>
     volá noc a volá tma.
     <br/>
     <br/>
     Za tebou sa dymí z rumov,
     <br/>
     nemysli už na dom, na vlasť,
     <br/>
     bež do sveta s ťažkou dumou,
     <br/>
     smutný a bez mena bež,
     <br/>
     neplač, nikto nečuje ťa,
     <br/>
     tvoje slzy nezasvietia,
     <br/>
     domova už nenájdeš.
     <br/>
     <br/>
     Nepýtaj sa, kde máš kráčať
     <br/>
     nemá zmyslu tvoja kviľba,
     <br/>
     stratíš sa jak odlet vtáčat,
     <br/>
     tvoje bôle načo sú!
     <br/>
     hľadať strechu? skryť sa niekam?
     <br/>
     pritúliš sa k chladným riekam,
     <br/>
     na námestí k súsošiu.
     <br/>
     <br/>
     Hladný si a zima ti je?
     <br/>
     zakrývaj sa všehomírom,
     <br/>
     oblak, čo ho orol pije,
     <br/>
     do úst sa ti zaborí,
     <br/>
     kvitnú v poli odokrytom,
     <br/>
     ako ruže pod blankytom,
     <br/>
     koncentračné tábory.
     <br/>
     <br/>
     Spomínam si, v dávnych rokoch
     <br/>
     zachmúrené mraky noci
     <br/>
     búšili nám do oblokov,
     <br/>
     luna prišla k peľasti,
     <br/>
     ako vtedy i dnes svieti,
     <br/>
     sťa mdlý uhlík cigarety,
     <br/>
     na púť mojej bolesti.
     <br/>
     <br/>
     Pod skaliská i na púšti
     <br/>
     zložím hlavu proti búrkam,
     <br/>
     trosky smrští, vietor v húšti
     <br/>
     skrýšami sú pre môj stesk,
     <br/>
     vyhnali ma mestá dymné,
     <br/>
     v rumoch chrámu plače pri mne
     <br/>
     rozmrvený arabesk.
     <br/>
     <br/>
     Ach, tam, kde ma šero stihne
     <br/>
     a kde líham pod kúrňavou,
     <br/>
     z krbov dávnych ako z vyhne
     <br/>
     svieť mi, cesta polesná,
     <br/>
     bojím sa, keď z môjho stínu
     <br/>
     trhá kvietok rozmarínu
     <br/>
     ruka čiasi bolestná.
     <br/>
     <br/>
     Mati moja, mati krušná
     <br/>
     s bôľom si ma vypeľhala,
     <br/>
     bežím ako tôňa vzdušná
     <br/>
     k svetlu tvojho kahanca,
     <br/>
     odišla si, v čiernej zemi
     <br/>
     spíš a nikto nepovie mi,
     <br/>
     kde je domov vyhnanca.
     <br/>
     <br/>
     Mati moja, mati drahá,
     <br/>
     ako môžeš tichý sen mať,
     <br/>
     v stopách mi je ruka vraha,
     <br/>
     čakám smrti hodinku,
     <br/>
     potom, keď ma celkom zrania,
     <br/>
     o mne anjel umierania
     <br/>
     donesie ti novinku.
     <br/>
     <br/>
     Mati moja, mati v hrobe,
     <br/>
     mati v zemi pochovaná,
     <br/>
     potácam sa, padám v mdlobe,
     <br/>
     končím cestu skrútenú,
     <br/>
     do roka a do hodiny
     <br/>
     otvoria mi cintoríny,
     <br/>
     dáš mi ruku studenú.
     <br/>
     <br/>
     Nado mnou mrie šumot stromov,
     <br/>
     podo mnou je chladná hruda,
     <br/>
     z ktorých vekov do prelomov
     <br/>
     hodiť zhorklú nádeju!
     <br/>
     kde sa podieť v prázdne kraje!
     <br/>
     domovina zakliata je,
     <br/>
     iba mŕtvy nájde ju.
     <br/>
     <br/>
     Pod nohou mi lebky škrípu,
     <br/>
     ponad priepasť blesk sa láme,
     <br/>
     dokmásanú rodnú lipu
     <br/>
     vetry nesú do sveta,
     <br/>
     zúfalý ston z tamtej strany
     <br/>
     ponad smutné karavány
     <br/>
     vydáva vlasť omdletá.
     <br/>
     <br/>
     Horúca noc ešte páli,
     <br/>
     mašírujú zatratenci,
     <br/>
     tratia sa a miznú v diali
     <br/>
     malé bodky za bodmi,
     <br/>
     bez vlajky a lampiónov
     <br/>
     miesi sa prúd miliónov
     <br/>
     krajinami, národmi.
     <br/>
     <br/>
     Ľud ten Boží, bedač ničia,
     <br/>
     apatridi nevítaní,
     <br/>
     ktorým lásky nedožičia
     <br/>
     rozhnevané planéty,
     <br/>
     trpíš — nevieš, v koho mene,
     <br/>
     iba oko prižmúrené
     <br/>
     trpkým vzdorom planie ti.
     <br/>
     <br/>
     A len kvília hory-doly,
     <br/>
     hučí more rozbúrené
     <br/>
     a tam stojí ktosi chorý,
     <br/>
     asnáď tvor, snáď stínna vec,
     <br/>
     nebo a zem chvie sa v mukách,
     <br/>
     drží obeť v svojich rukách,
     <br/>
     slabikuje: vyhnanec.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510056">
       </a>
       Rodisko
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Môj dom je opustený,
     <br/>
     nikto v ňom nebýva,
     <br/>
     volám, som bez ozveny,
     <br/>
     holé sú v izbách steny,
     <br/>
     už tepla ubýva
     <br/>
     — mŕtvi sú potomci.
     <br/>
     <br/>
     Smútkom sa dvorec halí,
     <br/>
     beľčov i krosienka,
     <br/>
     oblokmi tma sa valí,
     <br/>
     uteká von do dialí
     <br/>
     i duch, i myšlienka
     <br/>
     — mŕtvi sú potomci.
     <br/>
     <br/>
     Chalúpka drahá rodná,
     <br/>
     žalostíš z diaľavy,
     <br/>
     ó, útechy si hodna,
     <br/>
     pokým len piješ do dna
     <br/>
     svoj kalich boľavý
     <br/>
     — mŕtvi sú potomci.
     <br/>
     <br/>
     Odbehli roky zašlé
     <br/>
     a studený je krb,
     <br/>
     vidiny, lásky zhaslé
     <br/>
     nesú sa ponad jasle,
     <br/>
     ako rad smutných vŕb
     <br/>
     — mŕtvi sú potomci.
     <br/>
     <br/>
     V záhradke môjho zrodu,
     <br/>
     v kolíske večných snov
     <br/>
     nik nejde poliať pôdu,
     <br/>
     zaspievať sladkú ódu,
     <br/>
     ni pieseň vrelých slov
     <br/>
     — mŕtvi sú potomci.
     <br/>
     <br/>
     Na hriadkách ruže vädnú,
     <br/>
     ich ľúbosť usína
     <br/>
     a v chvíľu predposlednú
     <br/>
     i kvety v poli zrednú,
     <br/>
     i les, i brezina
     <br/>
     — mŕtvi sú potomci.
     <br/>
     <br/>
     Zatíchli s vtákmi háje,
     <br/>
     s čeľaďou mladistvou,
     <br/>
     muzika nezahraje
     <br/>
     a nezasadia máje
     <br/>
     so stuhou farbistou
     <br/>
     — mŕtvi sú potomci.
     <br/>
     <br/>
     Chaty sa krčia k zemi,
     <br/>
     lipy sú bez kvetu,
     <br/>
     bez záhrad chryzantémy,
     <br/>
     iba sĺz diadémy
     <br/>
     čakajú odvetu
     <br/>
     — mŕtvi sú potomci.
     <br/>
     <br/>
     Zahúka nocou sova,
     <br/>
     preženú chmúravy
     <br/>
     a spráchnivie plot znova
     <br/>
     i strecha šindľová
     <br/>
     na brehoch Oravy
     <br/>
     — mŕtvi sú potomci.
     <br/>
     <br/>
     Môj dom dnes gazdu nemá,
     <br/>
     plače za návratmi,
     <br/>
     brána je hluchá, nemá,
     <br/>
     darmo hlas čísi zve ma,
     <br/>
     nik nie je pred vrátmi
     <br/>
     — mŕtvi sú potomci.
     <br/>
     <br/>
     Rodisko moje zmiera,
     <br/>
     niet k nemu chodníka,
     <br/>
     len chladná hĺbka šera
     <br/>
     a šumot netopiera
     <br/>
     večer ho preniká
     <br/>
     — mŕtvi sú potomci.
     <br/>
     <br/>
     Nesiem mu pozdrav ústne,
     <br/>
     viem, ruky vystiera,
     <br/>
     a hoci hynie, pustne
     <br/>
     v tme, ktorá nocou hustne,
     <br/>
     ešte ma vyzerá
     <br/>
     — mŕtvi sú potomci.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504408">
       </a>
       Básnik
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Zástavu hroznú nesiem svetu,
     <br/>
     strhanej šaty siluetu,
     <br/>
     franforce krvi, zvyšný zdrap,
     <br/>
     dymí sa z ruín lazaretu,
     <br/>
     zem prázdna je, svet zaplače tu,
     <br/>
     ostatok krajín mizne z máp
     <br/>
     — zabili básnika.
     <br/>
     <br/>
     Stál pastier v poli, strážca veku,
     <br/>
     ku nebu zdvihol ruku mäkkú
     <br/>
     pýtajúc z Božej potravy,
     <br/>
     a v ohni živý do úpeku
     <br/>
     s plameňom dravým kolo drieku
     <br/>
     kľakol a padal do trávy
     <br/>
     — zabili básnika.
     <br/>
     <br/>
     Pod lesom pustým na chotári
     <br/>
     tieň súmraku, spev nemej tvári
     <br/>
     rovno do srdca prenikol,
     <br/>
     hľa, ostal popol na oltári
     <br/>
     a anjel Boží spoza chmáry
     <br/>
     v úľaku hroznom neskríkol
     <br/>
     — zabili básnika.
     <br/>
     <br/>
     Sčernalo nebo, pukla hrada,
     <br/>
     dali mu k ústam kalich hada
     <br/>
     opilí na smrť otroci,
     <br/>
     z hostiny beží čeľaď mladá,
     <br/>
     zlomená pieseň padá, padá,
     <br/>
     dymí sa z hraníc do nocí
     <br/>
     — zabili básnika.
     <br/>
     <br/>
     Na poli spieva bolesť sama,
     <br/>
     bolestná vekov smrti dráma
     <br/>
     snuje si tichú piesenku,
     <br/>
     jak v tvári pýr, jak v očiach jama,
     <br/>
     vták Fénix horí pod horama,
     <br/>
     pod krídlom niesol jesienku
     <br/>
     — zabili básnika.
     <br/>
     <br/>
     Od tých čias beží svetom ktosi,
     <br/>
     volá a kričí, strašne prosí,
     <br/>
     tvár dvíha k zorám nebeským,
     <br/>
     druh váš, ó, Božie albatrosy,
     <br/>
     čo po vesmíre kráča bosý,
     <br/>
     chce stretnúť sa a nevie s kým
     <br/>
     — zabili básnika.
     <br/>
     <br/>
     A sťahujú sa ďalej králi,
     <br/>
     veľkňazi, čo dvor opúšťali,
     <br/>
     platili krvou mnohé z trov,
     <br/>
     arénu pazúr šelmy halí,
     <br/>
     z amfiteátra čmud sa valí,
     <br/>
     zástava šibe do vetrov
     <br/>
     — zabili básnika.
     <br/>
     <br/>
     A ide svätec na galeje,
     <br/>
     dejepis značí ťažké deje,
     <br/>
     čo rabstvom hynul nevoľník,
     <br/>
     na ruke reťaz rinčí, zle je,
     <br/>
     väzeň sa modlí, krv sa leje,
     <br/>
     surmitom ešte nie je nik
     <br/>
     — zabili básnika.
     <br/>
     <br/>
     Veky sa hrnú, čas je pena,
     <br/>
     pod hradbou spieva muž bez mena,
     <br/>
     trasú sa pery kontesám,
     <br/>
     pri baštách sprievod čierny stená,
     <br/>
     umiera Jean d’Arc upálená
     <br/>
     a igric plače, že je sám
     <br/>
     — zabili básnika.
     <br/>
     <br/>
     Chudobný ľud a šašo dvorný
     <br/>
     spieva si šansón hladomorný
     <br/>
     a spláca svoj groš na grošík,
     <br/>
     zbojník je v lese vládca vzdorný,
     <br/>
     rúbu sa s pánmi chlapci hôrni,
     <br/>
     na háku visí Jánošík
     <br/>
     — zabili básnika.
     <br/>
     <br/>
     Horí do neba vatra čiasi,
     <br/>
     mládenec ohník slzou hasí,
     <br/>
     asi je toto smútku muž,
     <br/>
     tam skoná pastier zlatovlasý,
     <br/>
     bubeník svetu vojnu hlási,
     <br/>
     postilióni letia už
     <br/>
     — zabili básnika.
     <br/>
     <br/>
     Sedlajú chlapci vrané kone,
     <br/>
     žehná sa žena na peróne,
     <br/>
     odváža vojská chmúrny vlak,
     <br/>
     v diaľave temnej, v smrti zóne
     <br/>
     bojovník klesá, klesá v tône,
     <br/>
     z očú mu letí čierny vták
     <br/>
     — zabili básnika.
     <br/>
     <br/>
     Devuška plače, mať sa modlí,
     <br/>
     srdce jej páni mečom bodli,
     <br/>
     na mrakoch neba visí mráz,
     <br/>
     pekelný duch a zhrdca podlý
     <br/>
     márne si stavia v svete modly,
     <br/>
     vladárstvo mu je skazou skáz
     <br/>
     — zabili básnika.
     <br/>
     <br/>
     Príšera sedí nám na líci,
     <br/>
     zem, more, vzduch vrie v povíchrici
     <br/>
     zlovestných, temných pašií,
     <br/>
     veľmestá revú ako býci,
     <br/>
     samotár kráča po ulici
     <br/>
     s ružencom krvi na šiji
     <br/>
     — zabili básnika.
     <br/>
     <br/>
     Vrany sa zniesli, tiahnú sluky,
     <br/>
     krájajú rieky mŕtve lúky
     <br/>
     a po krvi sa plazí jar,
     <br/>
     sirota pýta chleba, múky
     <br/>
     a človek, čo má len pol ruky,
     <br/>
     zakrýva hanbou vpadlú tvár
     <br/>
     — zabili básnika.
     <br/>
     <br/>
     Bojiská ležia nepohnute,
     <br/>
     len víry cestou na zákrute
     <br/>
     vrtia sa ako vretená,
     <br/>
     prach kúdolí sa, idú púte,
     <br/>
     vlasť leží v inom sveta kúte,
     <br/>
     svojeť je z mapy zmetená
     <br/>
     — zabili básnika.
     <br/>
     <br/>
     Z dier na smetiská vtiahli šťúry
     <br/>
     a zo spálenísk kuna žmúri,
     <br/>
     blýska sa oko lasici,
     <br/>
     jak hrozba trčia k nebu múry,
     <br/>
     severák sviští, víchor zúri,
     <br/>
     k polnočnej nejdú hlásnici
     <br/>
     — zabili básnika.
     <br/>
     <br/>
     Neprešla ešte z komét každá,
     <br/>
     to ešte nie je celá vražda,
     <br/>
     čo zemeguľu pretína,
     <br/>
     až prejde nebom nová jazda,
     <br/>
     šialený letún oldomáš dá
     <br/>
     a zhynie sveta tretina
     <br/>
     — zabili básnika.
     <br/>
     <br/>
     Je dokonané zhuby dielo,
     <br/>
     na pustej ceste dvíham čelo,
     <br/>
     do dejín slzím priehľadných,
     <br/>
     nieto už zraku, svetlo stlelo,
     <br/>
     nieto úst, čosi onemelo
     <br/>
     a nieto krmu pre hladných
     <br/>
     — zabili básnika.
     <br/>
     <br/>
     Spí mesto ako divá ľvica,
     <br/>
     zomiera mieru holubica,
     <br/>
     mám ešte nocí snáď dve, tri,
     <br/>
     mám oči tmavé v hĺbke líca,
     <br/>
     zástava v nich jak šibenica
     <br/>
     zatrepoce sa v povetrí
     <br/>
     — zabili básnika.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504497">
       </a>
       Had
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Temná hora, temný kút, ach,
     <br/>
     máta ma a drží v putách,
     <br/>
     trasiem sa jak suchá tyč;
     <br/>
     hučia vrchy utrpenia,
     <br/>
     v duši sa mi večne penia
     <br/>
     žiale, žiale, iné nič.
     <br/>
     <br/>
     Hodiny sa krútia, krútia,
     <br/>
     deň sa rúti, dni sa rútia
     <br/>
     ako s vlakom vlakvodič,
     <br/>
     roky budú z minút prúdu,
     <br/>
     tu sú, hudú hudbu bludu,
     <br/>
     umierajú, iné nič.
     <br/>
     <br/>
     Hľadám šíre neba more,
     <br/>
     nájsť chcem v hore Božie zore,
     <br/>
     kvílim: kde si, ránhojič!
     <br/>
     a tam, kde zdrap mračna padá,
     <br/>
     zbadám hada, jak sa vkráda
     <br/>
     za skaliská, iné nič.
     <br/>
     <br/>
     Tu on kutí, tu po púti
     <br/>
     tmavé zraky v nepohnutí
     <br/>
     páli žravý jedu chtíč,
     <br/>
     vysilený sipí v lístí,
     <br/>
     v nenávisti, lesti zistí,
     <br/>
     že som bedár, iné nič.
     <br/>
     <br/>
     Nad horou sa zmráka, zmráka
     <br/>
     a tam z diaľav havran kráka,
     <br/>
     vstávaj, had, a hlavu vztýč,
     <br/>
     povedz, prečo mám bôľ dravý
     <br/>
     a na trávy usedavý
     <br/>
     plač môj sadá, iné nič!
     <br/>
     <br/>
     Zamútil had zraku kútik,
     <br/>
     vylúdil zlý prúd jak prútik,
     <br/>
     šľahol na mňa tenký bič;
     <br/>
     a tam stála, dorastala
     <br/>
     moja bolesť neustála,
     <br/>
     triasol som sa, iné nič.
     <br/>
     <br/>
     Hľaď, som sám a v ponurú tmu
     <br/>
     halím svoju dušu smutnú,
     <br/>
     nepoznám chuť na vinič,
     <br/>
     matka moja v tmavej zemi
     <br/>
     o láske nič nepovie mi,
     <br/>
     zabudnúť chcem, iné nič.
     <br/>
     <br/>
     Čuší do dňa hora lysá,
     <br/>
     zaťatý had vysotí sa,
     <br/>
     kde prv trčal ako gýč,
     <br/>
     vzplanúť chcel a hrôzyplnú
     <br/>
     vliekol vlastnú lesklú vlnu
     <br/>
     späť do skrýše, iné nič.
     <br/>
     <br/>
     Aká bola pre mňa rana
     <br/>
     prestrašná smrť dievky Pána,
     <br/>
     Johanka, ó, zo sna krič!
     <br/>
     heno poľom popod topoľ
     <br/>
     na hrob klopol sen a popol,
     <br/>
     dal mi zbohom, iné nič.
     <br/>
     <br/>
     Zlovesť, jak spod obŕv luzy,
     <br/>
     funí na mňa spod haluzí:
     <br/>
     čo tu stojí za burič;
     <br/>
     hadov výzor mrazí, studí,
     <br/>
     akoby mal zlosť na ľudí,
     <br/>
     napnul hlavu, iné nič.
     <br/>
     <br/>
     Pozri, had, ja bôľnym krokom
     <br/>
     chodím bokom ku potokom,
     <br/>
     volám smutne: kvet môj, vzklíč!
     <br/>
     a tam, kde prv čul som spevy,
     <br/>
     slzami sa myjú devy,
     <br/>
     to je láska, iné nič.
     <br/>
     <br/>
     Zamĺkli a stŕpli v klbku,
     <br/>
     nazerá had v moju hĺbku
     <br/>
     ako pyšný kráľovič,
     <br/>
     bledne, bledne, nepreriekne,
     <br/>
     zo spenenej škrane strekne
     <br/>
     žltú slinu, iné nič.
     <br/>
     <br/>
     Potom šiel som nocou — ránom,
     <br/>
     ako fantóm za šarkanom
     <br/>
     zazúril môj pohonič,
     <br/>
     tam som padol, tu som schudol,
     <br/>
     púšťou húdol prachu kúdol,
     <br/>
     za mnou mrak a iné nič.
     <br/>
     <br/>
     Uvzatý had sluchá vravu,
     <br/>
     horí mu sluch, spúšťa hlavu
     <br/>
     na lístie jak na chladič,
     <br/>
     škúli po mne, okom strúha,
     <br/>
     ako pľuha, čo sa rúha,
     <br/>
     sekne pyskom, iné nič.
     <br/>
     <br/>
     Ó, had, potom mal som zoru,
     <br/>
     poéziu — rodnú horu,
     <br/>
     posvätnú sťa hájik Mlíč,
     <br/>
     vial som v pláni, zvlnil lány,
     <br/>
     spieval, vlieval krv do rany,
     <br/>
     svoju bolesť, iné nič.
     <br/>
     <br/>
     Zíza had a beľmom špúli,
     <br/>
     hrozný plaz na zemeguli,
     <br/>
     fičíš peklom, len si fič,
     <br/>
     a keď sadá na svet šero,
     <br/>
     krvilačné, ako Nero,
     <br/>
     číhaš zo škár, iné nič.
     <br/>
     <br/>
     Zavej, vetrík, schvej nás v láske,
     <br/>
     spieval básnik raz o kráske,
     <br/>
     o Maríne Sládkovič,
     <br/>
     v Mliečnej ceste, v lunnej pene
     <br/>
     cez zelene o Helene
     <br/>
     sníval som raz, iné nič.
     <br/>
     <br/>
     Blysklo sa a duje, duje,
     <br/>
     lezie had pod čierne tuje,
     <br/>
     popod horu, pod clonič,
     <br/>
     v tmu sa hrúži k zlému duchu
     <br/>
     a na suchu len po bruchu
     <br/>
     smie sa plaziť, iné nič.
     <br/>
     <br/>
     Hľaď, ja s rozorvanou dušou
     <br/>
     vošiel som do Božích stanov,
     <br/>
     pokoja nám, Pane, žič,
     <br/>
     spomni si, že jak som mníchom,
     <br/>
     nad kalichom v šere tichom
     <br/>
     vzdychám k Bohu, iné nič.
     <br/>
     <br/>
     Zvíja sa had v kliatu skrutku,
     <br/>
     v svojom večnom chladnom smútku
     <br/>
     húta: len si pustovníč,
     <br/>
     poskrúcaný v krutom kruhu,
     <br/>
     jak keď schlipne dávku luhu,
     <br/>
     v kŕčoch čuší, iné nič.
     <br/>
     <br/>
     A hľaď, vzplanul požiar rudý,
     <br/>
     zhučal príval, krvi prúdy
     <br/>
     z Karpát tiekli na Halič,
     <br/>
     svisťala smrť v šírych frontoch,
     <br/>
     tam som stál na horizontoch,
     <br/>
     zomrieť som chcel, iné nič.
     <br/>
     <br/>
     Poburuje táto vrava,
     <br/>
     von chce z dúpät temná hlava,
     <br/>
     syčí had, no len si syč,
     <br/>
     rval by dravo zem i chmáry,
     <br/>
     vrhol by sa, nemá spáry,
     <br/>
     plazí sa len, iné nič.
     <br/>
     <br/>
     Pozri, had, vo veku mladom
     <br/>
     zem si chránim proti vpádom,
     <br/>
     vojská moje, Pane, cvič,
     <br/>
     bo kým cháska zbojstvá pácha,
     <br/>
     bežím z domu jak zver plachá,
     <br/>
     mal som vlasť a iné nič.
     <br/>
     <br/>
     Zmrštil pysk had rozzúrený,
     <br/>
     spopod temnej skalnej steny
     <br/>
     hnal sa na mňa cez ihlič,
     <br/>
     zatratený biedny zhrdca
     <br/>
     chcel by predsa mi do srdca
     <br/>
     zaťať kusák, iné nič.
     <br/>
     <br/>
     Nebojím sa, poviem predom,
     <br/>
     zamárni ma prudkým jedom,
     <br/>
     zveď zo sveta, skántri, znič,
     <br/>
     och, bil som sa s mátohami,
     <br/>
     hľaď, ó, had, čo chmat tvoj dá mi,
     <br/>
     bude len smrť, iné nič.
     <br/>
     <br/>
     Ty si ten mág z pekiel dravých,
     <br/>
     služobník stríg zelenkavých,
     <br/>
     klaď na oheň pod varič,
     <br/>
     iným pánom svoj dlh splácam,
     <br/>
     tam sa strácam, vykrvácam,
     <br/>
     kde sú boje, iné nič.
     <br/>
     <br/>
     Obrad svoj, ten rítus čierny
     <br/>
     pri démonoch na utierni
     <br/>
     vyhútaj a dobre líč,
     <br/>
     nepočítam s tvojím menom,
     <br/>
     ja som spitý ťažším blenom,
     <br/>
     pil som život, iné nič.
     <br/>
     <br/>
     Dni sa rútia, deň sa rúti,
     <br/>
     minúty mrú v zabudnutí
     <br/>
     a ty, had, naveky kvič,
     <br/>
     zhorkni horko v hore stínu,
     <br/>
     v zmĺklu hlinu vypľuj slinu,
     <br/>
     prekliaty si, iné nič.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504667">
       </a>
       Orol
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Noc zniesla sa jak mura dravá,
     <br/>
     noc hrozivá, noc polotmavá,
     <br/>
     spia pohlavári,
     <br/>
     spí bedár, spí ľud holubičí,
     <br/>
     len ja sám bedlím, ja syn ničí
     <br/>
     — jak orol starý.
     <br/>
     <br/>
     Vek duní ešte v ťažkom zlome,
     <br/>
     je pusto v poli, mŕtvo v dome,
     <br/>
     pomreli snári,
     <br/>
     v izbe mi ponad smútku rumy
     <br/>
     útrapy letia, krúžia dumy
     <br/>
     — jak orol starý.
     <br/>
     <br/>
     Do mrákot zízam nepohnute,
     <br/>
     v chatrči mojej, v tmavom kúte
     <br/>
     veštica čarí,
     <br/>
     v hodine chimér blúdim snami,
     <br/>
     fantóm mi letí pred očami
     <br/>
     — jak orol starý.
     <br/>
     <br/>
     Von víchor besnie, búrka divá
     <br/>
     a praská štítov temná hriva,
     <br/>
     ženú sa chmáry,
     <br/>
     valia sa k vrchom v čiernej šate,
     <br/>
     zniesla sa noc ku mojej chate
     <br/>
     — jak orol starý.
     <br/>
     <br/>
     Púšť dolu sviští severákom,
     <br/>
     zem trasie sa a dravým vtákom
     <br/>
     krv strieka z tvárí,
     <br/>
     izbou mi hučia v chmúrnej vrave
     <br/>
     dva obloky, dve oči tmavé
     <br/>
     — snád orol starý.
     <br/>
     <br/>
     V hodine nočnej hrôzou zmieram,
     <br/>
     podídem k oknám, stúpim k dverám,
     <br/>
     slúcham cez škáry,
     <br/>
     do ušú padá mi ston tupý,
     <br/>
     tam kdesi v diaľke v skalách úpi
     <br/>
     — snáď orol starý.
     <br/>
     <br/>
     Vystúpim z chaty, kročím do tmy,
     <br/>
     blesky mi k nohám šibú hrotmi,
     <br/>
     som v pekle vari?
     <br/>
     — Cyklón ma trhá, kmášu besy,
     <br/>
     čierňava letí ponad lesy
     <br/>
     — jak orol starý.
     <br/>
     <br/>
     Púšťam sa tmou v ten pelech drakov,
     <br/>
     rútim sa besne do oblakov,
     <br/>
     do ríše pary,
     <br/>
     lejak ma reže, v kostiach ryje,
     <br/>
     šmahá a švihá, krídlom bije
     <br/>
     — jak orol starý.
     <br/>
     <br/>
     Mecem sa rokľou, bežím kdesi
     <br/>
     cez úžľabiny, cez útesy
     <br/>
     do mliečnej žiary,
     <br/>
     ach, na temene vrchov lysom
     <br/>
     zastanem, svetom zhŕdol by som
     <br/>
     — jak orol starý.
     <br/>
     <br/>
     Ale tu ston, jak z mrakov tlamy,
     <br/>
     prešľahol, striasol strminami,
     <br/>
     snáď sa mi marí,
     <br/>
     tŕpnem a hľadím na balvany,
     <br/>
     reťazou k skale prikovaný
     <br/>
     — je orol starý.
     <br/>
     <br/>
     Hľa, ty tu kvíliš v čas ten temný,
     <br/>
     kráľ vzduchu, vládca nadpozemný:
     <br/>
     syn svätožiary?
     <br/>
     Vrav, kto ťa zoťal, aké víry,
     <br/>
     keď tebe patrí vesmír šíry
     <br/>
     — vrav, orol starý!
     <br/>
     <br/>
     Vrav, zbitý vták môj pod nebesmi,
     <br/>
     ruveš sa s vetry, biješ s besmi,
     <br/>
     zatínaš spáry,
     <br/>
     kto sputnal ťa pre akú vinu?
     <br/>
     kto vzal ti azúr-domovinu
     <br/>
     — môj orol starý!
     <br/>
     <br/>
     Opustili ťa vtáky dravé,
     <br/>
     ty sám tu lkáš a tvoje tmavé
     <br/>
     oko vzdor kvári,
     <br/>
     chcel by si skríknuť ponad bralo,
     <br/>
     ach, ku slobode je to málo
     <br/>
     — môj orol starý.
     <br/>
     <br/>
     Tvoj vzhľad ma raní ako strela,
     <br/>
     si krvavý a z tvojho tela
     <br/>
     padajú cáry,
     <br/>
     nad perím tvojím víchor zúri,
     <br/>
     krúžiac s ním ponad skalné múry
     <br/>
     — ach, orol starý.
     <br/>
     <br/>
     Zem skrúca sa, svet mrie pod knutou,
     <br/>
     na teba gánia z chmúrnych kútov
     <br/>
     živáni, lhári;
     <br/>
     vrhnú ťa tvárou k strašnej smrti
     <br/>
     a telom tvojím víchor zvrtí
     <br/>
     — ty orol starý.
     <br/>
     <br/>
     Vravia ti: tvoje plemä hrdé
     <br/>
     rozmrvia blesky v krutom srde,
     <br/>
     povíchric sváry,
     <br/>
     mrak ponesie ťa v prachu čiernom
     <br/>
     po kraji pustom, nedozernom
     <br/>
     — ty orol starý.
     <br/>
     <br/>
     Hrom jasný krídlo tvoje skresne,
     <br/>
     bude ťa sto ráz trhať besne,
     <br/>
     o skalu šmarí,
     <br/>
     dve oči svoje necháš v zemi
     <br/>
     ako dva mŕtve diadémy
     <br/>
     — ach, orol starý.
     <br/>
     <br/>
     Nech ťa už zraky nezabolia,
     <br/>
     zletel si na zem, do údolia,
     <br/>
     kde súdia tmári,
     <br/>
     v tej ríši smutnej zhasli zore,
     <br/>
     tam kvíli plaču siné more
     <br/>
     — môj orol starý.
     <br/>
     <br/>
     Už k výškam nič ťa nevysotí,
     <br/>
     kde srdce nahlas zvonilo ti
     <br/>
     jak kvietok jari,
     <br/>
     či ja som jeden z tvojich ľudí?
     <br/>
     k nohám mi toľko krvi prúdi
     <br/>
     — hľaď, orol starý.
     <br/>
     <br/>
     Aj moje pole bagan zoral,
     <br/>
     plačem a spievam ťažký chorál
     <br/>
     tam po chotári
     <br/>
     a trasiem sa pri svojom mene,
     <br/>
     nehľad na ústa poranené
     <br/>
     — môj orol starý.
     <br/>
     <br/>
     Hej, mal som i ja výšky, diale
     <br/>
     a orkán zvial ma, šibnul k skale,
     <br/>
     zbil na končiari,
     <br/>
     hľaď, pri mne kvília toľké rody,
     <br/>
     v okovách som a bez slobody
     <br/>
     — môj orol starý.
     <br/>
     <br/>
     Snáď v búrkach kdesi zavrávorám,
     <br/>
     dve oči upriem k rodným horám,
     <br/>
     dve zlaté čiary
     <br/>
     a na blankyte na nebeskom
     <br/>
     s ostatným budem biť sa bleskom
     <br/>
     — môj orol starý.
     <br/>
     <br/>
     V mesačnom svite vzbĺknem ešte
     <br/>
     a hviezdy zovrú ma jak kliešte,
     <br/>
     vložia na máry,
     <br/>
     snáď padne na mňa smrtná duma
     <br/>
     a z chaty mojej vynesú ma
     <br/>
     — môj orol starý.
     <br/>
     <br/>
     Ale ty, vták, znej hlasom zvona,
     <br/>
     svieť večne, blč jak obeť vonná
     <br/>
     tu na oltári,
     <br/>
     i keď v stých nociach nespočinieš,
     <br/>
     trp hrdo, lebo nezahynieš
     <br/>
     — môj orol starý!
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504686">
       </a>
       Rozmarín
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Pusto v dome, zvonia,
     <br/>
     chladná tichá tôňa
     <br/>
     od hôr, od planín
     <br/>
     nešepkaným krokom
     <br/>
     ide pod oblokom
     <br/>
     — vädne rozmarín.
     <br/>
     <br/>
     Asnáď dym, snáď pena,
     <br/>
     asnáď duch bez mena
     <br/>
     hodil vločku slín,
     <br/>
     kvietok blízko steny
     <br/>
     bude zamárnený
     <br/>
     — vädne rozmarín.
     <br/>
     <br/>
     Povieš, kvet môj, vari,
     <br/>
     kto ťa bil po tvári,
     <br/>
     osud? Boží stín?
     <br/>
     ticho zatvára sa
     <br/>
     za nebesmi krása
     <br/>
     — vädne rozmarín.
     <br/>
     <br/>
     Anjel — duša nemá
     <br/>
     oči ružové má,
     <br/>
     padá do hodín,
     <br/>
     v domku prázdnom stlela
     <br/>
     voskovica biela
     <br/>
     — vädne rozmarín.
     <br/>
     <br/>
     Nikto nebýva tu,
     <br/>
     plakať šli pred chatu
     <br/>
     otec, dcéra, syn,
     <br/>
     poďte kvíliť, ženy,
     <br/>
     bude usmrtený
     <br/>
     — kvietok rozmarín.
     <br/>
     <br/>
     Ach, sen trúchlivý je,
     <br/>
     zomieľa mdlé šije
     <br/>
     neláskavý mlyn,
     <br/>
     a len spod kolesa
     <br/>
     bolesť vrátiť vie sa
     <br/>
     — vädne rozmarín.
     <br/>
     <br/>
     Padá mráz zo stromov,
     <br/>
     kolom dumných domov
     <br/>
     zíva hrobu klin
     <br/>
     a smrť odokrytá
     <br/>
     knihu temnú číta
     <br/>
     — vädne rozmarín.
     <br/>
     <br/>
     Okruh zeme duní,
     <br/>
     Bože, v novoluní
     <br/>
     zbav nás hriechov, vín,
     <br/>
     zomrie v prvom slede
     <br/>
     toto kvieťa bledé
     <br/>
     — vädne rozmarín.
     <br/>
     <br/>
     Beží posol smrti
     <br/>
     do veľmestských štvrtí,
     <br/>
     beží do dedín:
     <br/>
     smúťte pod oblakmi
     <br/>
     s nami úbožiakmi
     <br/>
     — vädne rozmarín.
     <br/>
     <br/>
     V rúchu apoštola
     <br/>
     ktosi kričí, volá:
     <br/>
     pomôž, Hospodin!
     <br/>
     Lásky bude málo,
     <br/>
     srdce zašepkalo
     <br/>
     — vädne rozmarín.
     <br/>
     <br/>
     Bože spravodlivý,
     <br/>
     necháš príval divý
     <br/>
     hučať z pustatín?
     <br/>
     Z jari do jesene
     <br/>
     nečuť nás po mene
     <br/>
     — vädne rozmarín.
     <br/>
     <br/>
     Zmĺkol básnik včera,
     <br/>
     tíchnu pevci šera
     <br/>
     s piesňou okarín,
     <br/>
     od hviezd nezažblnká
     <br/>
     papršlekov vlnka
     <br/>
     — vädne rozmarín.
     <br/>
     <br/>
     Čí bol ten kvet vlastne?
     <br/>
     Plače polohlasne
     <br/>
     sníček devuškin,
     <br/>
     odpočívaj pekne,
     <br/>
     slova nepreriekne
     <br/>
     — vädne rozmarín.
     <br/>
     <br/>
     Koho ľúbia kvety,
     <br/>
     trasú sa mu rety,
     <br/>
     ústa od malín,
     <br/>
     dušu svojej zeme
     <br/>
     s láskou odnesieme
     <br/>
     — vädne rozmarín.
     <br/>
     <br/>
     Potom jak v deň súdny
     <br/>
     vyjde plameň bludný
     <br/>
     z hôr a rozvalín,
     <br/>
     zosype sa zora
     <br/>
     do riek a do mora
     <br/>
     — vädne rozmarín.
     <br/>
     <br/>
     Láme sa čas v drieku,
     <br/>
     zošalel zvon veku,
     <br/>
     tancuj, podivín!
     <br/>
     Hrajú slzy znovu
     <br/>
     na pokraji rovu
     <br/>
     — vädne rozmarín.
     <br/>
     <br/>
     Vták sa rúti z chrasti
     <br/>
     dolu do priepasti,
     <br/>
     smej sa, harlekýn!
     <br/>
     V srdci poranenom
     <br/>
     zadusí sa blenom
     <br/>
     — zvädlý rozmarín.
     <br/>
     <br/>
     Blesky zotnú sosny,
     <br/>
     víchor neúprosný
     <br/>
     šibne do starín,
     <br/>
     potom dúha zhorí
     <br/>
     ponad pusté dvory
     <br/>
     — zomrie rozmarín.
     <br/>
     <br/>
     Nieto nikde tváre,
     <br/>
     prach sa dvíha k chmáre
     <br/>
     z vekov usadlín,
     <br/>
     iba kvietku popol
     <br/>
     na srdce mi klopol
     <br/>
     — umrel rozmarín.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504705">
       </a>
       Väzeň
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     V temnej cele vo väzení,
     <br/>
     v dlhom tichu, v tupom chvení,
     <br/>
     prostred hrôz a prostred chmúr,
     <br/>
     sedí väzeň, skrýva rany
     <br/>
     ako kvietok dokmásaný,
     <br/>
     hodený o chladný múr.
     <br/>
     <br/>
     Sedí, či je noc, či svitá,
     <br/>
     tisíc hodín odpočíta,
     <br/>
     v horkom srdci tisíc vzbúr,
     <br/>
     nikto nejde rozbiť mreže,
     <br/>
     ani zbúrať strážne veže,
     <br/>
     ani tmavý chladný múr.
     <br/>
     <br/>
     Sedí mlčky bez výkrikov,
     <br/>
     je to jeden z bojovníkov,
     <br/>
     sťaby rytier svätý Jur,
     <br/>
     má česť a má povedomie,
     <br/>
     miluje rod, preto zomrie
     <br/>
     opretý o chladný múr.
     <br/>
     <br/>
     Bil sa za vlasť v ťažkej chvíli
     <br/>
     ako Hlinka, obor sily,
     <br/>
     ako Hurban, ako Štúr,
     <br/>
     preto prv, kým v boji padne,
     <br/>
     tíško trpí, stráda, chradne,
     <br/>
     opretý o chladný múr.
     <br/>
     <br/>
     A ten, kto ho trápi, trýzni,
     <br/>
     nemá mena v otcovizni,
     <br/>
     krv mu sadá na pazúr,
     <br/>
     avšak väzeň bolesť zdolá,
     <br/>
     len na Boha z ticha zvolá,
     <br/>
     opretý o chladný múr.
     <br/>
     <br/>
     A keď kviľbu čuje zvonku,
     <br/>
     schvie sa ako deň na sklonku,
     <br/>
     padá do tmy, do ponúr,
     <br/>
     čuje, ako národ v plači
     <br/>
     nesie krivdu, čo ho tlačí,
     <br/>
     ako väzňa chladný múr.
     <br/>
     <br/>
     Šiel by pomôcť, brat mu zmiera,
     <br/>
     šiel by s ohňom bohatiera,
     <br/>
     so spevom sťa trubadúr,
     <br/>
     lež kým hynie svojeť drahá,
     <br/>
     on len hľadieť smie na vraha,
     <br/>
     opretý o chladný múr.
     <br/>
     <br/>
     A keď čuješ pieseň hory,
     <br/>
     a len vatra, čo tam horí,
     <br/>
     vpletá sa jej do kontúr,
     <br/>
     ó, tá voľnosť chlapcov hôrnych,
     <br/>
     bojovníkov neúmerných
     <br/>
     preraziť vie chladný múr.
     <br/>
     <br/>
     Vtedy hnal by k orlom štítov,
     <br/>
     okom voľným, dušou spitou,
     <br/>
     vyšľahol by po azúr;
     <br/>
     a len hľadí na havrany,
     <br/>
     ako krúžia ponad brány,
     <br/>
     ponad chladný tmavý múr.
     <br/>
     <br/>
     Ach, veď tvoj sen, bledý väzeň,
     <br/>
     zrazí pandúr, prejde cezeň
     <br/>
     strážca hrozných avantúr,
     <br/>
     dňom i nocou utrýzni ťa,
     <br/>
     tvoje srdce kŕče schytia,
     <br/>
     stemnieš ako chladný múr.
     <br/>
     <br/>
     Kat ti povie: niet čo čakať,
     <br/>
     rozkáže ti nezaplakať,
     <br/>
     utíši ťa bez bravúr,
     <br/>
     ale ty pred Božou tvárou
     <br/>
     zaskveješ sa inou žiarou,
     <br/>
     opretý o chladný múr.
     <br/>
     <br/>
     Horda príde, dá ti slučku,
     <br/>
     nezazreš viac vnuka, vnučku,
     <br/>
     satan, výskaj, peklo, zúr!
     <br/>
     Avšak i keď skloníš šiju,
     <br/>
     tvoju pravdu nezabijú,
     <br/>
     neoprú o chladný múr.
     <br/>
     <br/>
     I keď zomrieš, ani potom
     <br/>
     za ostnatým kdesi drôtom
     <br/>
     nespi, oka nezažmúr,
     <br/>
     volaj zhora, krič od spodu:
     <br/>
     do boja! vpred! za slobodu!
     <br/>
     prebor sa cez chladný múr.
     <br/>
     <br/>
     V mene krvi, v našom mene,
     <br/>
     za Slovensko umučené
     <br/>
     pomoc Božiu žiadaj, súr,
     <br/>
     trpeli sme roky-roky,
     <br/>
     nech Boh vedie naše kroky,
     <br/>
     nech sa zrúti chladný múr.
     <br/>
     <br/>
     A ku výškam stúpaj s nami,
     <br/>
     s posvätnými modlitbami
     <br/>
     vzleť jak tymianový kúr,
     <br/>
     ako kým si stokrát denne
     <br/>
     nad ružencom pohrúžene
     <br/>
     oprel sa o chladný múr.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504724">
       </a>
       Zvon
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Po slovenských pahorkoch,
     <br/>
     po rovinách žitných
     <br/>
     neozve sa zvon,
     <br/>
     tíchne dráma Golgoty,
     <br/>
     Veľký piatok hlási
     <br/>
     Krista Pána skon.
     <br/>
     <br/>
     Pod sčernalým nebom
     <br/>
     na slovenskej veži
     <br/>
     puknutý je zvon,
     <br/>
     z dedín beží mlčanie,
     <br/>
     mŕtvi z cintorínov
     <br/>
     vychádzajú von.
     <br/>
     <br/>
     Mrazy chotár spálili,
     <br/>
     v kŕdľoch čierne vrany
     <br/>
     sadajú na zvon,
     <br/>
     obísť musel lúčiny,
     <br/>
     strniská i hroble
     <br/>
     mŕtvy Orion.
     <br/>
     <br/>
     Fučí hlasný severák,
     <br/>
     trhá drapom lienu
     <br/>
     rozhojdaný zvon,
     <br/>
     nárek ľudu mohutnie,
     <br/>
     hučí dolu z údolia
     <br/>
     bôľov milión.
     <br/>
     <br/>
     Omdlieva rod trýznený,
     <br/>
     sova húka z hory,
     <br/>
     musí mlčať zvon,
     <br/>
     sviatok jarma slávili,
     <br/>
     pamätný deň sĺz je,
     <br/>
     zomri, Apolón!
     <br/>
     <br/>
     Vraždou zhynul prezident!
     <br/>
     vreštia kameloti,
     <br/>
     v mlčaní mrie zvon,
     <br/>
     Nitra milá, ničia si,
     <br/>
     chumáč prachu na Hrad
     <br/>
     zhodil avión.
     <br/>
     <br/>
     Kvíli orkán na sprievod,
     <br/>
     na ulici truhla,
     <br/>
     neozve sa zvon,
     <br/>
     nieto miesta pod zemou,
     <br/>
     z ktorej vzrástli Tatry,
     <br/>
     z ktorej prúdi Hron.
     <br/>
     <br/>
     Puknuté má srdce vlasť,
     <br/>
     nečuť ako bije
     <br/>
     na jeden vrh zvon,
     <br/>
     nevstaň, slepý Svätopluk,
     <br/>
     vlajky krvi zdvihol
     <br/>
     zradný šampión.
     <br/>
     <br/>
     Otcovia sú v železách,
     <br/>
     z temníc rinčia kladky,
     <br/>
     nezaznie tam zvon,
     <br/>
     bôľ keď pošlú ku nebu,
     <br/>
     odrazí sa nazad,
     <br/>
     navráti sa ston.
     <br/>
     <br/>
     Za dedinou kúri sa,
     <br/>
     koľajnice plačú
     <br/>
     sťa na pohreb zvon,
     <br/>
     transport píska na Sibír,
     <br/>
     nejde nikto k vlaku,
     <br/>
     nikto na perón.
     <br/>
     <br/>
     Kto ťa bude orať, zem!
     <br/>
     mozoľ komu zvučí,
     <br/>
     kosa ako zvon!
     <br/>
     Z fabrík tiahnu náklady,
     <br/>
     z baní ruda tečie
     <br/>
     pred kremeľský trón.
     <br/>
     <br/>
     Slnko za vrch zapadlo,
     <br/>
     volá k Bohu v smútku
     <br/>
     opustený zvon,
     <br/>
     hodina je zatmenia,
     <br/>
     skaly pukajú sa,
     <br/>
     chrám je bez opôn.
     <br/>
     <br/>
     Na kľúč zamkli chalupy,
     <br/>
     ľud sa modlí v izbách,
     <br/>
     nevolal ho zvon,
     <br/>
     anjel kľakne na prahy,
     <br/>
     pršte, ruže, na zem,
     <br/>
     schýľ sa, nebesklon!
     <br/>
     <br/>
     Vydaj rosu, obloha,
     <br/>
     oznám slovo Božie,
     <br/>
     rozviazaný zvon,
     <br/>
     a na sviatok slovenský
     <br/>
     zástavu daj do rúk,
     <br/>
     jasný lampión!
     <br/>
     <br/>
     Ó, jak za tmy, za noci
     <br/>
     dlho idú zore,
     <br/>
     nehýbe sa zvon,
     <br/>
     zakryte si bledú tvár,
     <br/>
     vrah sa ťahá z diery,
     <br/>
     had a škorpión.
     <br/>
    </p>
   </div>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2505776">
       </a>
       Za vieru
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Na malebnom Považí
     <br/>
     v dedinke bol na stráži
     <br/>
     — Janíčko.
     <br/>
     <br/>
     Tam pri fare opodiaľ
     <br/>
     celé noci dlho stál
     <br/>
     — Janíčko.
     <br/>
     <br/>
     Bez slova a bez vety
     <br/>
     stál o kosu opretý
     <br/>
     — Janíčko.
     <br/>
     <br/>
     Čo chceš kosiť, Janko náš,
     <br/>
     nerastie tu žitko, raž
     <br/>
     — Janíčko.
     <br/>
     <br/>
     Čo by som ja kosil, žal,
     <br/>
     jasným hlasom povedal
     <br/>
     — Janíčko.
     <br/>
     <br/>
     Načože máš kosu, vrav,
     <br/>
     veď tu nie je zeleň tráv
     <br/>
     — Janíčko.
     <br/>
     <br/>
     Nechcem kosiť trávičku,
     <br/>
     zdvihol smelú hlavičku
     <br/>
     — Janíčko!
     <br/>
     <br/>
     Teda s kým sa kosiť chceš,
     <br/>
     prečo nám to nepovieš
     <br/>
     — Janíčko!
     <br/>
     <br/>
     Bránim si, čo Boh mi dal,
     <br/>
     a sa krížom prežehnal
     <br/>
     — Janíčko.
     <br/>
     <br/>
     Za tento znak kríža, oj,
     <br/>
     padne mladý život tvoj
     <br/>
     — Janíčko!
     <br/>
     <br/>
     Obeť tú dám Bohu rád,
     <br/>
     šepol a stál ako hrad
     <br/>
     — Janíčko.
     <br/>
     <br/>
     Zabijú ťa, umučia,
     <br/>
     pustíš kosu z náručia
     <br/>
     — Janíčko!
     <br/>
     <br/>
     Za vieru ja trpieť viem,
     <br/>
     vzdychol, sklonil zrak na zem
     <br/>
     — Janíčko.
     <br/>
     <br/>
     Na malebnom Považí
     <br/>
     v dedinke bol na stráži
     <br/>
     — Janíčko.
     <br/>
     <br/>
     Tam pri fare opodiaľ
     <br/>
     celé noci ticho stál
     <br/>
     — Janíčko.
     <br/>
     <br/>
     Skosí, zmetie duchov zlých,
     <br/>
     nedá si vziať duchovných
     <br/>
     — Janíčko.
     <br/>
     <br/>
     A keď jednej noci raz
     <br/>
     zakričali: kde je kňaz
     <br/>
     — Janíčko!
     <br/>
     <br/>
     Stál pred šelmou-ozrutou
     <br/>
     s kosou lesklou, okutou
     <br/>
     — Janíčko.
     <br/>
     <br/>
     Dym šiel z pekla chodníkov,
     <br/>
     tam bol prostred zbojníkov
     <br/>
     — Janíčko.
     <br/>
     <br/>
     Prišli kati zbesilí,
     <br/>
     nezľakol sa presily
     <br/>
     — Janíčko.
     <br/>
     <br/>
     Bola bitka pred farou,
     <br/>
     bil sa z pekla maškarou
     <br/>
     — Janíčko.
     <br/>
     <br/>
     Prišli chlapi na pomoc,
     <br/>
     videl krv tiecť celú noc
     <br/>
     — Janíčko.
     <br/>
     <br/>
     A nad ránom v dedine
     <br/>
     ostal s kosou jedine
     <br/>
     — Janíčko.
     <br/>
     <br/>
     A čo slabí — utiekli,
     <br/>
     ale teba odvliekli
     <br/>
     — Janíčko.
     <br/>
     <br/>
     Odvliekli a nevie nik,
     <br/>
     ako zhynul mučeník
     <br/>
     — Janíčko.
     <br/>
     <br/>
     Sibíria — hrozný svet,
     <br/>
     tam sa zlomil ako kvet
     <br/>
     — Janíčko.
     <br/>
     <br/>
     Ach, tam leží zoťatý,
     <br/>
     bielym snehom zaviaty
     <br/>
     — Janíčko.
     <br/>
    </p>
   </div>
  </div>
 </body>
</html>
