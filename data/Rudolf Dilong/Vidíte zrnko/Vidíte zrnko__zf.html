<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e148">
       </a>
       Boh pokrájaný na chlieb
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Večne je prestretý stôl. Už pluh rozprával o ňom zemi, aby čakala, pri prvom dni
         stvorenia.
   </p>
   <p>
    Veľa bolo dejov, veľa zabitých prorokov. Potom vtiahol palmový sprievod do Jeruzalema.
   </p>
   <p>
    Večeradlo obelelo umytými nohami a tak si posadali k oplátkam.
   </p>
   <p>
    Syn Boží vyslovil seba samého; v slabikách chlieb naplnil sa živým životom.
   </p>
   <p>
    Len on hovoril, oni boli ticho. Iba keď padlo slovo, že jeden zradí a jeden zaprie, bolo
         porušené silencium.
   </p>
   <p>
    Na to sa pobrali von a osamelými ulicami išli do zhaseného sveta.
   </p>
   <p>
    Bolo chladno. Do takej zimnej noci si ich viedol, Pane, rozdaný pred chvíľou v chlebe
         horúcej lásky.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Krista zaniesli nohy do Olivovej záhrady. Keď treba trpieť, nás nohy neunesú.
   </p>
   <p>
    Niet sa s kým modliť, niet s kým hovoriť Pánu Bohu, aby odňal od nás kalich utrpenia.
   </p>
   <p>
    Odišli sme, my učeníci. Slabým sa podlomili kolená, slabší sa poľakali a jeden najslabší
         zahynul.
   </p>
   <p>
    Stratili sme sa poza stromy, poza jasky, v tme, na moste Cedronu, bez Krista.
   </p>
   <p>
    Po stopách nám išiel, po úzkych a strmých, po tých jeruzalemských, von za mesto i hore
         na vrch.
   </p>
   <p>
    Bola to ťažká cesta i pre neho. Nás tam nebolo, nohy nás neudržali, odišli sme.
   </p>
   <p>
    To sme v dobe rýchlej apostázie, na limuzínach, keď Kristus je pocestným len na
         osliatku.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Bičovaný, tŕnim korunovaný, opľutý! Majú ťa v rukách, Bože, pokrájaného do kúska na samú
         bolesť.
   </p>
   <p>
    Povedz to. A nič nepovieš, akoby nebolelo. Ale kto z nás sa za teba ohlási? Kto sa ťa
         zastane?
   </p>
   <p>
    Kto z nás povedal by: idem ja stať si ku stĺpu, namiesto Krista mňa udrite!
   </p>
   <p>
    Neodpovedáš ani na jeden úder. Že sa ešte i tak Synom Božím môžeš volať!
   </p>
   <p>
    Doteraz si len dával. A tu ti ruky poviazali, aby si vedel, že už nedávaš.
   </p>
   <p>
    Okrikujú ťa. Veď rozumieš i tejto reči, môžeš sa ozvať, ale sú istí, že ťa prekričia.
   </p>
   <p>
    Dotrpíš bez slova, to je tvoja tichá vláda. A nikto nevie ti ju vziať.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Dva trámy zabili dokríža, dve krosná, na ktorých sa drevo píli pre dom Boží na zemi.
   </p>
   <p>
    Tu v pokore dožiješ tri hodinky posledné, nahŕbený, nadnesený zomieraním.
   </p>
   <p>
    Zatajíš, že si všemocný Syn Boží. Neposlúchneš, nejdeš dolu z kríža, katom neveríš.
   </p>
   <p>
    Odkričali už Boha. Zomrel, nákaza ide po svete až po naše rozprskané dvetisícročie.
   </p>
   <p>
    Roztrúsený je na omrviny ten kríž po všetkých končinách zeme. Veriacim dávame ho
         bozkávať.
   </p>
   <p>
    Nepretržito si na ňom pribitý. Sú životy, ktoré neumrú.
   </p>
   <p>
    Nad jedným pretrvaním od tých čias až dodnes sme na kolenách.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e250">
       </a>
       Nezmizol úsmev
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Keby nás Pán Boh nechal dlho plakať každý deň, od rána by bol náš dom zavretý.
   </p>
   <p>
    Nikto by nás nepozdravil, ani naše milé dieťa nie. Ešte nám nerozumie, keď plačeme.
   </p>
   <p>
    Ale slzy sú Božím príhovorom, s nami sa zhrieva Pán Boh; tak klope i na neotvorené
         dvere.
   </p>
   <p>
    Náručie Božie nemôže nevedieť, že plačeme. Ako by mohlo byť teplým, keď sa sužujeme!
   </p>
   <p>
    Stvoriteľ má svoju reč, ktorá nie je v slovách. Iba prichýli k nám tvár, celkom nečujne.
   </p>
   <p>
    A nečujne zdvihneme oči z plaču. Natoľko, že by sme bez hlásky vyslovili veľkosť Boha.
   </p>
   <p>
    Ó, ktože si to uvedomí, že už sú tie slová na jeho tvári! A slzy boli na nej.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Aj pred Bohom si vykrúcame fúzy, chceme byť odlišní. Ako dobre, že slobodu Boha sme
         svojou nepravdou nesputnali.
   </p>
   <p>
    Urobili sme zo života lož. Pokrivený blahobyt na jednej strane a na druhej rozhrmené
         utrpenie.
   </p>
   <p>
    Povedzte, kto vám čo dá zo svojho hradu na zemi, alebo kto sa sužuje pre všetkých!
   </p>
   <p>
    Tak sa potĺka mnoho ľudí po svete, sú dobiedzaví, nestrachujúci sa o všetkých.
   </p>
   <p>
    Luhajú, že sú ľuďmi. Žijú medzi nami, hnevajú sa, že je nás blížnych tak mnoho.
   </p>
   <p>
    Vycigánili nám svet. Ale pre nás je to čas na lásku, aj keď sa to nezbadá.
   </p>
   <p>
    Golgota mala práve v tej chvíli úspech, keď to nebolo vidno. To sa ukázalo na kríži.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Bolí! — skríknem. Bože, medzi mojím výkrikom a tým, čo bolí, je tvoj úsmev.
   </p>
   <p>
    Je tu ruža, ktorú zachraňujem studenými dlaňami, ako keď oziminy dostanú sneh z neba.
   </p>
   <p>
    Kto sa tu narodil, vie, že niet pohody na zemi. A nosí tvár Božiu od kríža ku krížu.
   </p>
   <p>
    Nosí ako taký, kto vidí na vlásku visieť na stene svoj obraz, čo má porátané minúty.
   </p>
   <p>
    Ako lotor na kríži s niekoľkými chvíľami života. A ty, Bože, si mu hovoril o raji.
   </p>
   <p>
    Ako na aréne pred palcom, spusteným dolu, keď Nero pil krv kresťanov. A v nebi sa na
         nich čakalo.
   </p>
   <p>
    Bolí! — skríkneš. A uvidíš, kto si, sňatý z kríža a pietne položený do náručia ktorejsi
         včielky, pred úľom.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Nebesia, dajte svätú chvíľu, neísť na trhovisko slov. Nemať hlas na predaj.
   </p>
   <p>
    Povedať iba slovo „Boh“ a spievať ho, ako keď vtáča švítorí pred hlasom večnosti.
   </p>
   <p>
    Nič nepridávať, keď teba, Stvoriteľ môj, vyslovím. Nikdy by som ťa nedoplnil.
   </p>
   <p>
    Veď či viacej mi povie o tebe kvietok poľný, keď sa mi zdôverí o tvojej láske?
   </p>
   <p>
    A či mi viac zaspieva o tebe vetrík, ktorý nesie i to, čo z môjho kvílenia vošlo do
         neho?
   </p>
   <p>
    A či nám vie dať človek slová ako ty, keď nám dáva tŕnie? Z lásky nám ich nikdy nedáva.
   </p>
   <p>
    Preto sa neopieram o to, čo ja poviem a čo druhí. A nedovoľ, aby namiesto teba, Bože,
         mal som iba slová.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Kristus plakal, keď chcel odpustiť a Jeruzalem nechcel, aby sa mu odpustilo.
   </p>
   <p>
    Keby sme mali slzy Kristove, i my by sme chceli, aby nik nezahynul bez odpustenia.
   </p>
   <p>
    A iba chodíme okolo seba, bez toho, aby sme slzami milovali druhých.
   </p>
   <p>
    Tak veľmi nám pripomenul Boh, že Kristus tento bolestný akt urobil z lásky.
   </p>
   <p>
    Choďte a učte všetky národy plakať. Krstite ich v mene odpustenia, slzami.
   </p>
   <p>
    Dni sú démonmi, zistíte pred odpustením. Po odpustení už prestanú byť démonmi.
   </p>
   <p>
    Svet konaj svoju spoveď!. Bude to udalosť, ako v kalendári života deň narodenia.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Boh, pokrájaný na chlieb, je potroške nášho neba kúsok. Sen chudobných.
   </p>
   <p>
    Príde na každého rad. Po drobnej hŕstke uživíme sa medzi štyrmi stenami ako v
         modlitebni.
   </p>
   <p>
    Aj omrviny čŕtajú sa nám v srdci. Boli vždy poruke, keď nás nikto nepoznal.
   </p>
   <p>
    Z mála sme rástli, z mála, z ktorého sme nejedli a nepili ústami. Mali sme ich poranené.
   </p>
   <p>
    Najradšej sme dušu priložili k perám kalicha, pretože bolesť i nás zachraňovala.
   </p>
   <p>
    A niekedy nám dal stôl menej. I Boh bol menej pokrájaný, ale tak ako vždy, z lásky.
   </p>
   <p>
    I za to, čoho bolo poskromne, vďaka. Zem svätá nás chovala. Z biedy betlehemskej rástlo
         naše vykúpenie.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e400">
       </a>
       Členité polia
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Na šiesty deň premeriaval Boh zem, či viac kvetov stvoriť, či len dýchnuť do hliny na
         posledný.
   </p>
   <p>
    Záhrada hýrila farebnosťou všetkých hlasov a nikto nezastal pri nej, aby bola
         orchestrom.
   </p>
   <p>
    Bol potrebný ľudský duch, rastlinka, ktorá poviaže šumot stromov s oblohou nebeskou.
   </p>
   <p>
    Ty vtedy prišiel si do úst Božích „Učiňme človeka“, uprostred samých kvetov na zemi.
   </p>
   <p>
    Naozaj nebol si iný ako slova Božieho kvet. Raj naskutku dostal plnosť rozkvetu.
   </p>
   <p>
    A vzdychol si potom neskoršie Pán Boh: Ako si zvädol, ako si len opŕchol, kvet môj
         stvorený!
   </p>
   <p>
    A povedal svojmu Synovi: Iď, môj Jednorodený, na zem, poliať ten kvet, keď aj svojou
         krvou, a zachráň mi ho.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Z belasého vzduchu vždy zachytíš svoje meno, keď ťa zavolajú ľudia. To meno máš od nich.
   </p>
   <p>
    Ako to, že sa neobzrieš, keď Pán Boh zavolá do tvojho vnútra „Duša“! Či nie také meno
         máš od Boha?
   </p>
   <p>
    Stvoriteľ ťa postavil bezmála na úroveň anjelov, a nie pre kamarátstvo so zlými duchmi.
   </p>
   <p>
    A čím z väčšej výšky ťa volá, tým viac vypaľuje svoju podobu cez tvoju pohromu.
   </p>
   <p>
    Ako ide jeho hlas k tebe, dobre vieš. Na duši sa ti chce zachytiť. Vidíš, pozná ťa.
   </p>
   <p>
    A ty predsa nečuješ svoje meno a ideš, akoby išla divá zver po poli tulipánov.
   </p>
   <p>
    Ale Boh je dobrý poľovník. Raz ťa môže trafiť do srdca. Spokojne si vie zacieliť,
         neujdeš.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Má jedinú silu strom, smie sa zadívať tak do neba, že mu to nikto neprekazí.
   </p>
   <p>
    Je v človeku jedna túžba, vnoriť sa do mora veľkých blankytov a nepotknúť sa na nikom.
   </p>
   <p>
    Ľudia mnoho naložia na našu loď a ku všetkému dakedy i svoje chladné objatie.
   </p>
   <p>
    To stratené už nehľadáme. Plavíme sa hore prúdom k nebu a rieky zmývajú z brehov i to,
         že na ne hľadíme.
   </p>
   <p>
    Je vôľa v nás nestŕpnuť, boriť sa, zožať zenity, lúče popálené lúčmi na rozhmýrených
         horizontoch.
   </p>
   <p>
    Keď je Boh naším slnkom žiadostivým, vie, že človek, taká bylinka, sa tu chveje zimou.
   </p>
   <p>
    A ukáže sa Boh, ukáže sa v svojich veľkých svetoch, kde nás nikto nedočiahne studeným
         dotykom.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Had sa prihovára. Už je vo výške stromu. Vynašiel novú náuku: „otvoria sa vám oči“.
   </p>
   <p>
    A povedal: Uvidíte seba, človek človeka, a ako treba byť chamtivým pre jedno jablko.
   </p>
   <p>
    Potom vás bude veľa-preveľa a budú vojny pre jeden plod v záhrade, pre jeden vŕšok s
         obilím.
   </p>
   <p>
    Budete sa bruchom po zemi šúchať na frontoch, také plazivé zvery, čo idú druhých
         zabíjať.
   </p>
   <p>
    Potečie krv. Oheň sa nasýti ľuďmi ako peklo duchmi. Údolia budú plné prachu žeravého.
   </p>
   <p>
    Tí skutoční víťazi a tí skutoční porazení oviažu si jazvy a nezaspievajú Tedeum.
   </p>
   <p>
    Nakoniec prídu si ruky umyť za okrúhlym stolom. Ale Pán Boh tam nebude sedieť.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Keď už bude po vojne, sviečky cintorínov vyhlásia pokoj. Na hroboch bude pomerenie
         všetkých duchov.
   </p>
   <p>
    Bože, ty si potom porozprávaš s nimi sám. Ale o čom? Či oni vedia prečo strieľali?
   </p>
   <p>
    Ako im to uznať za hriech alebo za odmenu, keď mali iba guľky a boli len tými, čo
         popadali!
   </p>
   <p>
    Pred zákopy by sa mali postaviť nie oni, ale niekto druhý, kto sa chce biť. Goliát a
         Dávid.
   </p>
   <p>
    A napísal to jeden z bojiska: Pošlite ich na jednu noc sem, kde sa musí umrieť.
   </p>
   <p>
    Ty, Bože, s tým jedným mŕtvym, čo sa chcel biť, ľahké by si mal účtovanie.
   </p>
   <p>
    A my by sme nemali pomníky neznámych vojakov a svetielka na hroboch vyhasnú v pokoji.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Syn Boží pod znakom, že mu bodľačie prerastie ruky, dal sa na záchranu ľudskej biedy.
   </p>
   <p>
    Biedni boli tí, ktorým nik nevedel alebo nechcel pomôcť. To sa videlo pri uzdravení
         chorých.
   </p>
   <p>
    Ešte biednejší boli tí, čo žili bez odpustenia hriechov. Plody na vyhodenie do ohňa.
   </p>
   <p>
    Aj vtedy boli ľudia hladní. Kristus aj ôstie vyplel na roli, aj očesal, čo malo zarodiť.
   </p>
   <p>
    Teda láska, súcit, milosrdenstvo. To boli otvorené dvere z neba na zem. Ale nie aj zo
         zeme do neba.
   </p>
   <p>
    Veru, Pán Ježiš zažil dosť nevďaku. Hložie sa neodmenilo, ani sa nestalo ružovým
         kriačkom.
   </p>
   <p>
    No, do ostatnej chvíle hľadal tých, ktorých treba milovať. Boli sirotami.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Božie člny pomaly nesú, ale k prístavu. Nehľaďte z brehu, nestojte, poďte do prúdu.
   </p>
   <p>
    Mocná voda sa mocne púšťa do mocných. Božie veslá sa dajú teraz vysloviť našimi rukami.
   </p>
   <p>
    Naložený náklad je cenná duša, ktorú vezieme. Je z neba, nekričme, že sa utopí.
   </p>
   <p>
    Krútňavy, múľ, či skok do dravých zákrut — vždy nás zmieta a chce rozbiť plavidlo.
   </p>
   <p>
    Nemožno k brehu zakerovať, keď nám puklinou voda ide dnu, nemožno skončiť plavbu.
   </p>
   <p>
    Lebo sú také zákony Božie, že k prístavu sa musí prísť, i s úplným vysilením.
   </p>
   <p>
    A keby sa čln prevrátil a utonul, človek vie plávať. Mocnejšie sa ho drží Boh, keby sa
         topil.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Otvor nebo a pozbieraj, Bože, ten ľadník, čo sme ti nechali po chodníkoch.
   </p>
   <p>
    Nie je ho až tak veľa. Ale ty si, Pane náš, ten vtáčik nebeský, ktorého kŕmime zrnkami.
   </p>
   <p>
    Príď, aj ťa ošatíme, ty naša poľná ľalia. Hľaď, ani Šalamún nebol bohatšie odetý.
   </p>
   <p>
    Od tých, ktorí mali len málo, uložené v dvoch halieroch vdovy, čože možno viacej vziať?
   </p>
   <p>
    To ostatné už všetko rozdali. Milovali, trpeli, odpúšťali. A objali olympijských bežcov.
   </p>
   <p>
    Pane Bože, vieš, ako si touto hrou potrúsil zem. Také i také odmeny dávaš tým, čo
         dobehli.
   </p>
   <p>
    Usilovali sa, je trocha i úrody. Máš, Pane, svoju čiastku, no nie až takú na závidenie.
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    Pred láskou Božou bežal jeden stratený baranček. Vyschnutý, starý tŕň mu bol pred očami.
   </p>
   <p>
    Povedal dobrý Pán Boh: zavejú ťa ostré večerné tmy, nebudeš mať kde prenocovať; poď ku
         mne.
   </p>
   <p>
    Keby to bolo k tebe len tak nakrok, prišiel by som, povedal baranček, ale ty si ďaleko.
   </p>
   <p>
    A chcel ísť. Lenže tŕnie, zdalo sa, že narástlo väčšie a tislo sa mu na kožu.
   </p>
   <p>
    Išla z neho krv. A dolu tiekol potok a zurčal tak hlasno, že len stupňoval jeho túžbu po
         prameni.
   </p>
   <p>
    A keď podul vietor, jazvy na ňom cítili, že hlbšie a hlbšie idú do nich hroty ostňov.
   </p>
   <p>
    Vtedy povedal Pán Boh: idem ťa vyslobodiť. A trápili sa spolu. Ten dobrý Pán Boh s tŕňmi
         na hlave odchádzal, keď odnášal barančeka.
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Obdivujem ťa, Bože, že si milosrdný. Poľutuješ nás a znova si nepremeniteľný.
   </p>
   <p>
    Sú milióny a milióny ľudí, čo ťa nikdy neoslovia „Otče náš“ a ty si i vtedy Otcom.
   </p>
   <p>
    V tvojom mene sa dakedy i my pobijeme a niet v miliónoch ľudí dvoch, čo by sa po krvavej
         bitke v láske objali.
   </p>
   <p>
    Po tých dokaličených pochodíme a nebozkáme zem, na ktorej vytiekla krv tvojho Syna.
   </p>
   <p>
    Len úchytkom pozrieme na toho hore na kríži a na tých druhých kolo nás nikdy.
   </p>
   <p>
    A ako si sa díval do ľudského srdca, keď ti preň na Golgote vytiekla v poslednej kvapke
         panoráma nás všetkých!
   </p>
   <p>
    Ty si to ľudské srdce prišiel mať medzi nami. A hovoríš k nám neslýchanou rečou:
         Odpúšťam.
   </p>
   <p>
   </p>
   <p>
    <span class="bold">
     <strong>
      11
     </strong>
    </span>
   </p>
   <p>
   </p>
   <p>
    Keď vezmem, Bože, tvoj spev do ruky, ako sochár vezme kameň, a začnem ho stvárňovať,
         stvorím zo seba akú-takú biedu.
   </p>
   <p>
    Je to slabý výtvor. Ale keď ma vezme Boh do rúk a povie mi „úbožiatko moje“, to je
         dielo.
   </p>
   <p>
    Trochu sa so mnou namáhal i Pán Boh. A vyšlo mu to, čo si on sám zamiloval.
   </p>
   <p>
    A dal sa mi aj poudierať. Hľa, keby som nebol plod lásky, rany by ma hrozne boleli.
   </p>
   <p>
    Nechcem byť dlhšie na svete, len pokým vládzem s láskou. Aj dúha žije dotiaľ, kým s
         farebnosťou vydrží.
   </p>
   <p>
    Nebo si ponechá svoj nápis. A mne sa bude vidieť vždy, že Boh ho na moje čelo položil.
   </p>
   <p>
    Ó, keby som mohol Bohu ukradnúť čo len jednu myšlienku vtedy, keď spieval. A ukradol som
         mu ju, povedal: úbožiatko moje.
   </p>
   <p>
   </p>
   <p>
    <span class="bold">
     <strong>
      12
     </strong>
    </span>
   </p>
   <p>
   </p>
   <p>
    Prišiel rozsievač so semenom medzi nás. Na jedného nasial rozhnisavených vredov.
   </p>
   <p>
    Žena ich nevedela zniesť, vyhodila, chudáka, na hnojisko: choď, tam je teraz tvoj čas.
   </p>
   <p>
    Chrasty boli hnusné, bridili sa. A keď ich nevedel porátať, stali sa mu trpezlivosťou.
         On sa volal Jób.
   </p>
   <p>
    Dymil sa z neho zápach. A jemu ticho bolo ako v záhrade pri ružiach. Veď ako by mohol
         Stvoriteľ rozsievať zápach!
   </p>
   <p>
    Zdalo sa, že obloha sa zachmúri — a nebolo mračna. Ktoré výkupné utrpenie je nebu
         odporné?
   </p>
   <p>
    Tak tam v úderoch zeme bil sa Satan o ošklivosť a Boh o neodplašenú svoju lásku.
   </p>
   <p>
    Na tých cestách nemá človek ľudskej opatery. Boh to nasial a Boh to aj pokosil.
   </p>
   <p>
   </p>
   <p>
    <span class="bold">
     <strong>
      13
     </strong>
    </span>
   </p>
   <p>
   </p>
   <p>
    Jeden človek môže zaviniť pád ľudstva. V každom z nás je ten jeden a v každom i pád
         ľudstva.
   </p>
   <p>
    Aj jeden hriech ide proti Bohu, to jest proti tomu, čo je čistým životom.
   </p>
   <p>
    Veľkým je potom i pád pre teba, keď si dýchal na neresť a pomáhal jej k životu.
   </p>
   <p>
    Na zlo si stačil ty sám a veľa tmy. Tak sa stáva tam, kde sa odvrátiš od Boha.
   </p>
   <p>
    Vošiel si do noci, chceš sa ňou prebrodiť a uzimený po kolená, sa pozastavíš. Ďalej už
         mrzne.
   </p>
   <p>
    Je ešte potom svet, ktorý môžeš predstavovať, nezahubený v ľudstve? Môžeš byť ešte
         ľudským?
   </p>
   <p>
    Áno, ale v svojom prebudení a v najráznejšom kroku do svitania. Ešte vždy nie si
         dokončené dielo Božie.
   </p>
   <p>
   </p>
   <p>
    <span class="bold">
     <strong>
      14
     </strong>
    </span>
   </p>
   <p>
   </p>
   <p>
    Vstaneš a rozhodneš sa: idem k Otcovi. Tvoja vôľa sa pokoná s tvojimi krokmi. Tá cesta
         bude pokáním.
   </p>
   <p>
    Pokánie je: ponížene zohnúť sa, zlomiť hrdú pýchu, čo sa zrodila v tvojom „nie“.
   </p>
   <p>
    Pokánie je: priniesť obetu, povedať Bohu také „áno“, ktoré dá tvojmu svetu rovnováhu.
   </p>
   <p>
    A popadá na zem prach, ktorý sa vzoprel a vzburou chcel zastrieť oblohy Božie.
   </p>
   <p>
    Nie, viac sa nevzoprieš na koni. Teraz ťa odkryje Boh svetlom, ako keď bleskom chytal
         Šavla.
   </p>
   <p>
    Pýtaš sa, čo máš robiť. Povie ti: choď k mojim deťom, vymôcť si znova svoje vlastné
         miesto.
   </p>
   <p>
    Potom ti dá vedieť: dosť si vytrpíš. To nie je vymyslené v šiestich dňoch stvorenia.
         Ľudia prišli na to, keď zem očernela.
   </p>
   <p>
   </p>
   <p>
    <span class="bold">
     <strong>
      15
     </strong>
    </span>
   </p>
   <p>
   </p>
   <p>
    Hladní sme, Kriste, po tebe, ako si ty bol hladný, keď si nás zavolal. Obzrieme sa a už
         si v kŕčoch na Golgote.
   </p>
   <p>
    Srdce nás bije, ale ho zakrývame. A svoj pokorný klinec sme tiež zatĺkli do kríža.
   </p>
   <p>
    Možno by sme i horšie upadli. No, tu je veľké ticho. Boh začína hľadieť ranami.
   </p>
   <p>
    Z každého kúta neba anjeli vidia svätú krv a ty si nepomyslíš, že ťa tak zavolal
         Kristus.
   </p>
   <p>
    Nemohol si odolať. Veď hlad po veľkom nebi on vie urobiť veľkým. Patrne ti dá doniesť
         pokrm k pustovni.
   </p>
   <p>
    Nik nevie inak hľadať. Má pod nohami popukanú, suchú zem a nič ešte v kalichu neba.
   </p>
   <p>
    Veď sme i my stáli v Getsemane pri anjelovi, žičliví, aby sa nádoba vypila do dna. To
         ide s hladom.
   </p>
   <p>
   </p>
   <p>
    <span class="bold">
     <strong>
      16
     </strong>
    </span>
   </p>
   <p>
   </p>
   <p>
    Mať tajomný sen o šťastí na zemi — je bublina, čo sa ani narodiť nevládze.
   </p>
   <p>
    Kto by chcel prijať takého posla! Nikto. On má trvanie nedovŕšené.
   </p>
   <p>
    Dakedy je i prchavosť i plnosť hojnosti roha jednou smädiacou vierou. Chorý si pýta iba
         vody.
   </p>
   <p>
    Naraz sa nemožno radovať dvoma srdciami, silným i slabým. Kdeže sú od neba bohatí a
         chudobní!
   </p>
   <p>
    Načrieť plným priehrštím do rieky sveta a podložiť ho pri kríži pod kvapôčku krvi? To by
         Kristus zatvoril svoje rany.
   </p>
   <p>
    Belasý motýlik si nájde pre odlet ľahký vzduch a tŕň príde pod nohy, keď zem má ťažký
         dych.
   </p>
   <p>
    Ktože uverí, že možno ešte snívať o tichom ohníku blaha, keď plamienkom iba v poranení
         dohoríme.
   </p>
   <p>
   </p>
   <p>
    <span class="bold">
     <strong>
      17
     </strong>
    </span>
   </p>
   <p>
   </p>
   <p>
    Kríž potrebuje lásku. To je pre človeka chlieb na stole. Syn Boží ho tiež mal.
   </p>
   <p>
    Kalvárie niet menej, keď jej vyhýbame a neobmäkčíme ju, keď stonáme.
   </p>
   <p>
    Na skaly padať; a udrieť sa — to bolelo aj Krista. Otec nebeský chcel, aby bolelo. Za
         cenu našich životov.
   </p>
   <p>
    Vstup na Golgotu sa nikomu nepodarí pomocou vtáčích krídiel. Vtáčkom sa netreba vykúpiť
         z hriechu.
   </p>
   <p>
    Nie v sne si to odtrpíme ako Pilátova žena. V zemi to musí dunieť, keď nás bičujú.
   </p>
   <p>
    A keď nám tlčie kríž o trne na hlave, to je len kúsok z hory umučenia. Ona má viac
         štácií.
   </p>
   <p>
    Vrážajú do nás klince, ale neplačeme. Láska neplače pred človekom od bolesti.
   </p>
   <p>
   </p>
   <p>
    <span class="bold">
     <strong>
      18
     </strong>
    </span>
   </p>
   <p>
   </p>
   <p>
    Ruku pokoja sme si podávali v chráme. A pohľad, uprený na Boha, samočinne posunul sa na
         ľudí.
   </p>
   <p>
    Šumot, taký nečujný, nás sprevádzal, ako keby anjeli sa po celom nebi chceli roztratiť.
   </p>
   <p>
    Ideme pozametať kolo seba staré, obnosené nepokoje, chumáče lístia, čo sú pod stromom.
   </p>
   <p>
    Vidíme tých, čo kolo nás sú. Aj v deťoch sa neutají, že sme susedia s menom.
   </p>
   <p>
    Teraz sa spieva: Baránok Boží, ty snímaš hriechy sveta. Aj pomedzi nami je ten jeden z
         jeho najmenších.
   </p>
   <p>
    Pastvina sa rozšíri a na nej všetci skloníme hlavy, hľadíme na modlitbičky.
   </p>
   <p>
    Sú napísané, treba odísť v pokoji. Nadlho sú čitateľné tie malé knižočky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e837">
       </a>
       Potomci Adama
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Niekto sa nás zhurta dotkne, ako keď zlý hosť príde a hrozne tresne dvermi.
   </p>
   <p>
    A máme popukané steny a oškrené obloky pribuchnú každý pohľad, von i dnu.
   </p>
   <p>
    S hromobitím idú naše osudy. Neobručené vozy vybíjajú prach na priedomí pre svoju
         schovávanku.
   </p>
   <p>
    Ak ide povodeň a cez mesto sa valí rieka, utekáme podesene a nič si nenesieme.
   </p>
   <p>
    Ak nás zmetie tornádo a sme pováľané stĺpy, už ani vtáčik sa druhý raz neukáže.
   </p>
   <p>
    Ak by tu vojna nadišla, vyseká nás do koreňa jeden jediný raz. A Boh bude slobodný.
   </p>
   <p>
    Vakovka kozubu si pochutí na našom chlebe do poslednej otrusinky. Ale Boh nie.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Keď sa nám dom zosúva, jeho tiaž nás rozštvrtí a hory nedajú krídiel na odlet.
   </p>
   <p>
    Čosi je pri každom zosúvaní ako odchod z detstva a malý náraz nás odsotí. Udrie nás i
         splašený stehlík v humne.
   </p>
   <p>
    Na nitke visia kvety pred verandou, ako farba jabĺk v dozrievaní pred červami.
   </p>
   <p>
    Treba dať domu alebo podpery alebo postaviť nový, s pevnými hradami, na lepšom vzduchu.
   </p>
   <p>
    Každá tehla stane sa teraz našou rukou a každý pohľad na strechu našou dušou.
   </p>
   <p>
    Je v nás veľké zobudenie. Chalupa vyrastá, dávame nahor i nadol všetok vtáči spev.
   </p>
   <p>
    A ohradíme miesto, kde budeme bývať, kvetmi ako strunami hárf, proti neodohnaným hnevom
         víchrov. Vždy prídu.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Zapĺňame každý svoj deň rukami. Naše chvíle sú deje, náš život je poľom orníc.
   </p>
   <p>
    Stojíme pred otáznikom, ako nevesta pri vydaji, keď na stene klincom pribili jej
         budúcnosť.
   </p>
   <p>
    Zdá sa, nečakal na nás nový deň, ak nám slnko lazy vysušilo.
   </p>
   <p>
    Rozmlátené sú nástroje, ak búrka bola; ležia na lopatkách.
   </p>
   <p>
    Vykradnutý bol náš dom zadnými dvermi, ak tma bola popolnoci ako vo vreci.
   </p>
   <p>
    Ale i z trávy je po víchre tráva. Tie slabé byľky odrazu aj nám hrajú v žilách.
   </p>
   <p>
    A deň je znova taký, akoby stebielko k stebielku rástlo nám z rúk na malých lúkach.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Naša záhrada má dušu. Kolenačky jej dáme každej jari nové stromky.
   </p>
   <p>
    Behom rokov tá duša rastie, kvitne, zreje, oberáme ju a nosíme pod strechu.
   </p>
   <p>
    Bežia tu slnká, strom za stromom včely si podávajú peľ, ideme za dobrým vetrom.
   </p>
   <p>
    Ideme napochytro, napomaly, zajtra, celé roky, vždy, ideme večne.
   </p>
   <p>
    Ktosi sa odchýli, ktosi sa aj prikloní, aby pridal trvania nášmu obrazu, ktorý sme dali
         do zeme.
   </p>
   <p>
    Na podobu ľudskú stvorený plod prikotúľa sa k našim dverám.
   </p>
   <p>
    Ak sme sa stretli dvaja, na tvojej tvári i mojej strom v strome rodí.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Decku netreba mnoho k radosti. Zdvihne na ulici triesočku, ihrá sa s ňou. A my to
         šliapeme nohami.
   </p>
   <p>
    Deti hocičo zdvihnú zo zeme a nájdu kus neba. Nájdu ho detskými krídlami.
   </p>
   <p>
    Anjeli sa s nimi kamarátia pri jamke, ktorú si dlabú v piesku. Deti sa nepobijú s
         anjelmi.
   </p>
   <p>
    Iný dotyk majú ako my, keď si utrhnú kvietok na potechu. Ich kvietok neuhryzol had.
   </p>
   <p>
    Nejdú k úľom, kde včely štípu, hoci všetko patrí deťom. Plakali by pre krvácajúci
         prstoček.
   </p>
   <p>
    Tej krvi je už dosť. A ty, dieťa, musíš byť zľaknuté pri každom druhom človeku.
   </p>
   <p>
    Videlo sa aj to, keď sa ľudia zabíjali. Vtedy to plakalo. A my to šliapeme nohami.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Z prírody chceme si odniesť domov trochu jej dychu. Ale vziať to na chrbát — je
         primnoho.
   </p>
   <p>
    Priťažké sú raz eukalypty, raz popukané dlane, čo by to zdvihli. Nemožno celý strom
         odniesť spod stromu.
   </p>
   <p>
    Tak človek zastoná a diví sa, kde sa berú v ňom ozveny, iba ozveny na bolesť.
   </p>
   <p>
    Z každého kopca nesie si tmavé oči, aby prekročili z oblohy dolu na zem.
   </p>
   <p>
    Náhle sa zachmúrilo, ide víchor a bude lámať pod nebeským zenitom i to, čo sme si
         nedoniesli.
   </p>
   <p>
    A spomenieme si, že sú vonku mohutné, osmahlé stromy, s nádhernými vrcholcami, čo
         uchránia sa samé.
   </p>
   <p>
    Aj človek musí vziať na chrbát celý svoj víchor. Rovno zo srdca si ho musí vziať.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Často sa potrhajú nitky, vznikne tma. A trhliny sú za tmavej noci väčšie.
   </p>
   <p>
    Najskorej sa to pozná pod nohami. Padneme a svoj vlastný pád, stvrdnutý, na sebe
         počujeme.
   </p>
   <p>
    Dakedy zachytíme tento zvuk. Keď sa nám srdce odtrhne a na zemi z neho pršia iskry.
   </p>
   <p>
    Bože, keby to aj iní videli, kde pukla tá zem! Posledný vtáčik už nemá odletieť.
   </p>
   <p>
    A, mlčanlivosť, keby išla zver okolo nás, by bola záchranou. Utajiť dych je toľko, ako
         nabrať sily.
   </p>
   <p>
    A čo so srdcom? — pýtame sa. Hľa, pred nami aj motýľ vie sa vzniesť nad odlistený ker.
   </p>
   <p>
    Nemala by nám prekážať malá kostrnka. Ideme ako mravce cez trhlinu, na tejto strane dnu,
         na tamtej von s bremenom.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Na TV sú zvesti. Naša miestnosť je naplnená všetkými piatimi svetadielmi.
   </p>
   <p>
    Kedysi v izbe len to sme počuli, keď mama v kuchyni miešala v hrnci varechou.
   </p>
   <p>
    Teraz pod naším oblokom sa stalo, že ľudia chodia po Mesiaci, ako hen za vŕškom a ešte
         za vŕškom.
   </p>
   <p>
    Zasnený nad jedným krokom, povie človek, že je to krok tisícročia.
   </p>
   <p>
    Stojíme nad kolieskami vekov, čo ukazujú čas a čoskoro budú smiešne naše malé hodinky.
   </p>
   <p>
    Povieme svojim deťom znenazdania, že sa už naša doba pominula. Tá v tichej izbe.
   </p>
   <p>
    Čas hučí, čas melie, sme v mlyne. Ale mlynské koleso už neťahá voda, mlynom sú celé
         svety.
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    Keby sme vedeli presne, ako brečťan žije, keby nebolo víchrov hrozitánskych blízo neho.
   </p>
   <p>
    Sú chvíle, keď sa stanú tragédie i za spevu vtáčkov a vtáčky letia spievať ďalej.
   </p>
   <p>
    A nevyhne sa nám nakrok hortenzia, čo práve rozkvitla, jej hlas je nedeľný, keď nás
         pozdravuje.
   </p>
   <p>
    Ľudia nie sú tak pravoverní. Ešte vždy vybočíme jeden druhému, časom i na celý deň.
   </p>
   <p>
    Za ten celý deň, hľa, stromy rastú, kvety sa túlia k sebe a podávajú si tiché sny.
   </p>
   <p>
    A ľudia neskladajú oči k nohám druhých ľudí a svoje sny nenakopia na ich cesty.
   </p>
   <p>
    Ešte dobre, že majú kde prezimovať detské krehunké rúčky; na našej plačúcej tvári.
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Po vojne bez ohníka by nám bolo zima. Urobíme si ho na vŕšku, kde máme rozmetaný dom.
   </p>
   <p>
    Azda nás zohreje. Aj na tých položíme oči, čo sme vedľa ich plných klasov prešli teraz
         hladní.
   </p>
   <p>
    Boh stvoril lásku len jednu. Veď čím by sa líšili dve od seba!
   </p>
   <p>
    Ó, ako sa predbiehajú fialky na poli, aby prišli prvé do skorej jari! A prišli na oltár.
   </p>
   <p>
    Dobehneš s malým deckom k dverám chrámu a hovoríš: čože sa ponáhľaš, veď sme už došli!
   </p>
   <p>
    A básnik zapáli si svetlo na jeden deň básňou ako nič. Takou vtáčou piesňou. Na druhý
         deň zas píše báseň.
   </p>
   <p>
    Keby si mohli vtáčky kľaknúť, ó, ako by nás prosili o kúsok nášho svetla. Im nechýba ich
         svetlo.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1083">
       </a>
       Via satelite
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Svet je vo vývoji, napredujeme míľovými krokmi. Aj zloba ľudská napreduje.
   </p>
   <p>
    Každá pesnička si nájde svoju gitaru, každá neresť svojho apoštola. A hryzie.
   </p>
   <p>
    Ľudí klamú spevom. Spievajú a vycerujú na nich zuby, ako v zavýjaní vlkov.
   </p>
   <p>
    Do mužov Božích zatnú čeľusťou. Tak to bolo pred sto a pred tisíc rokmi. Zloba tiež
         napreduje.
   </p>
   <p>
    Nezohrievali kamene jeden druhého vtedy ani dnes. Pravých prorokov vždy zabíjali.
   </p>
   <p>
    Keby svätý František z Assisi teraz chodil medzi nami, bol by od skál dobre dotriafaný.
   </p>
   <p>
    Ale on by ďalej roznášal svoj pokoj; i bosými nohami i opuchlinami na tvári, ktoré
         nehryzú.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Zlo nás zahlušuje na zemi a umierame. A niet nič ľahšieho, ako vinu hodiť na druhých.
   </p>
   <p>
    Aj v raji sa vyhovárali. No, ak nebolo vinníkov, nemalo byť ani trestu, nemali prijať od
         Boha slovo: smrťou zomriete.
   </p>
   <p>
    Keby tak človek mohol zvaliť svoje umieranie na druhých. Oni priniesli smrť na svet, tí
         zlí, nie my.
   </p>
   <p>
    A jednak, ja musím umrieť, nezavolám suseda: poď umrieť namiesto mňa, mne sa nechce.
   </p>
   <p>
    Sused by mi iste povedal: ja nemôžem byť namiesto teba čnostný a za svoje nečnosti zomri
         si sám.
   </p>
   <p>
    A keby sme sa dlho hádali o čnostiach, vyšlo by nám napokon, že obaja nemáme zomrieť.
   </p>
   <p>
    A zatiaľ jeden tretí medzi nami tu zomiera. Je to Ježiš Kristus.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Zdá sa, je ešte svet, kde vládne nevýslovné ticho. Treba sa nám dostať do neho. I keď
         sme podoráňaní, chromí.
   </p>
   <p>
    Namýšľame si, že máme čo povedať do ticha týchto priestorov, že sú na to, aby človek
         panoval v nich.
   </p>
   <p>
    Môžeme sa prieť, ktoré miesto je naše, ktoré slnko si privoláme, ktoré dažde a vetríky
         budú s nami.
   </p>
   <p>
    A srdce nám prekypuje od radosti, že sme na dosah šťastia. Ale šťastie je vtáčik.
   </p>
   <p>
    A či vari všetko má krídla? Kdežeby! Pred nami neuletí všadeprítomný Boh. Lebo jeho je
         každé miesto.
   </p>
   <p>
    A tak v tomto nekonečnom tichu svetov nejestvujeme inak, iba pred pohľadom Boha.
   </p>
   <p>
    Tu sa nám možno i slnkom i dažďom i vetríkom zaodievať. Ale len keď to Boh dá.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Nakoniec — Boh nie je nedotknuteľný ako ďaleký belasý blankyt. Neodíďte.
   </p>
   <p>
    Každý deň pridáva na vašom poli hrášok ku hrášku, fazuľku k fazuľke, podozrievaný, že
         nič nerobí.
   </p>
   <p>
    V laboratóriu sa pokochá, keď vedci vynájdu protibacil na mor, kým my sa utápame v
         slzách.
   </p>
   <p>
    Číslo mu skáče k číslu na komputeri, keď pracuje diaľkopisom pred našimi rukami.
   </p>
   <p>
    Via Satelite pozeráme, cez ktorú eklipsu prešlo svetlo s jeho preniknutou myšlienkou.
   </p>
   <p>
    Začína sa možno éra takých spriesvitnených činov, že človek neujde jeden pred druhým.
   </p>
   <p>
    A Boh povie: Veď som ja na to čakal, aby ste z mojej dielne neušli.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1185">
       </a>
       Civitas dei
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Trváš za oblakom, Bože, ako si viedol svojich synov na púšti. Aj to je pre mňa dosť.
   </p>
   <p>
    Žito a hrozno prišlo z mojich rúk k tebe až v Zemi zasľúbenej.
   </p>
   <p>
    Táto chvíľa v Meste Božom sa mi vidí takou istou, ako je tu prestretý stôl.
   </p>
   <p>
    Papršleky ožiarenej jedálne ma držia v zajatí. Dom je plný vôňou pokrmu, i ja.
   </p>
   <p>
    Prosím. Všetky zmysly by sa chceli nasýtiť. Ponechám to na ne, ale už sú sýte.
   </p>
   <p>
    Odpočinúť si. A teraz, Bože, ty sa staneš chlebom aj vínom tak, aby z neho nič neostalo.
   </p>
   <p>
    Lebo teba možno prijať úplne. Si výlučne Bohom.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Ty si mi dal dom a ja sa bojím, že chodím iba na návštevu, na krátky pobyt.
   </p>
   <p>
    Dal si mi moc vysloviť v mojej osobe svoje bytie; neodlúčené, neizolované tvoje slovo.
   </p>
   <p>
    Do mojej zakorenenosti si vložíš čas, s ktorým si my, ľudia, nevieme rady.
   </p>
   <p>
    Z dňa na deň ťa prijímame. Hlboko v hladnej duši pretrváme do druhého dňa.
   </p>
   <p>
    Dar tvoj sa ponáša pri veľkej hostine na tých, čo predsa len vždy žobrú.
   </p>
   <p>
    A nebojíme sa takého hladu. Chceme, aby bol väčší; veď čože, mala by naša duša dno?
         Nahmatal by si ho?
   </p>
   <p>
    Ale ty na to nepotrebuješ ruku, ako človek, aby miloval to, čoho sa dotkne.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Stojíme na prahu tvojej katedrály, Bože. Tam si večným, tam trochu ďalej odo mňa.
   </p>
   <p>
    Máš rúcho, biele pre moju potechu, lebo hľadím do zrkadla.
   </p>
   <p>
    Je tu svadba, premnoho anjelov. O každom družbovi poviem, čo si myslí.
   </p>
   <p>
    Jedno slovo Boha — a stíchneme nevyhovorení. Otvorená je kráľovská sieň.
   </p>
   <p>
    Trón, čo sa za vrchstolom skvie, je živý Duch, žiari poznaním. Ostať pri jeho boku!
   </p>
   <p>
    A kde inde by išla duša, ak nie tam, kde ešte nebola!
   </p>
   <p>
    No, nedokončí svoje veľké putovanie. Vždy sa bude len približovať.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Zem je zachmúrená. Práve taký deň vybral Boh i apoštolom, keď prišli Turíce.
   </p>
   <p>
    Všetky rybárske siete sme zanechali, hovorili Kristovi, ani jedného člnka na zemi
         nemáme.
   </p>
   <p>
    A tu zrazu sa ich ľudská pamäť stráca, zabudli, čo mali, v ten deň turíčny.
   </p>
   <p>
    Rozsvietili sa námestia, akoby dnes neónové lampy zdvihli nad hlavami všetky mestské
         ruky.
   </p>
   <p>
    Ohnivé jazyky visia zhora. Boh udice spustil nad húfmi zhromaždenia.
   </p>
   <p>
    Každý počuje slovo, v svojej reči rozumie. To je tu tak, ako obcovanie v nebi.
   </p>
   <p>
    A všetci chceme veriť, že bez nás by nebolo nebo tak naplnené, ako má byť.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Vstupujem do chrámu tvojho, Bože. Aby som sa vylúdil z osamelosti, prežehnávam sa.
   </p>
   <p>
    Trojici najsvätejšej ponúkam svoje spoločenstvo. Naskutku mi pripadá deň ako nedeľa.
   </p>
   <p>
    Od rána sa zvoní. Clivota, nedostatok priateľov, opustenosť — to všetko redne pred
         tvojou tvárou, Bože.
   </p>
   <p>
    Presne tu v laviciach sme si posadali, na tvoje miesto. A všetci vieme o sebe.
   </p>
   <p>
    Chrám je dosť veľký pre teba. A sused môj predsa čosi hľadá i v mojom srdci.
   </p>
   <p>
    Zvedavý je, ten pri mne, čo sa modlím; nakukne do mojej knižočky a číta mi to.
   </p>
   <p>
    Ja sa robím, že to nepozorujem. Ale veď už moje slová mi berie z úst a vie ich vysloviť.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Pocestný človek odchádza. A kto vie povedať, kde zanechal seba? Ja viem, kde seba
         donesiem.
   </p>
   <p>
    Na vandry idú oblaky a menia sa, keď si tam hore plávajú. Aj ja odplávam, a nie iný, ten
         kto som.
   </p>
   <p>
    Kto sa cítil cudzím, pobral sa za horizonty, kým sa nestratil. Ja odídem ďalej.
   </p>
   <p>
    Ó, Bože, ako dobre ťa poznať, keď všetko je na odchode tu, kde ty si najpevnejší bod!
   </p>
   <p>
    Ako veľmi sa dávaš obchádzať naším pohľadom a neuhneš sa ani minútke, predbehnutej či
         oneskorenej.
   </p>
   <p>
    Vidíš nás v pohybe. Ale čo je to všetko, to naše, keď ty si plynúcimi očami nezastavený
         na tom, čo beží!
   </p>
   <p>
    Preto si, Bože, nenahraditeľný po osudoch, čo nás toľkých odkrútili od teba nie tvojou
         rukou.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1335">
       </a>
       Povedať ľuďom slovo
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Nik nevie, prečo potok tečie v stružke, prečo drozdík lieta vo vzduchu a človek plače na
         ceste.
   </p>
   <p>
    Ťažko sa niekto zdvihne zo zeme, ak sa neponorí v myšlienku, že treba ísť.
   </p>
   <p>
    S čímsi sa musíme prieť, ako voda s brehom, vtáčik so vzduchom a človek s človekom.
   </p>
   <p>
    Tmavá stránka to nie je, že sa dívaš, ako druhí vstanú a idú.
   </p>
   <p>
    Tí druhí najprv sa rozbehli pohľadom, napravo, naľavo, a ihneď sa ich kroky rozvlnili
         priestormi.
   </p>
   <p>
    A pozreli dolu, kde je okraj zeme, kde sa bojíme, že padneme. Hľadeli aj pod nohy.
   </p>
   <p>
    Človek má byť vetríkom na jazere, ktorý beží a nebojí sa, že padne a uderí sa. A beží
         vždy k brehom.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    S gitarou sa vyberieš na cesty a nevieš, koho utíšiš, keď máš prsty boľavé.
   </p>
   <p>
    Povedz, ako sa zobudil tvoj brat, čo mu prišlo spať ako tebe, na potrhaných strunách!
   </p>
   <p>
    Kľačiačky sa odvrátil od raňajšej modlitby, aj tá mu bola v ústach zimujúcou sýkorkou.
   </p>
   <p>
    Niekto kľúčom otvorí tvoj sen. Taká pravda sa nájde v ňom, že bez lásky ľudí nepochopíš
         jeden svoj krok.
   </p>
   <p>
    Preto sa človek pýta človeka: z ktorého môjho ramena si berieš svoje ťažké starosti?
   </p>
   <p>
    Lebo: v perlách žiť, to nie je na jarmočnom sene sa vyspať a povedať ďakujem. Za čo?
   </p>
   <p>
    Budeš hrať ešte, donesiem ti nový nástroj. Poviem, že ani mňa už nebolí plece a ponesiem
         ti ho.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Vojdeš do hory. A tu sa priatelí s tebou na chodníku panujúci mravec. Nesie brvno, ani
         čoby niesol kráľovskú berlu.
   </p>
   <p>
    Vládne v ňom nežná pokora. Obdivuješ takéto panovnícke poznačenie. Kráča vytrvale.
   </p>
   <p>
    Potom sa ich na kopčeku stretne veľa, ako by bol popis všetkých kráľovských robotníkov.
   </p>
   <p>
    Padajú z nich, padajú i na druhé mravce ich ťarchy a niet vyradených od úrazu.
   </p>
   <p>
    Nedajú najavo smútku, že už nevládzu, že väčšie kusisko ako sú ony by ich prizabilo.
   </p>
   <p>
    A divíš sa, kde sa berie smrť, taká smelá, pažravá, žeby ťa privalila jedinou haluzou.
   </p>
   <p>
    Teda nízko je tvoja korunovaná hlava, nižšie na zemi ako mravec a jeho kráľovskí
         predkovia?
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Ak je niektorý oblok jedovatý, pod jeho trhlinami môžu narásť hadovi veľké oči.
   </p>
   <p>
    Hľadíme, kde sa dá výjsť, kde kročiť, ako v tmavej hore. Šomreme, že každý tvor zdola
         číha na nás jedom.
   </p>
   <p>
    O zlých ľuďoch máme predstavu, že sú štipľaví. Nie nohy, tvár nám uhryzli.
   </p>
   <p>
    Jedným dýchnutím dokrvavia, jedným zasyčaním očú. Medzi mrakmi najväčšmi je ich temný
         zrak.
   </p>
   <p>
    Z akého poľa je toto trpké ovocie? Za nami sa zmráka, ako po hádzaných skalách.
   </p>
   <p>
    Keď má chalupa prehnité šindle, aj jeden ťa omráči vo víchre. Spadne bez dohovoru.
   </p>
   <p>
    Nedaj sa na cestu pomedzi zlé obloky, kde sa nezbiehajú slnečné lúče, ale iba sinky z
         rozbitého skla.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Väzňovi vravím: nevidno, a predsa spočítali údery, ktoré si dostal na čiernych doskách.
   </p>
   <p>
    Keď niekto stíska tvoje hrdlo, či vieš odhadnúť, v ktorej hodine, v ktorom súžení ti to
         robí?
   </p>
   <p>
    Vo väzení — kedy je deň, kedy noc? Pruhované mreže sa zarezávajú do tela zrána i po
         zmrákaní.
   </p>
   <p>
    Nepoznáš čísla utrpenia, keď, ako Hamlet, držíš v ruke črep hlavy, nevedno po kom.
   </p>
   <p>
    A jednak v zamyslenosti hútaš: bol to veľduch, trpel v tejto lebke, dotrval.
   </p>
   <p>
    A hučí za tebou jeho tôňa. Od múrov sa odrážajú zlámania, diery na tvári. Z vekov dunia
         okovy.
   </p>
   <p>
    Nič potichy. Ani to prebolené, ani to v poodviatych tmách, len to z rozvidnenia bude bez
         kriku.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Ako sa máš? — to nie je viac otázka. To je objatie tichu slova, a odomknutý dom.
   </p>
   <p>
    Vyslovenie musí prísť s istotou. Zvon počujeme, vieme, že je už kostol otvorený.
   </p>
   <p>
    A keď aj prestal ten velebný hlahol vo vzduchu, v myšlienke ti kolotá a ideš, kde ťa
         volá.
   </p>
   <p>
    Alebo keď zaznie vo fabrike siréna a koniec práce sa oslávi umytím rúk, vospolne.
   </p>
   <p>
    Vždy sme mnohí; akoby večerný Veľký voz, na uzlíky poviazaný, nás chcel povoziť po zemi.
   </p>
   <p>
    No, ak sa nám tu neprihovorí náš druh, z pokolenia na pokolenie hľadíme iba puklinou
         chát.
   </p>
   <p>
    Keď mlčíme, dom je zavretý. A je nám clivo za potôčkom v údolí, že vyviera z prameňa a
         spieva.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Plevy sa tiež preryli z hliny. Dážď ako ďateľ preďobal sa do zeme na jej slabom kútiku.
   </p>
   <p>
    Ale zas slnko daromnými červánkami sa neprechádzalo po roli, pred našou čistou kosou.
   </p>
   <p>
    To rúcho záhonov povezieme ako mladuchu na tanec do kola, až z nej iskry poletia.
   </p>
   <p>
    A keď sa jej z náhrdelníka rozsypú korálky a rozsypú sa jej družičkám, budeme ich
         zbierať, lesklé a nelesklé.
   </p>
   <p>
    Príde na triedenie. Zajtra povieme, že sme pieseň zaspievali, zrno išlo do sýpky.
   </p>
   <p>
    Lebo človek vie spievať a spev je práca. Od rána si to škovran zaumienil, aby neleňošil.
   </p>
   <p>
    Čo vietor neodvial, dávaš na stôl. I tu sa porušal plod zrna na prestieradle. Spieva
         tvoj Otčenáš.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Musela byť jasná noc. Jagajú sa trávniky ako šaty svätíc, nenaučené na dlhý pobyt u nás.
   </p>
   <p>
    Ktosi chcel ísť za nimi, korunku si dal na hlavu, ale drahokamy sa neleskli. Boli nie
         tie z neba.
   </p>
   <p>
    Zober do ruky úsvit. Čosi nebeské mu nevezmeš, božie rozmary tak ľahko nechytíš.
   </p>
   <p>
    Tak ti ostanú iba polámané hračky, no, nie na odhodenie. Na konci nádeje precitneš a
         ešte raz sa pokúsiš.
   </p>
   <p>
    Vždy na oči sa pýta pohľad do večnosti, do krajín na pravý obraz stvoreného človeka.
   </p>
   <p>
    Nám i hrob otvorí minútku tajomstiev, keď duša sa bojí, že neprezimuje a chce nás
         nechať.
   </p>
   <p>
    Len neutekajme predčasne po zarosených kvetoch, ktoré hľadia do neba, aby sa nás
         neopýtali: kto ste!
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    Najskorej ruku podáš vtedy, keď ťa život bolí. Keby si netrpel, vyhneš sa ceste, kade
         chodí človek.
   </p>
   <p>
    Ale ty ako prorok si boľavý, i na plamennom koči. Prehovoríš k tým, čo trpia i netrpia.
   </p>
   <p>
    Ulica ti je nebom, všetci sú ti známi. Čo hovoria medzi sebou, počul si to už dávno.
   </p>
   <p>
    Nadviazuješ na nich svoje úsmevy, také zamilované. Oči sú ti ako úponky na vinici. Bude
         hrozno.
   </p>
   <p>
    Na lávku si sadneš v parku, kde si posedeli toľkí utrápení, vždycky sami. Vieš ich
         adresy.
   </p>
   <p>
    Sladkosť láskania cítiš, lebo to sa prenáša i v duchu. To je nápoj už z toho vinohradu.
   </p>
   <p>
    A mnohí-premnohí, čo tu chodia po zemi, zastanú. Nič, len ruku by si im chcel podať.
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Neboj sa, keď si trocha naklonený nad vodou, Že seba tichého uvidíš aj v pohybe.
   </p>
   <p>
    Nepochybuj, že je to iba torzo a nie tvoj pravý obraz. Voda nejde ako vietor.
   </p>
   <p>
    V prúde si zvlnený, nežný, milujúci. Akýsi raj sa to tu odráža dokola, bez chaosu.
   </p>
   <p>
    Stojíš tvárou k sebe. A prichodí ti chuť zvlažiť si ústa, kvapkou, v ktorej niet mariva.
   </p>
   <p>
    Vždy je v tebe utajená sila, čo ťa osvieži. Potečie ešte dosť vody a ty si na pevnine.
   </p>
   <p>
    Toľko všeličoho tieklo kolo nás, hladu, moru, vojny. A nechcela tam byť naša podoba.
   </p>
   <p>
    Sme tu, nie zakrytí minulosťou, ale v úsilí, že nás neodnesú vody, že nie sme ohryzok
         plodu na hladine.
   </p>
   <p>
   </p>
   <p>
    <span class="bold">
     <strong>
      11
     </strong>
    </span>
   </p>
   <p>
   </p>
   <p>
    Chvatom chceme obliehať sýpky sveta. Bojujeme na strniskách a mrú naše vojská.
   </p>
   <p>
    Pochoval si, možno sen, možno krivo položenú myšlienku. Teraz dúfaj, keď sa už nevraciaš
         plakať na hrob.
   </p>
   <p>
    Akousi zemänskou chuťou si omráčený. Ale ktože tu stvorí odpust, kde sa len koláčky
         rozložia po zemi!
   </p>
   <p>
    Do dobrej ruky je dobrý i čierny chlieb. Taký piknik pod holým nebom chutil by aj
         anjelom.
   </p>
   <p>
    A napomenieš svoje deti, aby im z hrdla nikdy nevyšla prázdna vďaka.
   </p>
   <p>
    Aby bolesť, keď ešte nezanechali hranice videnia, nepokrájala ich na smutnejšie krajce
         života.
   </p>
   <p>
    Koľkože trvá jedna úroda? Deň sa tak prepiľuje, ako strom, keď drevorubač myslí na
         šťastný hlt mlieka.
   </p>
   <p>
   </p>
   <p>
    <span class="bold">
     <strong>
      12
     </strong>
    </span>
   </p>
   <p>
   </p>
   <p>
    Či pustou je v tme hodina, čo z veže zavretej vylomí oblok a zakvíli nad tebou?
   </p>
   <p>
    Nie. Je to prvá noc, keď rozihraný cvrček opúšťa deň, opojený, že ho nevidieť.
   </p>
   <p>
    Keď ťa šibe po tvári smrť, je to číry pohľad na rajský konár, ktorý, zachovaný, sa
         neodlomil.
   </p>
   <p>
    Veď len pozri, ako lastovičky oteplujú strechy od hniezd, keď sú v našich zruboch.
   </p>
   <p>
    Vidíš, nad každým usnutím v prírode sa zachveje vetrík, aby zo seba striasol prach.
   </p>
   <p>
    A čo, keby tak konvalinka poznala tajomstvo, ako nám bije srdce, keď si ju dáme do
         dierky kabáta?
   </p>
   <p>
    Cúvame iba k životu. A keď zomrieme, povie sa nám: teraz zo všetkých stromov jedzte.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1629">
       </a>
       Preniesť život
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Ide si duša moja po paši ako tichá, poranená ovečka. Prešla horu tŕňov, oddychuje.
   </p>
   <p>
    Možnože ešte znesie moc toho, čo je smrteľné, kým ju slnko božie nezožne.
   </p>
   <p>
    Vždy som rozmýšľal, ako sa môže zvlniť svet takou uspávankou, že ani naše nohy nevedia,
         kde nás nesú.
   </p>
   <p>
    Na pekných vŕškoch i pastier zaspí, čo sa zasníval azda len nad kvietkami.
   </p>
   <p>
    A na kamennom úvale jeden plesnivec ho vábi a naň najviac myslí.
   </p>
   <p>
    Zahľadí sa i nad strminy, kde sú nanesené mladé orly a páči sa mu svet s priepasťami.
   </p>
   <p>
    Ó, duša moja, veľké cesty si urobila, hviezdy si mala na zemi. Ale iba sa zaligotali.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Prichodí mi na um naimský mládenec. Milosrdenstvo tu vedelo zlomiť Syna Božieho, matke
         povedal: Neplač.
   </p>
   <p>
    Keby ma boli vynášali mŕtveho, akožeby moja rodička nehynula žiaľom! Vyplakala by aj
         oči.
   </p>
   <p>
    Zomrel. Boli i takí, čo smútili, i takí, čo si to želali, i takí, čo sa aj radovali.
   </p>
   <p>
    Ale vtedy sa nebral ohľad na nikoho. Ten, ktorý dáva život, zastavil smrť a povedal
         mŕtvemu: Vstaň!
   </p>
   <p>
    A mládenec vstal. Pobral sa svetom a putoval po skutočných i neskutočných morských
         búrkach.
   </p>
   <p>
    Keď sa vylodil, na suchu pozeral iba mapy, kde vedú cesty kolo domu božieho.
   </p>
   <p>
    Zástupy žasli, keď starý námorník prešiel kolo prístavnej krčmy bez slova.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Mám pred očami obraz Lazára: je mŕtvy, páchne. Kto ho to nechal zomrieť?
   </p>
   <p>
    A Ježiš tam plakal ako malý chlapec. Viete, prečo. Lebo ho miloval pred smrťou i po
         smrti.
   </p>
   <p>
    Predčasne nedožitý život. Ale je rozdiel medzi takou smrťou a tým, keď sa zomiera aj v
         živom tele.
   </p>
   <p>
    Ak bol Ježiš pri takejto mojej smrti, videl som ho tiež teskliť a povedal mi: ty
         zomieraš? veď som ťa miloval.
   </p>
   <p>
    A aj vtedy, keď som sa podíval v hrobke duše na zatvorené dvere, bolestne som si
         spomenul, že chodieval ku mne.
   </p>
   <p>
    A počul som vonku pred zavaleným kameňom hlas okolostojacich: ako ho veľmi miloval.
   </p>
   <p>
    A zachytil som slová: Odvaľte kameň! Áno, bol to hlas toho, ktorému bolo veľmi do plaču.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Ďalej sa nejde. Chcem kročiť, niet čím. Mám sandále predraté, vyzerajú na smrť.
   </p>
   <p>
    Rozjímam, na čom sa zomieranie prejaví. Na poslednom dychu? Veď dych, ktorým som
         stvorený, odovzdám Bohu.
   </p>
   <p>
    Čože môže byť bolestného v odchode k Bohu? Veď bolestné bolo dlho žiť.
   </p>
   <p>
    A ako bolestné! Zátarasy, neistota, stiesnenosť pred všetkým tým, čo spomaľovalo moje
         kroky k Bohu.
   </p>
   <p>
    „Milovať budeš z celého…“ — to bolo ťažko. Odpracte už z mojej cesty tmu, do ktorej som
         bol sácaný.
   </p>
   <p>
    Nech sa mi očistia myšlienky od prachu sveta, potom sa mi najľahšie pôjde k Bohu.
   </p>
   <p>
    Neľakám sa smrti. A nebojím sa, kedy zomriem, o to sa stará Boh, nie ja.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Cesta má koniec, to je skutočnosť. Ktože by, raz vyprázdnený, vedel tak zakričať, aby
         smrti rozkázal! To trápi aj ateistov.
   </p>
   <p>
    Nikto pred narodením nerozhodol o sebe, aby bol na svete; neurobí to ani pred smrťou.
   </p>
   <p>
    Žijeme vždy na pochode, až k cieľu božích strání. V tom je aj vízia konca života.
   </p>
   <p>
    Hlboké nazeranie vedie k viere. Preto i neverec sa zaoberá tým, že umrie.
   </p>
   <p>
    Utekať od všetkých prameňov, povedať „nie“ nič nepomôže. Boh stvoril i viac, ako je
         život na zemi.
   </p>
   <p>
    Kto myslí na smrť, vždy ho môže srdce bolieť, že dostal tak málo-málinko života.
   </p>
   <p>
    Pochybovanie o posmrteľnosti prepadne hocikoho, uderí, dokrvaví. Ale poranení sme iba,
         nie usmrtení.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Dni sa odmotávajú, sú klbkom neusmiatym a koniec nitky má v rukách anjel záhrobia.
   </p>
   <p>
    Nie je on postrachom, aby sa nám zatemnil celý svet. Vidí, že okolo postele treba utrieť
         prach.
   </p>
   <p>
    Čisto bude v izbe za chvíľu. On sa stará, aby sa zabeleli naše ruky, keď ich uložíme na
         prsia.
   </p>
   <p>
    Srdce nám bije polohlasne, už rozprávame s ním ako s kosou na poli, čo zbiera úrodu.
   </p>
   <p>
    Anjeli nikdy nekričia. Postoja pri svieci, podajú nám pohár vody na zvlaženie úst.
   </p>
   <p>
    A ešte ostatnú lyžičku, ešte na jazyk kvapku z modlitby, posledný kvet pre zhasnutie.
   </p>
   <p>
    Nemožno sa zľaknúť a pomyslieť, ako zutekať. Ide sa tíško do svetov Božích. Ideme ďalej
         ako dovidí smrť.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1780">
       </a>
       Rodisko
      </h2>
     </div>
    </div>
    <div>
    </div>
   </div>
   <p>
   </p>
   <p>
    Mikulášovi Šprincovi
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Keď si pýtaš jesť, možno by za tebou i kameňom hádzali. Kameň má váhu, tlačí zem.
   </p>
   <p>
    Možno by sme ho ani nepristúpili, nevieme, kto je priateľom jeho ťarchy.
   </p>
   <p>
    Preto sme aj málo mali na sebe, aby sme nepreťažili cestu, naloženými chrbátmi.
   </p>
   <p>
    Pamätáš, ako sme niesli jeden plecniak, len chlieb a cibuľu. Ja som niesol tvoj i cez
         Alpy.
   </p>
   <p>
    Potom prišla idyla. Nemali sme čo jesť a hladom sme prevážili druhú polovicu zemegule.
         Chovali nás.
   </p>
   <p>
    Ó, čože by nás chovali! Nič nám nedali, nás Pán Boh kŕmil ako pinkavky po horách.
   </p>
   <p>
    A obišli sme kamene; ani sme im nezavadzali, my boží speváčkovia. Nik ich na nás
         nezdvihol.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Chodíš, nikdy nie s hlavou dolu, ako by ťa srdce jakživ nebolelo. A na svete je o jednu
         tvár viac.
   </p>
   <p>
    My sme si volili to ťažšie, nedať sa premôcť, nepokoriť ducha, nehnať vodu všetkých
         mlynov.
   </p>
   <p>
    My, v posvätnom háji Poézie, dali sme sa do služieb vatry, čo ju dnes už i vestálky
         opustili.
   </p>
   <p>
    Treba si neoprášiť koleno. Božie je miesto, kde kľačíme pred horiacim kríčkom.
   </p>
   <p>
    Tu nemôžeš zastonať na svoju bolesť, keď sa ti povie: pôjdeš s národom do púšte.
   </p>
   <p>
    Len s hlavou hore, k bielemu oblaku na nebi, povieš, že príde chvíľa padania many.
   </p>
   <p>
    A nikdy neodšomreš taký úder prútom na skalu, ktorej zurčiace pramene budú Božími
         ramenami.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Pochádzame z vrchov. Tohto národa sme synovia, tohto putujúceho za piesňou domova.
   </p>
   <p>
    Doprosted jeho lásky položil Boh náš belčov hojdavý, tam na Spiši a Orave.
   </p>
   <p>
    Zrodom sme poznačení, ako nás na tých stranách zeleň hôr obkrúcala kolo chudoby.
   </p>
   <p>
    Teraz si ideme vydobiť nazad svoju otčinu. Srdce máme namierené do stredu sveta ako
         pištoľ.
   </p>
   <p>
    Mnoho sme prešli a ešte nie sme na konci kopcov, kde sa už dymí teplý chlieb z komína.
   </p>
   <p>
    Pustovňa zarástla trávou. A byliny i korienky uživili askétov na brehoch potokov
         babylonských.
   </p>
   <p>
    A tu, v tomto kraji s rohom hojnosti, sme si povedali, že každé okrúhle jabĺčko nás
         nemusí zvádzať.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Pri bohatstve sveta, pri sláve a rozkoši podarilo sa nám premôcť srdce. Je z neho
         skrinka tichosti.
   </p>
   <p>
    Až teraz sme bohatí. Ale ľudia, akoby s nožom na našich prsiach, hneď sú tu, chcú brať
         nasilu.
   </p>
   <p>
    Dnu na obloky sadá strach. Všetkého sa dotkli, to utajené hľadajú, s krikom.
   </p>
   <p>
    Vystrieda sa ich mnoho. Dakedy i celý chotár, celá krajina príde a my sme tichí.
   </p>
   <p>
    Ako dlho ustrážime svoj poklad, keď hučia toľké vozy s toľkými záprahmi pred naším
         domom! Vždy chcú odvážať.
   </p>
   <p>
    Niet chvíle, aby sa uvoľnilo naše napätie. Ide im o to, že sme veľmi bohatí. Máme skrytý
         pokoj v srdci.
   </p>
   <p>
    Von za oblokami sa naisto čakalo, že celkom ochudobnieme. A vždy sa dívame na skrinku,
         ktorú zlodej nevidel.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Bolesť je čistý, horiaci plameň. Núti nás hore vyjsť a nepadnúť. Dolu zažiari aj umelé
         zlato.
   </p>
   <p>
    Volá sa kríž, od čoho nás plece bolí. Doma sme ho mali ako dar od Boha a neponosovali
         sme sa na darcu.
   </p>
   <p>
    Deti by mali plakať a utiahli sa po kútoch, hrajú sa s orechmi. V tej hre sa zvoní
         plodmi.
   </p>
   <p>
    Keď vidíme, ako holub letí, vieme, že má pod krídlom lásku. Či to je boľavé — mať
         hniezdo?
   </p>
   <p>
    Človek nájde prášok na zemi a zdvihne ho. Možno je v ňom aj prášok zlata, prášok domova.
   </p>
   <p>
    Hľadáme najkrajší kvet a medzitým mnoho iného sa nám stratí. A strata niečoho vždy bolí.
   </p>
   <p>
    Ale keď sme celú noc chodili po vrchoch a prišlo ráno, nezabolelo nás to, že už svitá.
         Ruža si obliekla svoj oheň.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Kvety treba polievať, tichom ich obklopiť v záhrade, sídlom blaženosti. Nepriblížiť sa k
         ním telom.
   </p>
   <p>
    To je svet, aký sme v bájosloví menovali kráľovstvom sna, tam na tom druhom brehu.
   </p>
   <p>
    To je svet tvárou k nebu, ktorý by prežil i potopu, ako ju prežilo víno, ten božský
         nápoj, keď pristál koráb po vodách.
   </p>
   <p>
    Preto je hroznový kvet kropený nebom ohnivým. Slnko je jeho básnikom.
   </p>
   <p>
    Preto je Múzam s kvetami ľahko kvitnúť. Každá Arkádia je rodným ohňom básnikovým.
   </p>
   <p>
    O tom si sníva i náš plesnivec v horách. Dýcha, rozpráva, ako ho pestuje Stvoriteľ.
   </p>
   <p>
    Aj ducha treba polievať. Uprostred kriku sveta dáme mu do ruky trochu ticha z domu, to
         tajomné žezlo.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1932">
       </a>
       V Európe, kde je srdce
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Ráno sa takto rodí: prejde pohreb noci, aj uplakania hodinka. A slnko, s horiacim raždím
         pod pazuchou, vyhrnie si šaty po kolená.
   </p>
   <p>
    Z prostriedku, z iskrivej rosy, vyšliape sa svetlo. Zadarmo ste ho dostali, odkrojte si
         z dňa.
   </p>
   <p>
    Noci bolo dosť. Pretrite si oči. Čo vám lipkajú hmlou, čo trpíte večnou slzavosťou
         exilu.
   </p>
   <p>
    Kohút ide spievať. My chceme žiť nie v spánku, my sme sa v tme neprehodili na druhý bok.
   </p>
   <p>
    Vstali sme. Jeden z nás zaspieval baladu z čias tureckých, druhý tú staršiu „Stála
         bitka, stála“.
   </p>
   <p>
    Kde sú hranice? V Európe kde je srdce? S harmonikou na ústach čakajú na nás deti za
         humnami. Chce sa im menej plakať.
   </p>
   <p>
    A dejiny sa napĺňajú. Raz väčším zakvílenim noci, inokedy s rozbehnutými minútami po
         strechách doma.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Kdeže by si odtiekol, keď hľadíš k svojim! Tam ten potok, zdá sa, má s našimi vrchami
         spojenie. Poď sa napiť.
   </p>
   <p>
    Otec horiacim polenom si uchráni stádo; na stene v chate visí mu kríž. Sú plné hory
         vlkov.
   </p>
   <p>
    A vidíš, orly pod Kriváňom nekradnú deti z kolísok v povojníku. Matka sa prežehnáva.
   </p>
   <p>
    Chodíš po rodnej zemi, strážiš belasé klinčeky i nezabúdky na cintorínoch, aby ich
         nepojedla zver.
   </p>
   <p>
    Aby dlho nespali, prosíš sitnianskych rytierov. Aj tých zo Skalky, tých zo Zobora,
         nemŕtvych.
   </p>
   <p>
    A keď niektorých vzali na dereš pre Božie pravdy, nebrús si nožík. Tí už trpieť vedia.
   </p>
   <p>
    Posilni svoju vieru tými, z ktorých na teba svieti bolesť žeravá. Nad nami Boh, pred
         nami i za nami domov.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Zaspomínaš si. V pamäti vidíš gazdu pod kadlubom kolo kvetu jačmeňa, čo mu hromy bili na
         chrbát.
   </p>
   <p>
    On tu žil dávno, nie posvojom, prigniavili ho. Ani žena nebola iná, ani deti.
   </p>
   <p>
    Tvrdú kôrku zo smidky posunul pred vnúčence. Horká bola, ale plná milovania.
   </p>
   <p>
    Belel sa v zrebnej odedzi, ako ju nosili naši v horách. Na soľ si skoro nezarobili.
   </p>
   <p>
    A keď ich pošibali po nohách páni a chceli od nich viac, museli im ruky pobozkať.
   </p>
   <p>
    Neľahko sa viedlo hororubačom. Mohli si potme priniesť na zimu kúsok vrchovca, trochu
         šteliny.
   </p>
   <p>
    Keby si oči otvorili, videl by si i tých, čo im dnes posýpali na zem toľko, ako drôbeži.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Ty vyhrabaný z hrudy, z ktorej bol otec, vydaj svedectvo o nemŕtvom tisícročí. Jedným
         konárom.
   </p>
   <p>
    Kto pochytal svoje deti za ruky, vie, že to bolo vo chvíli, keď zarachotila blýskavica.
   </p>
   <p>
    Utiecť nebolo kde, len k chalupe, obliehanej neúprosnou chmúravou. Aj štvornožky.
   </p>
   <p>
    Ale keď prístrešie zhorelo a nevoňal už chudobný pokrm ničím, iba popolom, išlo sa za
         osamelými sokolmi.
   </p>
   <p>
    Z odchodu ostalo mnoho rán, mnoho pofúkania. V záhrade petržlen možno si už len
         domyslieť.
   </p>
   <p>
    Ale ak povieš slovo, ak ho dýchneš, ako dýcha chlieb, vieš, že tam by naň veľmi čakali,
         keby neprišlo.
   </p>
   <p>
    Hory, tie tvoje, staré, nevyhnú sa ti nikdy. Oči vedia, kde si im prikázal ísť.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Žiť z otroctva a trávnic. Pozrite, koľká ťarcha sa dá zdvihnúť, koľká uniesť! Spievajte
         viacej.
   </p>
   <p>
    Pri našom košiari zvonce oviec zvonia; odišiel Janíčko, odišiel krvavý, hajdúsi ho
         honia.
   </p>
   <p>
    Bolo to dávno a je to dnes. Na všetky naše hory a úvrate posadala si taká mura.
   </p>
   <p>
    Dievčatá si utierajú oči ľanovým ručníkom; a chlapci zahvízdali na dvoch prstoch a dom
         boží sa otvoril sťa kľúčikom.
   </p>
   <p>
    Čo mladé, čo staré, bežalo do kostola. Svorky kopovov obliehali kríž na stene, posledný
         chlieb zo stola.
   </p>
   <p>
    Zdvihneš sa, zdvihni, výkrik mojej veže, už ma nedochytia, veru nedolapia, nedajú za
         mreže.
   </p>
   <p>
    A napíš. Napíš, keď si už vonku, ako si nedáš nohy podlomiť, keď treba putovať k rodnej
         chatrči kolo sveta.
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Svedomite sa vyspovedaj a dôverne, či ešte miluješ, či už len platíš alimenty. Mater
         vlasť ti deti porodila.
   </p>
   <p>
    Len si spomni na svoju mladuchu, keď mala tvár ružovú a sukienku kvetovanú. Z velebného
         chrámu si ju viedol domov.
   </p>
   <p>
    Ktože nehoduje na svadbe! Vykrúcal si ju, až sa všetkým pohárikom v hlave krútilo. I jej
         samej.
   </p>
   <p>
    Lenže po čase ju našli robotné dni; učubraná, s rozcúchaným pohľadom ti išla v ústrety.
   </p>
   <p>
    A potom deti, kŕdeľ. Naháňal si sám deň, ako sa dalo; nebolo už tepla pri krbe.
   </p>
   <p>
    Bol si taký neľúbezný k nej, ako keď po rúbaní dreva položíš sekeru na klát.
   </p>
   <p>
    Chceš sa pomodliť, ale rozmýšľaš, ako, keď si prehral hru o radosť života. Spolu s ňou,
         či len ty sám?
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Vieš, čo je sloboda? Povel Boha. Stvoriteľ rozkázal a nebolo otroctvom, keď zem sa
         začala krútiť.
   </p>
   <p>
    A človek-robot, výrobca pekelného stroja, zatiahol páku a je niekedy výbuch.
   </p>
   <p>
    Tam kdesi potajme sa stretajú a pýtajú sa: kde si bol skrytý, keď si prosil o nocľah,
         keď ti chalupu prepadli?
   </p>
   <p>
    Už sa nám na deti nepozerajú, ako si ruky zababrali, keď sa hrali hru s vtáčencami z
         blata.
   </p>
   <p>
    V krajine pod Karpátmi čas nás obhrýza ako plánku a obruč reže sa, ako do stromu
         puknutého.
   </p>
   <p>
    Darmo sa pýtame, či je sloboda nekrútiť sa zemi, ako jej Boh prikázal. Sloboda je bič.
   </p>
   <p>
    A občas hľadíme jeden na druhého ako potrundžení: kde si sa vzal? A prečo más chrbát
         ohnutý?
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Kto som, ja v tom roztlčenom kamení sveta, keď je tak veľa tých, čo nepotrafia k nikomu,
         neoblečú sa na sviatok!
   </p>
   <p>
    Mňa nenašli na ceste. Mňa si, rod môj, položil do rúk matere, aby som sa netúlal ako
         Cigán.
   </p>
   <p>
    Pole nám rodilo už od Svätopluka. Každý môj nebožtík hľadel na mňa z chleba.
   </p>
   <p>
    Nepôjdem žobrať, nebudem príživníkom, aby ma darmo chovala dajaká dedina sveta.
   </p>
   <p>
    Vytrhnutý tŕň z nohy ma nenaláka do zeme nikoho. To, čo mi dá ona, nikdy moje nebude.
   </p>
   <p>
    Len za slnkom pôjdem, ako Traja králi, keď sa vybrali, podľa cesty na nebi, prví
         pozdraviť Boha na zemi.
   </p>
   <p>
    Za jedným svetlom v živote môžu ľudia zhasnúť druhé svetlo. Len to slnko na nebi nik
         nezakryje dlaňou.
   </p>
   <p>
   </p>
   <p>
    <span class="bold">
     <strong>
      9
     </strong>
    </span>
   </p>
   <p>
   </p>
   <p>
    Vyslovím tvoje meno v slove: vitaj. To je reč milujúca. To je premenenie radosti na teba
         a na mňa.
   </p>
   <p>
    Lenže mne to nie je dosť. Posunujem ťa na miesto, kde je viac pohody, vravím: poďme
         spolu.
   </p>
   <p>
    Ak uvidíme dom, ak z jeho oblokov vyhráva harmonika, iste nás ponúknu radostníkom.
   </p>
   <p>
    Naši dedovia mali radi krstiny na Orave. Každého sme u nás volali krstným otcom.
   </p>
   <p>
    A teraz sme tu my dvaja, keď už šarkany víchor ponaháňali. Povedz, nie si môj krstný?
   </p>
   <p>
    Hej, prištiknutý tým raňajším pozdravom, si ten, ktorého mi dedo nalial do pohárika.
   </p>
   <p>
    Nesiem ho kostnatou rukou k perám. Moje poznanie je, že z jednej kosti sú i naše Tatry.
   </p>
   <p>
   </p>
   <p>
    <span class="bold">
     <strong>
      10
     </strong>
    </span>
   </p>
   <p>
   </p>
   <p>
    Drotárska duša spievala v poslednom z predkov: čo nevidno — budem za horami.
   </p>
   <p>
    Ktorými očami ste ma videli vtedy, ktorými dnes? Pri tom vŕšku na Machnáči ešte raz?
   </p>
   <p>
    Bolo treba i deťom doniesť nejaký rebach. Na tých druhých brehoch — mysleli si — ľudia
         sýpu, sú rozprávkoví.
   </p>
   <p>
    Prudko sa zobúdzali, koľko ráz im nikto nezaklopal na oblok. Tam sa čakalo a ďaleko za
         čakaním je svet.
   </p>
   <p>
    Otčina drahá, dlhá je to bolesť. Už druhé tisícročie je tu a roky nemajú dní, dni nemajú
         hodín.
   </p>
   <p>
    Rotunda na nitrianskom hrade, ako dávno-dávno sa voláš našou drahou matkou!
   </p>
   <p>
    I tu na brehoch Oceánu k ústam sme zdvihli tvoje meno. Včera i dnes nám prišla chuť po
         bozku.
   </p>
   <p>
   </p>
   <p>
    <span class="bold">
     <strong>
      11
     </strong>
    </span>
   </p>
   <p>
   </p>
   <p>
    Ber svoj kríž na seba a podopieraj ho krížmi nás všetkých. Vlasť platí zbrojnošov.
   </p>
   <p>
    Ak padne jeden z nás na kamenistom vrchu, šľachetnou službou dotkni sa boku poraneného.
   </p>
   <p>
    Nie je spevom „Stabat Mater dolorosa“, keby sa z kríža nepovedalo „hľa, syn tvoj“.
   </p>
   <p>
    Nie je tvojím plecom ten žalm, že si rozdelili rúcho, keď ho neopieraš o to drevo
         krvavé.
   </p>
   <p>
    Tvoj bolestný domov má jednu kázeň v chráme, ktorú každý počuje. Skaly sa pukajú.
   </p>
   <p>
    Tvojou tmou preráža to, že mŕtvi pochodujú mestom, tí z hrobov, čo im sviečky nehoreli.
   </p>
   <p>
    Neutekaj, keď srdce také, aké môže mať v nás Boh, je kopijou celkom otvorené.
   </p>
   <p>
   </p>
   <p>
    <span class="bold">
     <strong>
      12
     </strong>
    </span>
   </p>
   <p>
   </p>
   <p>
    Je svätyňa, je domov pre pútnika. Miluješ ten chrám, keď mnohí o takú lásku nestoja.
   </p>
   <p>
    Z ďaleka ideš, s roztrasenou kyticou kvetov. Natrhal si ich na tom očernelom svete.
   </p>
   <p>
    Prachom sú zájdené tvoje nohy, ako na ulici v detstve. Ale peším sú otvorené kostoly.
   </p>
   <p>
    Živíš sa z dozretých jarabín, čo si Pán Boh hovie v ich hojnosti, na dosah z každej
         hradskej.
   </p>
   <p>
    Sám seba hreješ, akoby si niesol nošu vŕbin na zimu. V poli si nemlčal pri kapličkách.
   </p>
   <p>
    Z vačkov vytrúsiš okrušiny na chodník. Pane Bože, ako len vieš uživiť toľké mravce!
   </p>
   <p>
    Pripoja sa iní, pútnici aj modleník. To „chlieb náš každodenný“ hovoríte všetci spolu.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e2226">
       </a>
       Do novej éry
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Poutekaní sme z civilizácií. Pod doštiepaným klátom sa nezastavil čas.
   </p>
   <p>
    Vietor ho vzal, akoby bol prachom. A naozaj je, ten z minulosti.
   </p>
   <p>
    Ten prítomný nás drží a cvála s nami. Mali by sme ho aj my chytiť za hrivu.
   </p>
   <p>
    Môj dedo nebál sa koňa, keď bol dragúnom a išiel do vojny. Trochu Pán Boh, trochu ja ho
         povediem — hovorieval.
   </p>
   <p>
    Nemali by sme sa stratiť v rukách osudov. Trochu Pán Boh, trochu my.
   </p>
   <p>
    Pravá viera nám povie, čí je ten hlas z vrchu Sinaja: Ja som Pán Boh tvoj!
   </p>
   <p>
    Poverčiví ľudia vedia hrať kartami, hovoria a nerozumieť im. To je Babylon.
   </p>
   <p>
    My žijeme v jeho uliciach a mali by sme ho prekričať. Babylon zbúrali jazyky.
   </p>
   <p>
    No, prekričať by sme ho mali skutkami, nie rečami. Nie jazykom tehly budujú domy, ak ich
         máme mať.
   </p>
   <p>
    Božie domy chceme budovať. Nie vy, čo karty hráte, ale vy, čo ste už prehrali, poďte,
         teraz môžete vyhrať znova.
   </p>
   <p>
    Prvým domom je ten, čo si ho dá manžel manželke a deťom.
   </p>
   <p>
    Manželstvo je sviatosť, len aby sa do neho vstupovalo sväto.
   </p>
   <p>
    Láska je pekná, ale keď nemá hladných detí.
   </p>
   <p>
    Druhým domom je nás blížny. Všetci ľudia sú naši blížni, aby sa nik nepomýlil, že je
         výnimkou.
   </p>
   <p>
    Ak by sa pomýlil, bolo by zle. Bikini nie sú také dávne, keď žijeme každý deň na konci
         dňa.
   </p>
   <p>
    A veru sa môže mýliť i človek, i štát, i veľmoc. I veľmoc bezprízorných chuligánov, i
         veľmoc bokombradatých vládcov.
   </p>
   <p>
    Ale i okrem omylu — jeden človek je zákernejší od druhého a pobijú sa. Potom ich to
         bolí, to je za tú zákernosť.
   </p>
   <p>
    Naším domom je celý tento svet. Ale ak ho celý zničíme, načo už bude Pánu Bohu?
   </p>
   <p>
    Taký svet nevznikol by z rúk Božích, Pán Boh nám nedal nukleárne bomby.
   </p>
   <p>
    Čo si teda možno želať na začiatku takejto éry? Iba to, aby Pán Boh panoval.
   </p>
   <p>
    Pán Boh je taký demokrat, že čaká na naše hlasy. Vieru svojho vládnutia dal do našich
         rúk.
   </p>
   <p>
    Pán Boh nie je diktátor, nie je tyran, nie je despota. S tebou chce mať tvoj svet.
   </p>
   <p>
    Ale ak zabudneš na to a urobíš si zlaté teľa, pamätaj, že za to teľa u Pána Boha nič
         nekúpiš.
   </p>
   <p>
    Ak sa oddáš drogám, Pán Boh nebude brať s tebou drogy.
   </p>
   <p>
    Ak sa staneš hipikom, neumytým, zabrudeným, buď istý, že Pán Boh sa od teba nezavšivaví.
   </p>
   <p>
    Ak je v nás len zlá krv a prehnaný kult sexu, Pán Boh odíde s Lótom zo Sodomy a Gomory.
   </p>
   <p>
    Keď človek myslí, že ateizmom stvorí nový raj, zle ráta. Takého hada sme už mali, čo
         povedal: budete ako Boh.
   </p>
   <p>
    Ktože to tu chce stvoriť svet, ten skazený svet! Nehrajme sa na Boha, keď Bohom nie sme.
   </p>
   <p>
    Radšej výjdeme z chalupy von, keby sme vedeli, že už i ľudský boh vie do nej udrieť
         hromom.
   </p>
   <p>
    A musel by Boh vo svojom nebeskom príbytku odvrátiť od nás pohľad. Ale ostane pri
         obloku.
   </p>
   <p>
   </p>
  </div>
 </body>
</html>
