<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2542889">
       </a>
       Rozjímanie na počiatok
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     Kriste, ja kľakám na kolená
     <br/>
     v hodine smrti tvojej.
     <br/>
     Pozri,
     <br/>
     môj spánok v hriechu
     <br/>
     skoro bol tíšinou,
     <br/>
     dlho sa nepremenil
     <br/>
     na slzu po zlom sne.
     <br/>
     Ja ti to hovorím,
     <br/>
     amfora puknutá sa premiesti
     <br/>
     a kde sa ponorili kvety, izby vzduch
     <br/>
     zaplníš vody pohárom,
     <br/>
     ktorý mi podáš, som tiež kvet tvoj.
     <br/>
     <br/>
     Som cherub k zemi pribitý,
     <br/>
     šatami aurory som pohrdol,
     <br/>
     hútal som: nájsť ten bod,
     <br/>
     kde lavínou je svet,
     <br/>
     byť sebou a byť hrôzou
     <br/>
     vstať, utekať, kde jazzy hučia,
     <br/>
     kde Niagara žije
     <br/>
     v šialenom storočí
     <br/>
     a hmly a anjel oblakov
     <br/>
     stráži ju, aby nezomrela!
     <br/>
     <br/>
     Chodil som kolo vody hlbokej,
     <br/>
     bol strašný vietor, zozadu šiel,
     <br/>
     pre vlny každý človek
     <br/>
     je slámkou,
     <br/>
     ostal tam iba s žiarovkami výklenok,
     <br/>
     akýsi hriech v ňom,
     <br/>
     kde pieseň „Go Go“
     <br/>
     divoko rozhádzala ľudí.
     <br/>
     Už idú, Kriste,
     <br/>
     na teba s mučidlami.
     <br/>
     <br/>
     Vidíš, na poli nečuť pluh a kosu,
     <br/>
     len nahnevané motory,
     <br/>
     každý stroj odbúrava väčšmi zem,
     <br/>
     raketa vystrelená, každá,
     <br/>
     od neba uteká,
     <br/>
     zaháňa z paše ovečky
     <br/>
     a v pastierovi s fujarou
     <br/>
     odišiel veštec dní, keď
     <br/>
     čas vládol nekonečne na zemi,
     <br/>
     keď rástli v kríčkoch maliny,
     <br/>
     schované pod oblakmi.
     <br/>
     Dnes človek geometrický,
     <br/>
     v hmle utajený, nahý,
     <br/>
     má neurózu, zlomeniny duše,
     <br/>
     neschopný počuť: Adam, kde si!
     <br/>
     <br/>
     Pieseň o mladosti a kráse
     <br/>
     je napísaná hroznou silou hlasu,
     <br/>
     mýtus lži, vytrasený vlasmi beatnikov,
     <br/>
     podupal zem,
     <br/>
     mládež, to božstvo naše,
     <br/>
     v orgiách, s prachom na sandáloch,
     <br/>
     nepozrie k hviezdam v narkóze,
     <br/>
     nepozná, čo sa robí vo vesmíre,
     <br/>
     keď ide potichy v ňom jeden Otčenáš,
     <br/>
     ako keď človek ide po zemi
     <br/>
     z kameňa na kameň.
     <br/>
     <br/>
     Sme poranení, bolia nás už krajiny.
     <br/>
     Som vyhnanec, čo žije z krvácania
     <br/>
     a krváca i v piesni mojej Boh;
     <br/>
     len v bludoch svojich sám som,
     <br/>
     ale ty, vo mne obnovený Kriste,
     <br/>
     znova ma chrániš pravdou,
     <br/>
     že idem s tebou v tvojich rukách,
     <br/>
     v ktorých sú všetky rany na zemi.
     <br/>
     <br/>
     Ľudstvo sa k vojne chýli,
     <br/>
     sen jeho zlížu démoni,
     <br/>
     črepiny, rumy, tu ste hodovníci,
     <br/>
     v knihe na strane dejín
     <br/>
     nemá kto zaznačovať smrť
     <br/>
     a nezahrá nik na gitare
     <br/>
     pohrebný pochod sveta.
     <br/>
     Tento svet bol raz svätyňou
     <br/>
     tvojou, ó, Kriste,
     <br/>
     omšu si slúžil na Golgote spievanú,
     <br/>
     v najväčšej vojne zomrel si
     <br/>
     na kríži, Poet biblický.
     <br/>
     <br/>
     Ateista je hore tvárou v trávniku,
     <br/>
     nedeľa dlhá je na spanie,
     <br/>
     svet nenaplnený je svetom Božím,
     <br/>
     ako je žiaľom; pútnik nevstane,
     <br/>
     spí, oči neotvorí; rieka netečie,
     <br/>
     prúd zastavil sa na ľade,
     <br/>
     ktorý sa teraz srdcom menuje,
     <br/>
     je medzi svetlom, medzi tôňou
     <br/>
     na mŕtvej tvári.
     <br/>
     Kriste, len tŕne dostávaš, si tichý pri ňom,
     <br/>
     si väčší o tie tŕne.
     <br/>
     <br/>
     V ktoromsi prístave noc s ópiom mal
     <br/>
     námorník, zafarbený v duši,
     <br/>
     díval sa nekonečne na svet,
     <br/>
     vtedy keď zomierali taverny,
     <br/>
     riasy na očiach oslepli, hviezd nebolo,
     <br/>
     sčerneli doky, hudba škrípala,
     <br/>
     v potope sveta more ležalo;
     <br/>
     také lacné sú ženy, Pane Bože,
     <br/>
     zmiluj sa znova nad Magdalénou,
     <br/>
     stratenou z našej ulice.
     <br/>
     <br/>
     Keď sa na druhom konci sveta zobudil
     <br/>
     úžerník, hľadal dátum svojho
     <br/>
     pohľadu skriveného. Sediac na lavici,
     <br/>
     obžalovaný sudca našich osudov,
     <br/>
     ktorý dal ochudobnieť chudobným,
     <br/>
     zakryl si tvár a videli ho
     <br/>
     a poznali a prišli k nemu,
     <br/>
     prosili, aby neodchádzal v hriechu;
     <br/>
     ale on odišiel,
     <br/>
     nik nezomrie deň dozadu.
     <br/>
     <br/>
     Filozof kŕmi vtáčkov belasých
     <br/>
     a v ilúzii šťastia
     <br/>
     dáva si meno: Nový človek.
     <br/>
     Dnes nie je systém žiť,
     <br/>
     ako sa žilo v horách naprázdno.
     <br/>
     Bože môj, veď to vieš,
     <br/>
     ako sa žilo dávno, v slnku,
     <br/>
     vo vánku, v daždi, vždy na zemi,
     <br/>
     alebo na nebi, nie v povetrí,
     <br/>
     ešte i volky otrocké
     <br/>
     vedeli, kde je srdce chalupy,
     <br/>
     a škovrán za pluhom šiel k oknám Božím.
     <br/>
     Náš otec najprv žil, až potom mudroval.
     <br/>
     <br/>
     Narkotik zbiera trúchlivosti do pasce.
     <br/>
     Všetko je zlé, i smútok smrteľníka,
     <br/>
     život sa rodí, rozptyľuje, ako zore,
     <br/>
     na rannej rose mizne
     <br/>
     a v spitom sne sa stráca;
     <br/>
     takáto chvíľa, hračke sveta podobná,
     <br/>
     dvíha zem k chmáram, kraje unáša,
     <br/>
     plače pri každej hviezde na oblohe,
     <br/>
     vtedy, keď ty si, Kriste, pripravený
     <br/>
     odmietnuť žlč a ocot mámenia.
     <br/>
     <br/>
     Zúfalec a noc — to sú priatelia
     <br/>
     a čierna ruka anjela; v tom dome
     <br/>
     steny sú popísané, zomierajú deti
     <br/>
     a plačú ženy; iba vietor
     <br/>
     vysmieva sa za oknom, tam je more
     <br/>
     a letí z neho mátoha,
     <br/>
     na brehu krúti sa jej hlava,
     <br/>
     absintom je ten maják
     <br/>
     a plávajú v ňom svety, navždy odplávané;
     <br/>
     nepozná nikto večnosť, iba
     <br/>
     pri mori na kolenách,
     <br/>
     v tej chvíli, Bože, keď si ku nám milostivý.
     <br/>
     <br/>
     A národy, čo nie sú na mape,
     <br/>
     púšť majú, svoje hložie,
     <br/>
     bez hniezda vtáčence sa krútia
     <br/>
     ponad zem, ktorá zmizla,
     <br/>
     niet toho smeru, kde je slnko,
     <br/>
     aj víchor pozametal nás
     <br/>
     dolu do smetí,
     <br/>
     čakáme v dlhej pokore
     <br/>
     a čas je ako tvoja kvapka krvi
     <br/>
     na čele v Getsemani.
     <br/>
     <br/>
     Peniaze majú svoje nebo, včera
     <br/>
     bol nožom preklatý ten boháč,
     <br/>
     ktorého meno bolo napísané
     <br/>
     na oceánoch, na galaxiách,
     <br/>
     ale nemal dosť sily platiť,
     <br/>
     vstupné bolo tu dolu
     <br/>
     v krížovej ceste
     <br/>
     a v uchu ihly, ktorým ťava prejde.
     <br/>
     <br/>
     Ak niekto peklo chce, na zemi,
     <br/>
     dúha je po ňom studená
     <br/>
     nie jar, nie jeseň, len chlad prevŕta
     <br/>
     človeka, v poli zver, a istá je
     <br/>
     smrť, v ktorej nebo pominie sa,
     <br/>
     i panoráma, ktorú videl Stvoriteľ,
     <br/>
     a nedonesie anjel na zem slovo: Staň sa.
     <br/>
     <br/>
     Motýľkov snových mali sme,
     <br/>
     kdesi na druhom brehu zeme
     <br/>
     víchrami dobití.
     <br/>
     Všade sme boli, Pane,
     <br/>
     ráno sme vstali, rástli cez deň, večer starli,
     <br/>
     pri všetkom v behu, rýchlo, veľmi rýchlo,
     <br/>
     najskorej mnohí, potom už len jeden, sám,
     <br/>
     ale vždy v tvojom kríži, Pane,
     <br/>
     a nikdy nie vo svojich šťastných snoch.
     <br/>
     <br/>
     Bol to len pohľad na náš svet
     <br/>
     a nie je to náš svet,
     <br/>
     bolo to mýtne mostu, čo sme videli
     <br/>
     a viac to nevidíme,
     <br/>
     a čo sme chceli, už viac nestratíme;
     <br/>
     pod nohami nám horí zem,
     <br/>
     krajina s nami prepadá sa,
     <br/>
     len tvoje nohy, Kriste na kríži,
     <br/>
     sa držia zeme klincami.
     <br/>
     <br/>
     Ja musím uživiť sa v Božom mene,
     <br/>
     pozrite, mám na chlieb, i nádej;
     <br/>
     chudobných ešte rozospieva
     <br/>
     i kvet na strome višňovom;
     <br/>
     keď sucho je, bez dažďa,
     <br/>
     plačeme pred tebou, ó, Bože,
     <br/>
     keď roky lepšie nejdú,
     <br/>
     šepkáme si, že s nami si;
     <br/>
     i na svoj pohreb potrebujeme ťa, Bože,
     <br/>
     pri agátoch si oddýchneme v cmiteri.
     <br/>
     <br/>
     Povedz, kde máme utekať, keď všade prídeš!
     <br/>
     a každá únava a každý náš pot vyjde
     <br/>
     na tvoje čelo; v tvojom zrne
     <br/>
     je zrno naše; všetky mozole
     <br/>
     sú v tvojej ruke, výkrik v tvojom hlase;
     <br/>
     a keď sa anjel blíži k tebe s kalichom,
     <br/>
     všetci na tvoje prsty hľadíme.
     <br/>
     <br/>
     Povedz nám, že čas nie je naším časom,
     <br/>
     keď veky sú už v tanci plameňov
     <br/>
     a chlieb nám zhorknul vo chvíli, keď prišla
     <br/>
     atómu éra a plot kolo nášho domu
     <br/>
     je katafalkom, teraz bijú hodiny
     <br/>
     a padá náš deň po kvapke
     <br/>
     do hrobu, na nás je rad smrti,
     <br/>
     ak Golgota nás nezachráni,
     <br/>
     ak nezakričí Longínus:
     <br/>
     Naozaj ten je Synom Božím!
     <br/>
    </p>
   </div>
   <p>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2572061">
       </a>
       Umučenie P. N. J. K.
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2517065">
        Posledná večera
       </a>
      </span>
     </dt>
     <dt>
      <span class="sect1">
       <a href="#id2517158">
        Getsemani
       </a>
      </span>
     </dt>
     <dt>
      <span class="sect1">
       <a href="#id2517183">
        Anjel s kalichom
       </a>
      </span>
     </dt>
     <dt>
      <span class="sect1">
       <a href="#id2523132">
        Koho hľadáte?
       </a>
      </span>
     </dt>
     <dt>
      <span class="sect1">
       <a href="#id2523163">
        Poviazali ho
       </a>
      </span>
     </dt>
     <dt>
      <span class="sect1">
       <a href="#id2523197">
        A odviedli ho
       </a>
      </span>
     </dt>
     <dt>
      <span class="sect1">
       <a href="#id2523239">
        Synedrium
       </a>
      </span>
     </dt>
     <dt>
      <span class="sect1">
       <a href="#id2523274">
        Petrova noc
       </a>
      </span>
     </dt>
     <dt>
      <span class="sect1">
       <a href="#id2523310">
        Pred Pilátom
       </a>
      </span>
     </dt>
     <dt>
      <span class="sect1">
       <a href="#id2523357">
        Ajhľa, Človek!
       </a>
      </span>
     </dt>
     <dt>
      <span class="sect1">
       <a href="#id2523403">
        Ukrižuj ho!
       </a>
      </span>
     </dt>
     <dt>
      <span class="sect1">
       <a href="#id2523441">
        Pilátova žena
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2517065">
        </a>
        Posledná večera
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Na ceste predposlednej
      <br/>
      zvolal si dvanástich.
      <br/>
      Zachvíľu, vo vrcholkoch noci,
      <br/>
      zastrie sa Jeruzalem,
      <br/>
      dohasnú domy
      <br/>
      a tvoj svet nastane.
      <br/>
      Postavíš sviatok Večere,
      <br/>
      v malej hostii
      <br/>
      zem svoje ticho nebom pokryje.
      <br/>
      <br/>
      Boli to celkom nahé duše,
      <br/>
      dotykom tvojím telo dostali,
      <br/>
      stvorený nový Adam
      <br/>
      k priateľstvu s Bohom slovo má;
      <br/>
      úbohí, žasli,
      <br/>
      cez telo priezračné
      <br/>
      smrť pozerala,
      <br/>
      ale cez telo toto
      <br/>
      bol rozmnožený chlieb.
      <br/>
      <br/>
      Lebo ty v ríši Božej poznáš hlad náš,
      <br/>
      k počiatku stvorenia
      <br/>
      zvolávaš, Majster, učňov,
      <br/>
      pomaly zhromaždia sa,
      <br/>
      ty, Trinásty, si chlebom
      <br/>
      pre jedenástich,
      <br/>
      (jeden sa nevydaril,
      <br/>
      utekaj, Judáš,
      <br/>
      divoký kraj je nestratený)
      <br/>
      i vlci vonku zavýjajú;
      <br/>
      ó, čo si ešte, pole úrodné,
      <br/>
      nedalo z lásky Božstva!
      <br/>
      <br/>
      Už nedáš viacej, ako dávaš.
      <br/>
      Taký si prišiel plný. Ostaň
      <br/>
      na svojej roli žitnej,
      <br/>
      skloň hlavu nad stolom;
      <br/>
      z úst tvojich vyšla nová zem,
      <br/>
      ktorá je ako anjel Boží,
      <br/>
      na jednom lúči sediaci,
      <br/>
      a ty ju zdvihni, nepusť
      <br/>
      z rúk neustatých.
      <br/>
      <br/>
      Povedz nám, koho opúšťaš tej noci?
      <br/>
      Svet žije v tvojej hodine
      <br/>
      a to, v čo nádej skladáš, sme my,
      <br/>
      až tak neľudskí
      <br/>
      museli by sme plakať, teraz bez teba,
      <br/>
      až tak nehodní
      <br/>
      mali by sme ti padnúť k nohám,
      <br/>
      my, tvoje tajomstvo, my, tvoja smrť,
      <br/>
      my, celá bolesť tvoja
      <br/>
      v prachu na zemi!
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2517158">
        </a>
        Getsemani
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Nie je to jar, keď rastú vody
      <br/>
      a vzletia pohoria,
      <br/>
      čo tvoria obrúč kolo sveta;
      <br/>
      tma od tisícročí,
      <br/>
      na každej skale usadená,
      <br/>
      vchádza do nôh
      <br/>
      a v krokoch oťažela,
      <br/>
      nevidí nik do predu,
      <br/>
      za Cedron vošla noc.
      <br/>
      <br/>
      Ako len čakala tá záhrada
      <br/>
      od dávnych vekov!
      <br/>
      Príď, Kriste, poznaj ma,
      <br/>
      staraj sa o mňa, nezataj ma,
      <br/>
      odpusť mi krv, čo páli
      <br/>
      na tvojom čele,
      <br/>
      vezmi si kalich z mojej noci
      <br/>
      a vysloboď ma z mojej ťažkej duše!
      <br/>
      <br/>
      A to ťa, Mocnár, na zem zložilo,
      <br/>
      to ešte nie je celý okruh bolesti,
      <br/>
      ešte ti cícerkom pot netečie,
      <br/>
      to iba osamelá večernica na nebi
      <br/>
      nechtami prešla ti po čele.
      <br/>
      <br/>
      Ó, bude viacej krvi za nás. My
      <br/>
      pod nocou noc sme poznali, blen ľudský,
      <br/>
      a víno hriechu, mágiu,
      <br/>
      tie kvapky z búrky
      <br/>
      a oči schladené, tie oči, ktoré spali,
      <br/>
      tie oči učeníkov,
      <br/>
      ktoré sa neotvorili
      <br/>
      a nezhíkli: ó, Kriste!
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2517183">
        </a>
        Anjel s kalichom
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Je sám, je v mihotaní
      <br/>
      večnosti, tamvon z času,
      <br/>
      v hmlovine, bez pádu,
      <br/>
      bez závratov. Ó, ako chveje sa,
      <br/>
      keď nebo zanecháva, bezbrehý,
      <br/>
      je tvorom smutným, padá,
      <br/>
      padá, zem príťažlivá je pre smutných,
      <br/>
      pre horký kalich v rukách
      <br/>
      a kto ho piť má, zomrie,
      <br/>
      bo zomrieť treba na zemi.
      <br/>
      <br/>
      Nepozná anjel tmavé stromy,
      <br/>
      jeho noc, nevie, ako prišla
      <br/>
      k olivám nakrytým. Sú veci,
      <br/>
      ktorých sa dotkol, smútok je,
      <br/>
      ktorý premiesil cyprusy
      <br/>
      kropajami úľaku
      <br/>
      a trasie sa i tvor bez tela,
      <br/>
      koho zem nohy necíti.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523132">
        </a>
        Koho hľadáte?
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Ježiša Nazaretského,
      <br/>
      už vieme, kto je!
      <br/>
      <br/>
      A jednako to neviete,
      <br/>
      neviete Boha hľadať,
      <br/>
      preto aj málo je
      <br/>
      Nazaretského chytiť
      <br/>
      a myslieť si,
      <br/>
      že zbledol Boh
      <br/>
      pri bozku za halier.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523163">
        </a>
        Poviazali ho
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Ale veď on je svätý!
      <br/>
      Keď svätý stratí slobodu,
      <br/>
      vtedy sa z pekla urve diabol.
      <br/>
      Čo môže robiť rozviazaný človek!
      <br/>
      Víchor ho k zemi posotí,
      <br/>
      slávika zadusí
      <br/>
      a trávu zagniavi.
      <br/>
      My zabíjame vtáčkov,
      <br/>
      my, vetry zaslepené,
      <br/>
      my, barbari, my s rukou
      <br/>
      na poviazanom Kristovi.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523197">
        </a>
        A odviedli ho
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Šiel krotko, v hrubých povrazoch,
      <br/>
      všetci ho nechali, zem opustená
      <br/>
      išla s ním, kameň pod šľapajou
      <br/>
      bolel ho v nohách,
      <br/>
      chlad vytrvalo šomral
      <br/>
      na oboch koncoch vetra,
      <br/>
      všade ho obvinili.
      <br/>
      <br/>
      Takto ťa viedli, ľudstvo,
      <br/>
      pred súd. On vedel, prečo;
      <br/>
      a on sa modlil, tvoj hlas vydal,
      <br/>
      do kroku tvojho bolesť vložil,
      <br/>
      z každého kameňa
      <br/>
      mohlo biť srdce,
      <br/>
      ale on šiel po svojej pahrotke,
      <br/>
      aby nás neporanil.
      <br/>
      <br/>
      Takto vás viedli, veky
      <br/>
      Rad radom ťarchu, podanú
      <br/>
      rukami smrti,
      <br/>
      dávate do rúk Krista,
      <br/>
      i vinu za tú smrť.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523239">
        </a>
        Synedrium
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Teraz je vláda temnôt,
      <br/>
      pre vybielené hroby,
      <br/>
      pre pochmúrnu lož.
      <br/>
      Prečo si na svet prišiel?
      <br/>
      Je zločin Bohom byť
      <br/>
      a zomrieš!
      <br/>
      Ani sa, Emanuel, nebrániš,
      <br/>
      keď tmou sa tisnú k tebe
      <br/>
      a svetlo nenávidia;
      <br/>
      ani im neodkrývaš beľmo,
      <br/>
      už nemal si čo hovoriť
      <br/>
      na prahu noci.
      <br/>
      <br/>
      Obetu tvoju majú v rukách,
      <br/>
      hnev položili na ňu
      <br/>
      a prsty studené,
      <br/>
      novinu studenú:
      <br/>
      už je po rozsudku, kríž zbíjajú.
      <br/>
      Len oči tých, čo stoja opodiaľ,
      <br/>
      z tmy preboria sa, pôjdu za tebou.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523274">
        </a>
        Petrova noc
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      More je sila prehrozná,
      <br/>
      rozdrví mušľu na brehu;
      <br/>
      ťažké je búrky koryto,
      <br/>
      kto zdvihne jeho vody!
      <br/>
      kto prejde ponadeň
      <br/>
      s tkanivom siluety!
      <br/>
      Vetrisko rúbe do skaly
      <br/>
      a štiepajú sa svety;
      <br/>
      ten, čo sa modliť mal,
      <br/>
      tri razy zaspal,
      <br/>
      tri razy víchor prevalil
      <br/>
      vlnu za vlnou, breh za brehom
      <br/>
      a smútok ostal tam,
      <br/>
      kde človek hlboko bol v noci
      <br/>
      a nedočiahol seba.
      <br/>
      <br/>
      Pri ohni z kocky hodenej
      <br/>
      vyšlo, že on je jeden z nich;
      <br/>
      prisahal, k nebu vystrelená šípka
      <br/>
      pomaly, veľmi pomaly
      <br/>
      padala na zem.
      <br/>
      Už kohút spieval.
      <br/>
      Trikrát si utrel slzu Peter vtedy,
      <br/>
      keď stál na brehu vody
      <br/>
      a videl morskú mušľu
      <br/>
      a chvel sa a bol bledý.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523310">
        </a>
        Pred Pilátom
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Zem s tvojím menom,
      <br/>
      stenami usmrtená,
      <br/>
      v pivnici dolu
      <br/>
      nemala ruží, iba tŕne,
      <br/>
      ľanový povraz
      <br/>
      na tvojom tele kvitol
      <br/>
      a to ťa neoddelilo
      <br/>
      od slzavého údolia
      <br/>
      a išlo naše meno
      <br/>
      suché za tvojou krvou.
      <br/>
      <br/>
      Tu nás už nepustili
      <br/>
      dať aspoň úder,
      <br/>
      nebolo treba,
      <br/>
      zem mala plné ruky hnevu,
      <br/>
      len toľko bolo váhať šelmám vyjsť,
      <br/>
      ako tej sline na jazyku.
      <br/>
      <br/>
      Potom keď boli voľby,
      <br/>
      dali sme všetci hlas do urny
      <br/>
      a vyšiel Barabáš;
      <br/>
      už bolo rozhodnuté,
      <br/>
      ty budeš povesený,
      <br/>
      my ešte na ulici
      <br/>
      kričíme mlčky,
      <br/>
      ktože nás počuje!
      <br/>
      <br/>
      Pätáky Judáš potratil,
      <br/>
      ak sme len vranami,
      <br/>
      zobeme na ceste
      <br/>
      z teba, (ten strieborniak!)
      <br/>
      tie plody nelásky,
      <br/>
      my Piláti, my Herodesi.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523357">
        </a>
        Ajhľa, Človek!
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Toho dňa,
      <br/>
      čo vyvŕšili sa na tvojej pokore,
      <br/>
      stmavela duša všetkých.
      <br/>
      Či menovať ich ľuďmi? Nezomrel
      <br/>
      deň, ktorého tu synmi boli
      <br/>
      dávno od stvorenia,
      <br/>
      keď had mal v moci strom,
      <br/>
      keď zhorel raj;
      <br/>
      a teraz prišli ťa dať na pranier.
      <br/>
      <br/>
      Kto sa ťa zastal?
      <br/>
      Utrýznili ťa, uplietli
      <br/>
      korunu tŕňovú
      <br/>
      a bili, pľuli, povedz!
      <br/>
      <br/>
      Ale ty nehovoríš, tíchneš,
      <br/>
      mlčíš si svoje mlčanie,
      <br/>
      zatváraš dvere zavreté
      <br/>
      a lomia sa ti nohy,
      <br/>
      z rúk vypustil si modlitbu
      <br/>
      a smútok presne počuť
      <br/>
      dolu na kolenách.
      <br/>
      <br/>
      Potom si vyšiel z pivnice:
      <br/>
      Ajhľa, Človek!
      <br/>
      Ja verím,
      <br/>
      zbili ťa, ja verím,
      <br/>
      Kriste, ja verím v Syna Božieho!
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523403">
        </a>
        Ukrižuj ho!
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Krik, rev bol ako v pekle,
      <br/>
      museli sme sa počuť
      <br/>
      z vlastných slov,
      <br/>
      keď hnali sme sa vzburou
      <br/>
      na Piláta.
      <br/>
      <br/>
      Kto zo všetkých
      <br/>
      je zlobou tejto krajiny!
      <br/>
      Ktože sa uchráni
      <br/>
      v tej krvilačnej zemi!
      <br/>
      Ani ty, Pilát,
      <br/>
      nepoznáš ľudskú zbesilosť.
      <br/>
      Zabi ho! Ak ho nezabiješ,
      <br/>
      zabije teba cisár!
      <br/>
      <br/>
      Za nechtami mal človek krv,
      <br/>
      driapal to telo, driapal;
      <br/>
      a i keď odkričal už svoje Ukrižuj ho!,
      <br/>
      nenávisť ostala v ňom,
      <br/>
      kameň si priviazal i odviazal
      <br/>
      na prsiach vzbury;
      <br/>
      zajtra i pozajtre
      <br/>
      pribudne klincami
      <br/>
      na tomto Božom tele;
      <br/>
      na piaty, šiesty ôsmy deň,
      <br/>
      ešte tie dni len prídu,
      <br/>
      ale už nastrojené v úkladoch,
      <br/>
      keď s krutosťou a záľubou
      <br/>
      zas vraždiť bude veľkňaza.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523441">
        </a>
        Pilátova žena
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Bola si na krok od Krista, on žil,
      <br/>
      noc preň si pretrpela. Žena,
      <br/>
      tvoj sen je náchylný
      <br/>
      ku viere. Zrodil sa v tebe
      <br/>
      bolesti bod, bez pochyby
      <br/>
      na oči tvoje preľakané
      <br/>
      padalo nebo kvapkami,
      <br/>
      kde si to utrpenie pila.
      <br/>
      <br/>
      Možno i sama seba poznáš
      <br/>
      na jednom pleci pod krížom;
      <br/>
      na jednej lávke smrti
      <br/>
      zachráň mu kroky, dýchni
      <br/>
      a zastaň sa ho,
      <br/>
      vojdi do radnej siene,
      <br/>
      varovné slovo povedz,
      <br/>
      povedz ho srdcom, ty si žena,
      <br/>
      teraz máš deň ty jediná,
      <br/>
      ty noc si pretrpela.
      <br/>
     </p>
    </div>
    <p>
    </p>
    <p>
    </p>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523478">
       </a>
       Krížová cesta
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2523491">
        I
       </a>
      </span>
     </dt>
     <dt>
      <span class="sect1">
       <a href="#id2523525">
        II
       </a>
      </span>
     </dt>
     <dt>
      <span class="sect1">
       <a href="#id2506372">
        III
       </a>
      </span>
     </dt>
     <dt>
      <span class="sect1">
       <a href="#id2506407">
        IV
       </a>
      </span>
     </dt>
     <dt>
      <span class="sect1">
       <a href="#id2506441">
        V
       </a>
      </span>
     </dt>
     <dt>
      <span class="sect1">
       <a href="#id2506476">
        VI
       </a>
      </span>
     </dt>
     <dt>
      <span class="sect1">
       <a href="#id2506511">
        VII
       </a>
      </span>
     </dt>
     <dt>
      <span class="sect1">
       <a href="#id2506545">
        VIII
       </a>
      </span>
     </dt>
     <dt>
      <span class="sect1">
       <a href="#id2506580">
        IX
       </a>
      </span>
     </dt>
     <dt>
      <span class="sect1">
       <a href="#id2506615">
        X
       </a>
      </span>
     </dt>
     <dt>
      <span class="sect1">
       <a href="#id2506649">
        XI
       </a>
      </span>
     </dt>
     <dt>
      <span class="sect1">
       <a href="#id2506684">
        XII
       </a>
      </span>
     </dt>
     <dt>
      <span class="sect1">
       <a href="#id2506719">
        XIII
       </a>
      </span>
     </dt>
     <dt>
      <span class="sect1">
       <a href="#id2506754">
        XIV
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523491">
        </a>
        I
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Je na kríž odsúdený. Taký bol
      <br/>
      v plnosti časov Boží prst
      <br/>
      a vôľa Otca, napísaná
      <br/>
      na živé telo Ježiša. Nie zem
      <br/>
      si ide po stopách, nie ľudský hlas
      <br/>
      má silu búrajúcu, domy
      <br/>
      od múrov k múrom nerozkričí,
      <br/>
      krajinu s morom nezrovná.
      <br/>
      Na nebi ortieľ lásky
      <br/>
      postavil stánok pre kríž svätý,
      <br/>
      raj v tíšinách sa zachvel, zamknutý,
      <br/>
      svet, zaľudnený z vín, už nebude
      <br/>
      mať výrok: smrťou zahynieš; v tej chvíli
      <br/>
      je Ježiš na smrť odsúdený.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523525">
        </a>
        II
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Berie kríž na plecia. Či vesmír unesie,
      <br/>
      ten ťažký vesmír hriechu, nedbalosti,
      <br/>
      omeškania? Vždy nie je načas dosť
      <br/>
      tých málo krokov našich, zavše čakáme
      <br/>
      na inú hodinu a bežíme,
      <br/>
      ak by ten posledný deň došiel náhle,
      <br/>
      zakryl nás plachtou, dal kríž
      <br/>
      na našu zem. Daj, Ježišu môj,
      <br/>
      aby som kríž svoj niesol; ťažký
      <br/>
      som celý, podlož plece tiež, sám
      <br/>
      nezotriem tieň po sebe, nikde
      <br/>
      neujdem, cesta vedie do samôt
      <br/>
      a steny, krvou postriekané, pokryjú ma,
      <br/>
      sú ako vtáčí popol, krídla zhorené
      <br/>
      toho, čo berie kríž svoj bolestný.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506372">
        </a>
        III
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Padá po prvé. Úzke uličky
      <br/>
      sú tesné pre kríž, tieň s odsúdeným
      <br/>
      sa skrútil na zemi. Je ľudské slabnúť
      <br/>
      ešte je cesta ďalej, vstaneme
      <br/>
      a pôjdeme. Kríž patrí človeku, pád
      <br/>
      tebe, zem tvrdá. Hocikto z nás
      <br/>
      rozbije v tele schránku neba,
      <br/>
      ten živý bohostánok znetvoríme,
      <br/>
      hocako hriechu poddáme sa,
      <br/>
      my, zhaslý hlas, my, zablúdený prach,
      <br/>
      horiaci v snových orbitách
      <br/>
      a padajúci na blyšťavé hviezdy,
      <br/>
      my, uderení na zemi.
      <br/>
      Pútnik, na zemi hriech je, nie na hviezdach,
      <br/>
      len tu nás úder bolí.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506407">
        </a>
        IV
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Stretá sa s Matkou svojou. Ona stojí
      <br/>
      už nie na nohách, na to srdce má.
      <br/>
      Pomlčky ide, jej hrôz na zemi
      <br/>
      nepočuť, krehkú postavu
      <br/>
      nezlomí bolesť. Až div, ako trpí.
      <br/>
      Ale to je jej cesta, pred ktorou
      <br/>
      spievala: blahoslavenou budem
      <br/>
      odteraz v pokoleniach; pri nej
      <br/>
      tam hore vŕškom ide naša vina
      <br/>
      a odpustenie, milosrdné nebo
      <br/>
      je v srdci Matkinom, je láska piesňou
      <br/>
      bolesti a poranený ľudský rod
      <br/>
      vloží jej k nohám dušu, môžu ísť po nej
      <br/>
      jej oči ako pŕšky dažďa.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506441">
        </a>
        V
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Pomáha Šimon Cyrenejský. Bola
      <br/>
      to chvíľa neuveriteľná, úžasná,
      <br/>
      že jeden prišiel vziať kríž najťažší
      <br/>
      na svete. Všetci iba pridali
      <br/>
      a privážili, priťažili. Teraz,
      <br/>
      len teraz zmenení sme, chceme
      <br/>
      Šimona z Cyreney s plecom neodratým,
      <br/>
      kríž náš je bremeno a hľadiac napred, v diali
      <br/>
      len ťažké nebo vidíme, vždy ešte vrch,
      <br/>
      vždy iba tvárou k chmáram. Nikdy
      <br/>
      sme nepovedali: daj, Kriste, ten kríž
      <br/>
      a oddýchni si. S naším krokom ide
      <br/>
      tvoj krok mdlý, bolestnejší, on
      <br/>
      tú Kalváriu prejde dopodrobna.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506476">
        </a>
        VI
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Podáva ručník Veronika. Tvár
      <br/>
      nedávno opľutá a teraz krv a pot
      <br/>
      a prach — to všetko, čo zem dáva:
      <br/>
      tu máš, ber, Bože, údel svoj pri nás,
      <br/>
      mocne ho vtlač na ručník, polož
      <br/>
      naň i tú horkosť sna o šťastnej zemi,
      <br/>
      ktorá je stratená a hľadáme ju.
      <br/>
      Povedz nám, Veronika, stačíš uniesť
      <br/>
      ten ručník, plná žalosti?
      <br/>
      Tú smutnú tvár, čo celé ľudstvo
      <br/>
      ti dalo teraz do rúk? Aj my
      <br/>
      ho máme, časy nezastali, ku nám prišiel
      <br/>
      ten obraz utrpenia, vidieť ho
      <br/>
      všade cez okná otvorené.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506511">
        </a>
        VII
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Druhý raz padá. Kde sa uderil,
      <br/>
      ó, tam je málo dobrá zem;
      <br/>
      tvrdý je kúsok cesty pre ten pád
      <br/>
      a všade bolí: na počiatku, teraz
      <br/>
      i v pokoleniach. Oráč ustatý
      <br/>
      zrno po zrne seje, brázdy zatvára,
      <br/>
      zalieva krvou svätou. Čas
      <br/>
      zúrodní hrudu Božiu, Boží ľud
      <br/>
      bude mať dlhé leto, dožinky
      <br/>
      od svitu až do mrku vekov.
      <br/>
      Do našich očú náhle ide jar,
      <br/>
      chceme vstať v tvojom zrne, rásť a dužieť,
      <br/>
      svietiť, keď leto skončí sa, aj chudobným
      <br/>
      zbieračom kláskov.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506545">
        </a>
        VIII
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Plačúce ženy stretá. Kvet ich očú
      <br/>
      trhá sa z lupienkov a padá.
      <br/>
      Ó, z akej výšky zletí ľudský plač,
      <br/>
      keď z viny svojej cestu smrti vidí!
      <br/>
      Prvý strom siaha vyššie, ten bol v raji
      <br/>
      a prvá žena z neho slzy rozdala.
      <br/>
      Toť, plačte nad svojimi deťmi, ženy,
      <br/>
      nech si ich pozbiera dnes ulica,
      <br/>
      kde sa tak nakričali: Ukrižuj ho!
      <br/>
      Tá istá ulica nech vašou slzou dýcha
      <br/>
      a dlaňou zotrite si biedu z tváre,
      <br/>
      tie chmúry, čo sú vždy nad vinníkmi,
      <br/>
      lebo v dni tomto spí tá istá ruka raja,
      <br/>
      ten istý had, tie isté slzy pod stromom.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506580">
        </a>
        IX
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Tretí raz padá. Naposledy
      <br/>
      zem dáva mu bozk drsný. Podivne
      <br/>
      vďačný ku nej, i on je jej dieťa,
      <br/>
      tu leží, akoby z nej vypil horkosť
      <br/>
      a preberá sa z mrákot, oči na nej otvára,
      <br/>
      zabudnúť na ňu nevie; hoci cudzí je,
      <br/>
      tu proti nemu vládne všetko,
      <br/>
      i kameň neživý ho uderí; no jednako,
      <br/>
      on miluje, on vstane, ide ďalej,
      <br/>
      láska je slepo oddaná, on najlepšie
      <br/>
      ju splní. Vrch na neho čaká.
      <br/>
      Nepadni viac, kto strácaš silu v kroku,
      <br/>
      zem tieto smútky nerozdáva zadarmo,
      <br/>
      azda už nebudeš mať sily, nepadni viac!
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506615">
        </a>
        X
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Rúcho mu strhli. Len tak zomiera
      <br/>
      každý na kríži. Klások nahý,
      <br/>
      šatený nebom, zrakom Božím odetý,
      <br/>
      ideš do osiva, sa staneš chlebom belostným,
      <br/>
      hostiou k nebu zdvihnutou. Ani tu
      <br/>
      nestráca svetlo tvoje telo; jeho lúče
      <br/>
      prstami idú po zemi, i do zeme,
      <br/>
      až po náš koreň ľudský. Sme z blata,
      <br/>
      sme narodení z noci studenej,
      <br/>
      nahí, len tvojím menom odetí sme,
      <br/>
      na tvojom zraku visí naša cena.
      <br/>
      A teraz deň svoj s tvojím spájame,
      <br/>
      keď bielym kvetom si na Golgote,
      <br/>
      keď rúchom svojím večne šatíš ľalie.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506649">
        </a>
        XI
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Na kríž ho pribíjajú. Ruky roztiahli,
      <br/>
      prikľakli prsia, pritlačili,
      <br/>
      smejú sa. Bože, vidíš nás, to my sme,
      <br/>
      vy i ja. Večne sklamať vieme,
      <br/>
      pribíjať na kríž Posla Božieho;
      <br/>
      neboj sa o mňa, Ježišu,
      <br/>
      som tvojich klincov priateľ,
      <br/>
      taký sa vždycky k tebe vráti.
      <br/>
      Ó, povedz, povedz, či som hodný tvojich múk
      <br/>
      a lásky? Dosť tých klincov je a srdce moje
      <br/>
      na mori tvojom, obor bezmocný,
      <br/>
      sa vracia napokon po zákrutách
      <br/>
      ku ruke tvojej prebitej
      <br/>
      so svojou prázdnou rukou.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506684">
        </a>
        XII
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Na kríži zomiera. Čí je ten svet? Je tvoj?
      <br/>
      Nad hlavou nemáš na dlaň slnka,
      <br/>
      tie chmáry, mnohosť chmár, tú tesknotu,
      <br/>
      to všetko dali ti ku smrti. Zostúp
      <br/>
      z kríža a uveríme ti! Už vopred
      <br/>
      vysmiali tvoju nedeľu. Veď splníš
      <br/>
      svoj prísľub, ale teraz zomri,
      <br/>
      splatený účet založ v knihe neba
      <br/>
      a daj nám život: veľký, vznešený
      <br/>
      druhý svet. Hrudu raja zas máš v ruke,
      <br/>
      je nestratené, žije, ostáva
      <br/>
      to, čo Boh vdýchol k jednej forme hliny
      <br/>
      a nový Adam hlási sa k tej hline
      <br/>
      v slove na kríži: Dokonané je.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506719">
        </a>
        XIII
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Z kríža ho skladajú. Je sväté ticho,
      <br/>
      vrch, presýtený hmlami, skleslý,
      <br/>
      vynáša obrys hlavy sklonenej.
      <br/>
      Svet nemý je a pustý. Ku krížu
      <br/>
      dýcha bôľ. Prišli, sňali ho,
      <br/>
      dve siluety, ako dva sny, Nikodem
      <br/>
      a Jozef Arimatejský.
      <br/>
      A vzala si ho do rúk Rodička,
      <br/>
      žena, čo ťarchy dňa sa nezľakla
      <br/>
      a noc jej bola pod nohami.
      <br/>
      Ó, drahá Matka naša, pozri na nebo,
      <br/>
      na bielom plátne tvojej krajiny
      <br/>
      sme i my deťmi opustenými,
      <br/>
      tam nájdeš naše oči bolestné.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506754">
        </a>
        XIV
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Dali ho do hrobu. Deň neskončil,
      <br/>
      to, zdá sa, sníva slnko v piesku morskom
      <br/>
      a piesok morský nemá konca,
      <br/>
      ako niet konca ani pre slnko,
      <br/>
      ako niet konca lásky. Mučivý
      <br/>
      deň má svoj chrbát. Smútok presne ide,
      <br/>
      je hlasitý, má okná, prúdi
      <br/>
      a my pri tvojom hrobe, Kriste, nie sme cudzí.
      <br/>
      Kameňom privalený, vstaneš
      <br/>
      a radosť rozdáš chodníkom,
      <br/>
      nás od bolesti stretneš, Kriste,
      <br/>
      a vstaneš z nás, z nás zhodíš kameň,
      <br/>
      i my sme nežili už, nájdeš
      <br/>
      náš pohľad v celom cintoríne.
      <br/>
     </p>
    </div>
    <p>
    </p>
    <p>
    </p>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506790">
       </a>
       Sedem slov
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2506802">
        1
       </a>
      </span>
     </dt>
     <dt>
      <span class="sect1">
       <a href="#id2506858">
        2
       </a>
      </span>
     </dt>
     <dt>
      <span class="sect1">
       <a href="#id2506912">
        3
       </a>
      </span>
     </dt>
     <dt>
      <span class="sect1">
       <a href="#id2506967">
        4
       </a>
      </span>
     </dt>
     <dt>
      <span class="sect1">
       <a href="#id2507022">
        5
       </a>
      </span>
     </dt>
     <dt>
      <span class="sect1">
       <a href="#id2507077">
        6
       </a>
      </span>
     </dt>
     <dt>
      <span class="sect1">
       <a href="#id2507132">
        7
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506802">
        </a>
        1
       </h2>
      </div>
     </div>
    </div>
    <p>
    </p>
    <p>
    </p>
    <div class="blockquote">
     <blockquote class="blockquote">
      <p>
       <span class="emphasis">
        <em>
         „Otče, odpusť im, lebo nevedia, čo robia“
        </em>
       </span>
      </p>
      <p>
       (Luk 23, 34)
      </p>
     </blockquote>
    </div>
    <p>
    </p>
    <p>
    </p>
    <p>
    </p>
    <div class="literallayout">
     <p>
      <br/>
      My pod krížom, ó, mnoho žalôb máme
      <br/>
      na každý klinec, na dlaň rozodranú,
      <br/>
      na plece, zamliaždené bremenom.
      <br/>
      Ak si ty Boží Syn, zíď dolu, ochráň plemeno!
      <br/>
      Revolta v nás je, pomáha nám krik
      <br/>
      a rúhanie, soľ našej noci padá
      <br/>
      na rany tvoje, štípe, kalí smrť;
      <br/>
      ale to nám už odpúšťaš, to proti tebe
      <br/>
      vzbúrené. A proti blížnym tristo hromov
      <br/>
      sme volali a hromy nešli zabíjať. Ó, Bože,
      <br/>
      i to nám odpusť, nevieme, čo robíme;
      <br/>
      za bolesť sa ťa držíme, ty oddeľuješ
      <br/>
      z úst našich chaos od zeme.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506858">
        </a>
        2
       </h2>
      </div>
     </div>
    </div>
    <p>
    </p>
    <p>
    </p>
    <div class="blockquote">
     <blockquote class="blockquote">
      <p>
       <span class="emphasis">
        <em>
         „Dnes budeš so mnou v raji“
        </em>
       </span>
      </p>
      <p>
       (Luk 23, 43)
      </p>
     </blockquote>
    </div>
    <p>
    </p>
    <p>
    </p>
    <p>
    </p>
    <div class="literallayout">
     <p>
      <br/>
      Išla za ním tá dlhá sekvencia zbojnícka.
      <br/>
      Okrádal? zbíjal? vraždil? Ktože takého
      <br/>
      chce do raja! Ale on nahlas prosil,
      <br/>
      už vtedy v temnom zraku, v šerej ľudskej vine
      <br/>
      mal trochu plaču. Tak vždy prichytíme seba
      <br/>
      pri slzách, keď sa kniha života
      <br/>
      zatvára. Najprv nás nad vodou niesli agáty,
      <br/>
      bolo nám teplo v hriechu, kožuch nášho pohľadu
      <br/>
      zohrieval druhých hriešnikov. A?… Teraz
      <br/>
      keď ide smrť, i jeden výkrik zmýva svet od záplav.
      <br/>
      Ach, kto tak ľahko dáva raj, má iste v srdci muky
      <br/>
      cudzie, je v milosrdenstve až taký,
      <br/>
      až taký, že ho ľútosť ľudská premôže.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506912">
        </a>
        3
       </h2>
      </div>
     </div>
    </div>
    <p>
    </p>
    <p>
    </p>
    <div class="blockquote">
     <blockquote class="blockquote">
      <p>
       <span class="emphasis">
        <em>
         „Hľa, syn tvoj! Hľa, matka tvoja!“
        </em>
       </span>
      </p>
      <p>
       (Ján 19, 25 — 27)
      </p>
     </blockquote>
    </div>
    <p>
    </p>
    <p>
    </p>
    <p>
    </p>
    <div class="literallayout">
     <p>
      <br/>
      Ešte sa vracia z kríža. Matka na zemi,
      <br/>
      vo vláknach lásky nezmätená, vytrpí
      <br/>
      do smrti bolesť s ním. Má starosť o ňu,
      <br/>
      ktože jej dýchne potom na slzy! V horúcom
      <br/>
      žiali je človek dvakrát stratený;
      <br/>
      maj teda, Matka, syna, miluj ho, je tvoj.
      <br/>
      Ako rod ľudský, s krvavými jazvami,
      <br/>
      sa rodí, ako na kríži mu slabne hlas,
      <br/>
      nevieme, tajomne mu bijú hodiny
      <br/>
      a s nami, Matka, úzkosť preberáš
      <br/>
      i strasti, z kríža čuješ: Hľa, syn tvoj!
      <br/>
      Hľa, stopy jeho! V prachu zeme je
      <br/>
      bolesťou tvojim očiam chlieb náš každý deň.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506967">
        </a>
        4
       </h2>
      </div>
     </div>
    </div>
    <p>
    </p>
    <p>
    </p>
    <div class="blockquote">
     <blockquote class="blockquote">
      <p>
       <span class="emphasis">
        <em>
         „Bože môj, Bože môj, prečo si ma opustil?“
        </em>
       </span>
      </p>
      <p>
       (Már 15, 34)
      </p>
     </blockquote>
    </div>
    <p>
    </p>
    <p>
    </p>
    <p>
    </p>
    <div class="literallayout">
     <p>
      <br/>
      Prázdne máš svety, volaj-nevolaj,
      <br/>
      zem ti je nikto; čas o jednej ručičke
      <br/>
      noc označuje, púšť je na oblohe.
      <br/>
      Hrozne sú okná pozatvárané, si sám,
      <br/>
      dotiahneš život svoj na kríži až po bod.
      <br/>
      Si Synom človeka a strachu prepadáš, tmy
      <br/>
      vezmú ťa, na krok ďalej priepasť je
      <br/>
      a nečuješ svoj rozbolený ľudský plač
      <br/>
      v boji o vesmír. Roztrhané telo chorobné
      <br/>
      tak skončí púšť vo výhre muky výkupnej.
      <br/>
      Tŕp, lebo Otec nebeský ťa daroval nám,
      <br/>
      tu sme ťa našli, tu nás potešíš ty,
      <br/>
      ktorý si nemáš oprieť hlavu kde o nebo!
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507022">
        </a>
        5
       </h2>
      </div>
     </div>
    </div>
    <p>
    </p>
    <p>
    </p>
    <div class="blockquote">
     <blockquote class="blockquote">
      <p>
       <span class="emphasis">
        <em>
         „Žíznim“
        </em>
       </span>
      </p>
      <p>
       (Ján 19, 28)
      </p>
     </blockquote>
    </div>
    <p>
    </p>
    <p>
    </p>
    <p>
    </p>
    <div class="literallayout">
     <p>
      <br/>
      Dolu pod krížom ten hlas neprijali,
      <br/>
      jediné slovo nezmestilo sa na zemi,
      <br/>
      tam prosba Božia pôdy nemala.
      <br/>
      Viac potrestajte Boha, viacej smrti
      <br/>
      mu dajte! Ktože príde z veriacich
      <br/>
      s kvapôčkou vody, keď tu vládnu v krutosti
      <br/>
      synovia zeme! Ale tvoj hlas ešte patrí zemi,
      <br/>
      ešte si v pokore sa neodlúčil od nás.
      <br/>
      Len Boh tak vedel ponížene prosiť
      <br/>
      o súcit ľudský. A človek stál ti v ceste,
      <br/>
      aby si väčšmi trpel, väčšmi zomieral
      <br/>
      a s hrôzou od nás odišiel,
      <br/>
      že kvapky vody nedá ti tu nik.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507077">
        </a>
        6
       </h2>
      </div>
     </div>
    </div>
    <p>
    </p>
    <p>
    </p>
    <div class="blockquote">
     <blockquote class="blockquote">
      <p>
       <span class="emphasis">
        <em>
         „Dokonané je“
        </em>
       </span>
      </p>
      <p>
       (Ján 19, 30)
      </p>
     </blockquote>
    </div>
    <p>
    </p>
    <p>
    </p>
    <p>
    </p>
    <div class="literallayout">
     <p>
      <br/>
      Má život západy, múr večera,
      <br/>
      má jednu horkú hranicu,
      <br/>
      tú prekročí smrť, dolu ostane
      <br/>
      pod nohou našou zabudnutá zem.
      <br/>
      Syn Boží, tiež si smrteľníkom,
      <br/>
      nemal si teplý domov, teraz nemáš
      <br/>
      strechy nad hlavou. Za chvíľu
      <br/>
      nevydrží už tvoju smrť
      <br/>
      ani vrch Golgoty, zem triasť sa ide,
      <br/>
      ani v tých skalách tvrdosť, pukať budú,
      <br/>
      ani na mŕtvych kosť a telo, vstanú
      <br/>
      a opona sa v starom chráme roztrhne
      <br/>
      pred krvou Božej katedrály.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507132">
        </a>
        7
       </h2>
      </div>
     </div>
    </div>
    <p>
    </p>
    <p>
    </p>
    <div class="blockquote">
     <blockquote class="blockquote">
      <p>
       <span class="emphasis">
        <em>
         „Otče, do tvojich rúk porúčam ducha svojho“
        </em>
       </span>
      </p>
      <p>
       (Luk 23, 46)
      </p>
     </blockquote>
    </div>
    <p>
    </p>
    <p>
    </p>
    <p>
    </p>
    <div class="literallayout">
     <p>
      <br/>
      Je náš svet v duchu tvojom rozlúštený
      <br/>
      k vrcholcu kríža. Žiari Boží pôst,
      <br/>
      do Božích rúk je vyspievaný život
      <br/>
      jedinou smrťou. Teraz pieseň svoju
      <br/>
      sme odviazali od temnoty,
      <br/>
      hostina ide byť, na tácni plameňom
      <br/>
      obslúžia nás, let slobodný nám vnuknú.
      <br/>
      Otče náš, to je pravda. Ale zlí sme v zapätí,
      <br/>
      duch náš spí, nohou na ňom stojíme,
      <br/>
      už v novej tme sa ženú vrchy na nás
      <br/>
      a ľudstvo bojí sa v nich byť — či nebyť,
      <br/>
      trasieme sa a to je tieseň myšlienky,
      <br/>
      či tvojich rúk sa dotkne ešte duch náš.
      <br/>
     </p>
    </div>
    <p>
    </p>
    <p>
    </p>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2507188">
       </a>
       Rozjímanie na záver
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     A život ide ďalej,
     <br/>
     vychodí slnko za horou,
     <br/>
     plamienok z kúta neba padá
     <br/>
     a čas tu v tieni drieme;
     <br/>
     sme kvapkou krvi Kristovej
     <br/>
     na stole éry; v kraji so zeleňou
     <br/>
     z hlbokých studní vekov
     <br/>
     pije muž pocestný,
     <br/>
     spieva, má ústa nesmrteľné.
     <br/>
     <br/>
     Niet múrov proti viere,
     <br/>
     kto z mŕtvych vstal na tretí deň,
     <br/>
     preťal ich čiary hraničné,
     <br/>
     zavolal znova k brehom Nazaretu
     <br/>
     rybárov osmahlých a potichy
     <br/>
     dejiny svojej smrti
     <br/>
     položil na ich stôl.
     <br/>
     <br/>
     A povedal im: Zem sa sceľuje
     <br/>
     tam, kde sa vidíte,
     <br/>
     kde ruka hľadá ruky podanie;
     <br/>
     tak som vás miloval a kážem vám
     <br/>
     pre zory tohto rána na zemi:
     <br/>
     iďte a učte národy,
     <br/>
     svoj sviatok teraz v pokoleniach
     <br/>
     ohlásim z vášho plameňa.
     <br/>
     <br/>
     Všetci sme prijali tú výzvu,
     <br/>
     čas sme a reťaz,
     <br/>
     prach zlatý v doloch zomletý,
     <br/>
     skrútený v lampke do naha.
     <br/>
     A mučení a zabíjaní,
     <br/>
     sme z jednej skaly stlčenej
     <br/>
     a z jedných hrdiel stisnutých,
     <br/>
     sme čas a reťaz Kristova.
     <br/>
     <br/>
     Smrť Golgoty je bez konca,
     <br/>
     vzali i Petra na kríž dolu hlavou,
     <br/>
     vzali nám všetkým zem,
     <br/>
     ohrady postavili, arény,
     <br/>
     tesnejšie cely kazemát. A stojí kríž
     <br/>
     kým svety padajú, hlas Kristov neprekričaný,
     <br/>
     ide púť ľudstva, púšťou nepokrytá
     <br/>
     a vody s potopami, čo sa vzbúrili
     <br/>
     proti tej lodi Božej, miznú, dúha vzchádza,
     <br/>
     prach kométy, ten zmyje chvost,
     <br/>
     nezmetie viery oblúky, tie mosty Božie.
     <br/>
     <br/>
     Poďže si, Kriste, sadnúť medzi nás
     <br/>
     za chrbtom korábu. Teraz
     <br/>
     nás pohostíš, keď slnko ani hviezdy
     <br/>
     neprešli nohou ničivou
     <br/>
     po našej tvári; keď sme hotoví
     <br/>
     vstúpiť do dôb a krájať chlieb,
     <br/>
     kriesiť a tešiť, prenocovať, ďalej ísť
     <br/>
     a kde sú prázdnoty, kde človek smutný je,
     <br/>
     priviazať k jeho menu krásu Božej zeme.
     <br/>
     <br/>
     Ešte i trávy čistučké nech trávami sú
     <br/>
     celkom. A kvetinárky, opreté
     <br/>
     o same čelo kvietkov, nech sa zhrejú.
     <br/>
     Ak skrytá lýra v mladom srdci ktoromsi
     <br/>
     na chvíľu plače ako dieťa, na zemi
     <br/>
     z neba nič neubudlo, hučia potoky
     <br/>
     a prúdi z vrchov vzduch, sem mladosť
     <br/>
     padá na tvár, vždy nechá hŕstku spevu.
     <br/>
     <br/>
     Padáme, Bože, na kolená v tvojej prírode,
     <br/>
     i kríčok kľačí v pokore pri nás,
     <br/>
     ešte i vtáča z neba zlieta naň,
     <br/>
     kým si tam na oblohe hučia Jety,
     <br/>
     čo prevážajú z Juhu na Sever
     <br/>
     svoju kosť slonoviny
     <br/>
     a zavretý dych v peňaženke.
     <br/>
     Nám k šťastiu stačí ľudská pokora
     <br/>
     a sladkosť Božích brehov.
     <br/>
     <br/>
     Kým hazardný hráč kocku hádže o vieru,
     <br/>
     zvon na nedeľu zaspal, kavky
     <br/>
     na veži vládnu, zem pod nimi čierna je,
     <br/>
     zomiera sviatok. Ale ty, ó, Kriste,
     <br/>
     cez mŕtvych nejdeš k svojmu stolu
     <br/>
     a kriesiš, odpúšťaš, ten vtáčí spev
     <br/>
     bolesti neodženieš za vrchy.
     <br/>
     <br/>
     Ibaže v raji pod stromom náš otec zastal,
     <br/>
     zhrbil sa nad ním konár, starší bol o minútu.
     <br/>
     A jednako je miesta dosť a hodín mnoho
     <br/>
     pre pády a pre odpustenia.
     <br/>
     Hruda je rozmrvená v hrudách, stojí
     <br/>
     bez pevnej stavby chatár,
     <br/>
     bez mocnej vôle hrobár chvie sa pri mŕtvom,
     <br/>
     je zavše vetrík vo vzduchu
     <br/>
     a jeho chvíľa dlhšie trvá od našej.
     <br/>
     <br/>
     Kriste, veď vieš to, vždy si Kristom.
     <br/>
     Zdvihli sme kameň, uhnul si sa
     <br/>
     a tvoje okná klopaním
     <br/>
     strašne sme rozbili.
     <br/>
     Potom nič iné, iba úsmev tvoj
     <br/>
     sme stretli dnu za záclonou a kajúcne
     <br/>
     s obetnou slzou stúpali sme po schodoch,
     <br/>
     v poklone pri oltári videl si nás,
     <br/>
     sedemkrát nech je požehnaný deň,
     <br/>
     keď sedemkrát sme padali.
     <br/>
     <br/>
     Odpustenie je v láske, pri dverách.
     <br/>
     Kto nikdy neklopal,
     <br/>
     nech trpí muky Tantalove.
     <br/>
     Kto mrie bez odpustenia, sipí ako had,
     <br/>
     do raja druhý raz sa nevkradne,
     <br/>
     už bránu zavreli, je noc a hviezdy nevyjdú,
     <br/>
     hlas falošný lži jabloň Božiu nestrhne,
     <br/>
     jazykom márne šľahá do vzduchu, tvár,
     <br/>
     čo plazí sa, prach mŕtvy zbiera zo zeme,
     <br/>
     svoj horký chlieb, svoj sen bez odsnívaných dní.
     <br/>
     <br/>
     Ach, áno, Kriste, smial sa z teba raz ten had,
     <br/>
     povedal: Premeň kamene a hoď sa z veže,
     <br/>
     utíchneš, ja ťa zomeliem
     <br/>
     na nekonečné mlčanie,
     <br/>
     bez teba vládnuť budem v dejinách,
     <br/>
     vezmem ťa na svoj vrch, pred panstvom mojím
     <br/>
     padneš na kolená, vzdáš úctu mojej moci
     <br/>
     a položím ťa na zem, klaňaj sa mi!
     <br/>
     <br/>
     Zahriakol si ho: Pánu Bohu klaňaj sa!
     <br/>
     Až potom na vrchole Golgoty si zažiaril,
     <br/>
     belostné telo tvoje
     <br/>
     je kľúčom ku štítu. V tej žiare tajomstva
     <br/>
     putujú časy, bežia storočia
     <br/>
     a dennodenne dni sa tvoria v dňoch,
     <br/>
     idú a odchodia a nesú modlitbu, mrú v nej,
     <br/>
     jasajú rody, nariekajú, hynú,
     <br/>
     vraždia ich, z mŕtvych vstávajú,
     <br/>
     kvetiny v tvojej ruke, tvoja svätá omša.
     <br/>
     <br/>
     Hľa, zlý duch mocný zavše púšťa jed
     <br/>
     zo svojho prítmia, hmatá naše póry
     <br/>
     a starú krv po hriechu, luhom
     <br/>
     podliatu, zvádza k nymfám pekla.
     <br/>
     Šaty z nás trhá, telom páchneme,
     <br/>
     prstom nás zotrie z obrázku,
     <br/>
     prežerie v hrdle v svojom zálive.
     <br/>
     <br/>
     Je hrozný ošiaľ pekla, hniezdo chrást,
     <br/>
     za dusným vzduchom láka havrana,
     <br/>
     ten krok je smrť a zotlie tisícročie, hyen
     <br/>
     svorky sa vrhajú naň, pustú tmu
     <br/>
     rozsápu, hlcú temný medokýš
     <br/>
     podsvetia, v ktorom drak ťa vypľul, hriešnik,
     <br/>
     keď padol si a skala horúca
     <br/>
     ťa šmahom zmietla, v dyme handry kus.
     <br/>
     <br/>
     Tak trhá oheň krvi každý zdrap,
     <br/>
     v minúte stroví slabú byľ
     <br/>
     a mŕtvy ide k mŕtvym, znova v prachu
     <br/>
     je stopa jeho zahladená, harlekýn
     <br/>
     dospieval, sklonený k hre mútnych vôd.
     <br/>
     Po našej ulici sa prehnal vietor,
     <br/>
     chcel odniesť smeti jesene;
     <br/>
     pán vietor, neberte tie smeti z našich brán!
     <br/>
     Každá smeť nám je láskou oddaná.
     <br/>
     <br/>
     Ó, Bože, vidíš ľudské neresti!
     <br/>
     Nad horizontom prejde sadza,
     <br/>
     jej meč, čo rúbe kvietky v kvetinkách
     <br/>
     a druhú jazvu, nenájdenú,
     <br/>
     zaviaže človek smútku obalom;
     <br/>
     chodí v ňom, srdce bodá ktosi,
     <br/>
     ktosi ten druhý, ten spred chvíle v húšti,
     <br/>
     ten s vidinou, ten ty, čo spíš tu.
     <br/>
     <br/>
     Chceš vstať a v chladných kolenách
     <br/>
     mlčí tvoj sen sna. Okom neprejdeš
     <br/>
     miesto, kde zoťatý si na tupo,
     <br/>
     kde znehlučnel už ten, čo hviezdy sľúbil,
     <br/>
     viac núkal ako slasť, a nesplnil.
     <br/>
     Nestratil si sa predsa. Ostal človek,
     <br/>
     ten starý pútnik, spätnou cestou
     <br/>
     sediac pri studni, s tvárou zatvorenou.
     <br/>
     <br/>
     Keď prišiel iný pútnik, nikdy
     <br/>
     ho nevidel, chcel reč s ním nadviazať,
     <br/>
     chcel hovoriť a slovo nenájdené
     <br/>
     ho po druhý raz zabolelo. Studňa
     <br/>
     stála tu, od dní a od storočí,
     <br/>
     ešte nie plná, nenaplakaná.
     <br/>
     A nachýlený pocestný sa díva do nej,
     <br/>
     tam na dne jeho tvár má stopy života.
     <br/>
     <br/>
     Z poludní derie sa lúč tenký ako niť,
     <br/>
     na tomto brehu strom je, chladí teraz.
     <br/>
     Bol iný strom na druhej strane, mlčí už,
     <br/>
     v mlčaní skryť sa možno na chvíľu,
     <br/>
     znak hrôzy zatajiť. No, jednak
     <br/>
     človek je tu a vrátil sa hlas jeho z lístia,
     <br/>
     keď zavolal Boh: Adam, kde si!
     <br/>
     <br/>
     Ježišu Kriste ukrižovaný,
     <br/>
     my, tridsať strieborných,
     <br/>
     hľaď, ako rozsýpaní sme na drobné
     <br/>
     po tvojej ceste krížovej,
     <br/>
     neodsúď nás a milosrdne
     <br/>
     na naše hriechy zabudni.
     <br/>
     Teraz pod krížom daj nám veľkosť života,
     <br/>
     Golgotou posväť čas náš krátky!
     <br/>
     Samoty horkosť preruš, príď, Pane Ježišu!
     <br/>
    </p>
   </div>
   <p>
   </p>
   <p>
   </p>
  </div>
 </body>
</html>
