<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2537404">
       </a>
       Žalm asiský
      </h2>
     </div>
    </div>
   </div>
   <p>
   </p>
   <p>
   </p>
   <p>
    Chudáčik boží, keď si sa narodil, kniha evanjelia bola otvorená.
   </p>
   <p>
    To boli hodiny Boha na zemi.
   </p>
   <p>
    Začal si kvitnúť, ako každá mladosť. Ale nebo dýchlo na kvet a ty si sa stal Františkom.
   </p>
   <p>
    Pridal si sa bosý k bosým. Nevyronil si slzu, že zem omína. Svätí sa nezlomia na plač.
   </p>
   <p>
    Odel si sa handričkami. Vietor neodtrhol z nich na tebe ani nitky, tak dobre ťa obliekli
         v nebi.
   </p>
   <p>
    Boh ťa popálil láskou a popáleniny nebudú chcieť obväz. Dlho ti budú horieť na tele.
   </p>
   <p>
    Rodič ťa vydedil. A utišoval si ho, že máš Otca na nebi a teraz si mu dobre na stope.
   </p>
   <p>
    Aj šaty si mu nechal. Tak pre Krista na kríži nebolo nijakých šiat na zemi.
   </p>
   <p>
    Zanechané lichôtky za tebou volali. Ale ty si im hovoril o Bohu a boli ticho. Toľko si
         mal Otčenášov, ako hviezd na nebi.
   </p>
   <p>
    Nevesta chudoba, ó, ako chce byť milovaná! Založil Spasiteľ svoje kráľovstvo na dvoch
         halieroch vdovy.
   </p>
   <p>
    A od dvier chrámu hľadíš na tie dve mince, je na nich svätožiara, cesta dohora.
   </p>
   <p>
    Potom rozdávaš už len nebo. I zbojníci sa doňho tisnú, máš ho dosť. I tvoji malomocní v
         ňom sú. Ošetruješ ich a nebeské obklady patria nielen im, aj tebe.
   </p>
   <p>
    * * *
   </p>
   <p>
    Žobral si chlebík, vreco božie si nosil; tvoje rehoľné rúcho nemalo vačkov, bolo by
         ťažké.
   </p>
   <p>
    Ak sa stalo, že si prišiel k chate a bola zavretá, prosil si aj tam. Tí, čo ďalej
         bývajú, to počujú.
   </p>
   <p>
    A povedal si svojim bratom: iďte pokorne, nebeské vtáčky, hľadajte si pokrm. A
         roznášajte pokoj.
   </p>
   <p>
    Tu je chvíľa rozmnoženia chlebov, ako za časov, keď sa rodilo na zemi dvanásť košov.
   </p>
   <p>
    Tí, čo nemajú role, ani sýpky a idú za Kristom, k tým odrobinkám si môžu posadať, bez
         zaťatej päste. Netreba prepadať majere.
   </p>
   <p>
    František miloval to, čo našiel po Kristovi. Nechcel váľať tróny, ani ožobráčiť celý
         svet.
   </p>
   <p>
    Svoje otrhané deti prijal do takej školy, v ktorej svätý len svätosť dáva.
   </p>
   <p>
    A povedal im: neverte, čas nie je večný. Neplačte, že vás ruky Božie odtrhli od jarných
         lúk; neplačte, jar tu nie je večná.
   </p>
   <p>
    Málo je priestoru, smädu je mnoho. Víno je kyslé. Tak sa volá ten ocot a žlč jari na
         zemi.
   </p>
   <p>
    A Bohu povedal František: ja budem to všetko, čo sme ti zlého my ľudia urobili. Ty buď
         odpustenie.
   </p>
   <p>
    To akoby sme zapálili sviecu v chráme Božom, len tak, ukradomky a so strachom, že sme
         veľkí hriešnici.
   </p>
   <p>
    Lebo i mýtnik môže premeniť svet, keď ruky zloží pred Bohom.
   </p>
   <p>
    Tie ruky, ktoré boli predtým hrozivé.
   </p>
   <p>
    Veď Zachej sa díval s úsmevom na polovicu svojho nazdieraného bohatstva, keď mal Krista
         na návšteve.
   </p>
   <p>
    Rozdať chudobným. Prejsť pri nich, poskrúcaných biedou, a Pán Boh sa raduje, že neboli
         obídení.
   </p>
   <p>
    * * *
   </p>
   <p>
    Čo si žiadaš, František? Nič pre seba. Pre tých ostatných milosť a veľké odpustenie.
   </p>
   <p>
    Nechže je, Bože, tvoja ruka láskavá. Slabých i hriešnych pohlaď, keď zdvihnú k tebe oči.
   </p>
   <p>
    Tam ťa väčšmi treba, kde sa nahromadilo veľa žiaľu ľudského, kde sme hladní, kde práve
         oči otváraš.
   </p>
   <p>
    Necháš prosiť aj okrušinku o svoju lásku. Veď pri nej neubúda z tvojej veľkosti.
   </p>
   <p>
    Najradšej pritúliš tých ubolených, ktorými život povymetal všetky smetiská.
   </p>
   <p>
    Akoby si na nich zvlášť lipnul a si spokojný, keď i také duše ožijú, ako je Šavel, ako
         Magdaléna.
   </p>
   <p>
    Ó, Bože, k previnilcom buď milosrdný, čo už plačú pred tebou.
   </p>
   <p>
    Bratia zbojníci, sestry hriešnice, poďte!
   </p>
   <p>
    To je tá sila, čo i brata vlka skrotila a dušu ľudskú, ako v zlievarni, vie upodobniť
         nanovo.
   </p>
   <p>
    Ticho je v Porciunkule. Modlí sa pár bratov, aj tí svätí na obrazoch, v nebi nebeskom.
   </p>
   <p>
    * * *
   </p>
   <p>
    Na vrchu Alverny je chatrč z haluzí. Tu sú tie večné pahorky, hneď ich uvidíš, len si
         prines čistú tvár.
   </p>
   <p>
    Poď, taký slabý, s bledunkým telom. Niet ho kde skryť na hore Tábor.
   </p>
   <p>
    A dobre je tu. Tri stánky odrazu sa ponúkajú tomu, čo nikdy nebude mať chalupy.
   </p>
   <p>
    Otče nebeský, ty ho naučíš vidieť už nie strechu nad hlavou, len veľké nebo, pred ktorým
         padne na tvár.
   </p>
   <p>
    Ty sám vieš, kedy vstane a zdvihne oči. Lebo na zemi nie je sláva, len chudoba. Tú musí
         vidieť.
   </p>
   <p>
    A s ním mnohí budú kocku hádzať o ten plášť chudoby, o ten kvetovaný plášť. Ani jeden
         kvietok nezlomí sa.
   </p>
   <p>
    A keď si posadajú spolu na trávu pôstu ako na prestretý obrus rosy, ani jeden jej rubín
         sa nestratí.
   </p>
   <p>
    Potom, keď príde ohnivý Duch Serafín, on nechá päť kvapiek krvi, ako päť ruží na Božom
         stole obetnom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523110">
       </a>
       Duša
      </h2>
     </div>
    </div>
   </div>
   <p>
   </p>
   <p>
   </p>
   <p>
    Neskuhril svetlom Stvoriteľ, mal okolo palca ovinuté slnko, a tebe, duša, povedal: Buď!
   </p>
   <p>
    Sú výšky a sme lační. Po zemi nám ruku podá dych Boží, teda ideš, ty neosamelá.
   </p>
   <p>
    Si v nás, raz ako blesk, šľahajúca, a si hneď tichá ako iskierka.
   </p>
   <p>
    Horím v tebe, dosýta slobodný v dúhach i motýľoch, vo víroch i zákutiach.
   </p>
   <p>
    Kedysi sme sa preháňali šíravami, hltali sme obzory, na vesmíry sme si meno vydlabali,
         že i tam sme boli.
   </p>
   <p>
    Ak dnes ma hlad vymrští do diaľav, padám ti tu na stôl, ako prach, ktorý utieraš rukou.
   </p>
   <p>
    A tak máš svoje čaro prestreté u mňa v izbe. Neviem, prečo sa stále dívam, kedy prídeš.
   </p>
   <p>
    * * *
   </p>
   <p>
    Tebe, ó, duša, je zatajené, že slnko zapadá. Teraz sme dlhšie spolu.
   </p>
   <p>
    Živím sa tvojím plamienkom. Ale vetriská sú už za humnom, idú nakusnúť naše zátišie.
   </p>
   <p>
    Ak ma budú odháňať, ak nepriateľské luky napnú proti mne, poblkávaj a zakry ma.
   </p>
   <p>
    Ak šíp ma bodne, pustený s hnevom na mňa, budem sa ťa držať s výkrikom: zachráň ma!
   </p>
   <p>
    Aj vtedy, keď z teba, ako z vtáčka, budem pierko padajúce.
   </p>
   <p>
    Aj vtedy podložíš mi dych pod nohy, on ma podchytí, aby som sa neporanil smrteľne.
   </p>
   <p>
    Je to chvíľa doletu Podľa tvojho hlasu ju poznám.
   </p>
   <p>
    * * *
   </p>
   <p>
    S narodením prinesú si ľudia rosu na púčku. Len rozvinúť sa v kvet. Hlási sa každý: tu
         som. A zaligotala sa rozprávka, tie oči otvorené, tie čisté, čo nevidia črvotoč.
   </p>
   <p>
    Stvoriteľ povedal môžete a nemusíte poznať každý strom.
   </p>
   <p>
    A skrývame poranenú spomienku na to, čo hlas neba chcel v raji.
   </p>
   <p>
    Vezmi svoj kríž slobody, hoci aj sám, hovorí mi Boh, vezmi ho z pondelka do soboty.
   </p>
   <p>
    Hľa, odrazu rastiem a vravia, že vtedy človek zosmutnieva. Ty to, duša, poznáš?
   </p>
   <p>
    Nemám ten istý úder srdca, ako predtým. Zhorknul môj úsmev, vložený na zvon nedele.
   </p>
   <p>
    Pozošívaj mi vrásky na čele, aby sa ma nebáli deti nevinné, keď ma pohladia.
   </p>
   <p>
    Že by som mal byť potom smutný? Nie som, mám viac pohľadu deň čo deň, som rozvinutý
         kvet.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523270">
       </a>
       Myslíte, že je ľahko žiť?
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď kvapka radosti nie je silou, keď slza nie je útechou, čo vtedy poviete?
   </p>
   <p>
    Vzdychnete si: jeseň sa musí uživiť i z posledného listu, čo pre ňu ostal na strome.
   </p>
   <p>
    V izbe zhaslo. Z obloka hľadíme do záhrady na astry, vietor im dal chladnú krv.
   </p>
   <p>
    Pijeme víno, ktoré je iné na svadbe a iné v kúte samoty. Družbov neprišlo dosť.
   </p>
   <p>
    Z otvorenej fľaše vyšumí nápoj ľahko, ale nie bolesť z vyšibanej rany.
   </p>
   <p>
    Biela je soľ s chlebom nad zalomenými rukami, že smäd nezastavil rieky, čo odnášajú sny.
   </p>
   <p>
    Noc vie, že je temná. Keď nás spovedá, na naše odreniny neposvieti, jej ikony mlčia.
   </p>
   <p>
    * * *
   </p>
   <p>
    Vysĺňali sme sa v hazardných chvíľach. Šťastie malo pazúre a my sme neprehrali.
         Nedohrali sme hru.
   </p>
   <p>
    S lanskou i predlanskou ruletou, čo sa točí celá ako zemeguľa, boli by sme bohatší?
   </p>
   <p>
    Je v nevysloviteľnosti kruhu, že sa krútime dokola a nemáme celé koleso sveta.
   </p>
   <p>
    V sezóne mladosti obdivovali sme poklady a paláce, v ktorých sa vysĺňala kráľovná zo
         Sáby.
   </p>
   <p>
    Náš chrám času chrlí zo seba nedobudované, neklenené, nespresnené výročia.
   </p>
   <p>
    Unikajú nám hlasy starých ročných období. Keď sme boli v mladosti chorí od mladosti,
         dlho nás liečili.
   </p>
   <p>
    Teraz sa nám kreslia na oči mlčiace vŕby, ich tiché, posledné dni.
   </p>
   <p>
    Trochu prachu sedí namiesto peľu v našom herbári.
   </p>
   <p>
    * * *
   </p>
   <p>
    Je dosť búrania a krvi, je chlad, je okraj smrti, čmáraný načierno po stenách.
   </p>
   <p>
    Ale ostal človek. V mrazoch, v popole zaniesol svoju tvár pred oči všetkých.
   </p>
   <p>
    Že lásku vzkriesi? Že život dá, veľký, krásny? Že nevybočí z vekov?
   </p>
   <p>
    Či môže žiť plod ducha, zrejúci v našich dverách domu, do konca sveta?
   </p>
   <p>
    Len svätí narábajú s takým plameňom, ktorého jazyky vedia premeniť ich reč na slovo od
         Boha.
   </p>
   <p>
    My, z pohrebíšť pohanských, nevyvierame z hlasu svojho pred páliacim ohňom Eliáša.
   </p>
   <p>
    My, neodvážlivci, nevieme ruky zložiť, keď všetko zhorené vysielame k nebu ako perie
         vtáctva.
   </p>
   <p>
    A čakáme na jastrabov, čo padajú z blankytov. Zima ich pustí dolu, nám viac mrazu vojde
         do kožucha.
   </p>
   <p>
    * * *
   </p>
   <p>
    Ako je belasý klinček pri druhom klinčeku, tak sme všetci so všetkými, ľudia pospolu s
         ľuďmi.
   </p>
   <p>
    Jeden z nás pozdraví Boha, modlí sa; jeden začína päsťami žiť, hádže ich.
   </p>
   <p>
    Jeden má kamene, idem k nemu, pýtam sa, prečo som mu v ceste. Kamene nemajú oči.
   </p>
   <p>
    I vtáčky, tí františkáni boží, kričia: prečo hádžeš do nás? Čo máš z nás, veď nič
         nemáme!
   </p>
   <p>
    Ak si hladný, poď s nami na brázdy; ak si smädný, zavedieme ťa k poľnej studničke, z
         lásky k hltu vody.
   </p>
   <p>
    Lebo tak je: kto do teba kameňom, ty do neho iba tým, aby sa napil a nebol smädný. Tej
         studničky je tu dosť.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523484">
       </a>
       Väzeň lásky božej
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pred očami chrámov kvitneme ako orchidey a pred očami ich blankytov sa iba chvejeme.
   </p>
   <p>
    Niekedy chceme ich oblohu väčšmi povyšívať, ale Stvoriteľ naspamäť vie všetko.
   </p>
   <p>
    V hodinách Božích trvať možno ako pri stene s kropeničkou, piť z ich obsahu, šepkať, čo
         sme v slove vzali prstom zo svätenej vody.
   </p>
   <p>
    Pokora nás zavedie na lešenie Božích rúk. Dušu v nej treba zamknúť, ako prsteňom ruku.
   </p>
   <p>
    Je to oddych, je to trinásta izba pre oči vyhnanca, aby videl nebeskú zem.
   </p>
   <p>
    Je ona ako ornát, čo kladieme na seba, idúc k oltáru, aby nebolo vidno, že sme iba z
         hliny umiesení.
   </p>
   <p>
    A máme v ruke kľúčik od bohostánku a myslíme len na jedno: čo sa deje na druhom boku
         dverí.
   </p>
   <p>
    * * *
   </p>
   <p>
    Vykročíme každé ráno za pokrmom a tvrdo je nám pod nohami do večera, slnko nepoodnáša
         úskalia.
   </p>
   <p>
    Odpusťte zemi, že málo dala. Nie je ona na pošliapanie, má moc, aby nás nosila.
   </p>
   <p>
    Odpusťte Eve jablko. Za ním sa pomodlite, Otčenáš je našou druhou kolískou.
   </p>
   <p>
    Boh nám všepol slovo do úst, že on je Otec, dá nám chlieb náš každodenný.
   </p>
   <p>
    Kde je rola, kde sa nabralo zrno, nevieme; kto oral, nevideli sme. A žeň je naveky.
   </p>
   <p>
    Ráno sa to ešte nevidelo. Ale Božie hrable sú ako struny, na ktoré hudobník siaha každý
         večer.
   </p>
   <p>
    * * *
   </p>
   <p>
    Je večná nedeľa. Tvoj sviatok, Pane, je nepretržitá omša. A kde je môj biely plášť?
         Hľaď, všetká chmúra dňa je na mne.
   </p>
   <p>
    Vari kdesi od starých egyptských pyramíd podulo a prach je na mne.
   </p>
   <p>
    Som ako čínsky múr, rozhlodaný, prečervavený, popodhrýzaný časmi i nečasmi.
   </p>
   <p>
    A hľa, títo obri i po ďalších tisícročiach budú hľadieť na nebo a budú ovievaní Božou
         oblohou.
   </p>
   <p>
    A musí sa to Pánu Bohu páčiť, že tam zhora rozdáva tej starej, popukanej zemi svoje
         slnko.
   </p>
   <p>
    V takej chvíli všetky jej pukliny, všetky vylomeniny akoby si kľakli k sv. prijímaniu.
   </p>
   <p>
    Neočistený hieroglyf je tu celou hrdzou, ale i celým srdcom, celým pôstom a celým
         kvílením.
   </p>
   <p>
    * * *
   </p>
   <p>
    Golgota s krížom je Kristovo smrteľné lôžko. Jána nemohli odohnať.
   </p>
   <p>
    Syn Boha zomiera, keď mu už nič nevie dať odľudnená zem, okrem horkého octu.
   </p>
   <p>
    Čakali, že príde Eliáš. Nepríde, to nie je vrch premenenia, to je vrch krvi a nad ním
         zavreté nebo.
   </p>
   <p>
    Dokonané je. Ide tma, čo hroby otvorí, zemou zatrasie a jeden výkrik sa z nej vyderie:
         Pane, spomni si na mňa!
   </p>
   <p>
    Otrasný obraz. Ešte i to, že stotník uteká od mŕtveho a kričí: Synom Boha je!
   </p>
   <p>
    A učeníci, až keď ho videli, uverili. Milovali ho, a napočudovanie, rozniesli ho do
         všetkých končín sveta.
   </p>
   <p>
    To sa stalo i so Šavlom, poddal sa. Všetkých prekvapilo, že sa stal Pavlom.
   </p>
   <p>
    A z pohanov boli kresťania, o tom živo svedčili mučeníci. Vo chvíli, keď im tiekla krv,
         tí čo mučili, Krista nemohli odohnať.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506510">
       </a>
       Rodné záhony
      </h2>
     </div>
    </div>
   </div>
   <p>
   </p>
   <p>
   </p>
   <p>
    Jar nesú vtáky v obleku píšťalky. Už teraz snívajú jahody o nás chudobných.
   </p>
   <p>
    Stromy putujú nazad do záhrad, odhodlané žiť.
   </p>
   <p>
    Matka ide robiť na pole, má doma deti. Keby ich neniesla všetky na rukách, nešla by.
   </p>
   <p>
    Každej lastovičke, čo obletuje náš dom, povieme, že je rodná sestra. Z nôh sa jej práši
         naša prsť.
   </p>
   <p>
    Musela svoje diaľky precestiť, neprísť iná spod iného neba.
   </p>
   <p>
    Never, že slnko ťa ďaleko od domu premení. Ostaneš iba preľaknutým človekom. Strach
         vyklčoval celé naše storočie.
   </p>
   <p>
    * * *
   </p>
   <p>
    Teraz, ak je ešte smutno, to len našej rodnej zemi bez nás. Od počiatku nebolo tak.
   </p>
   <p>
    Keď Boh stvoril jej priestory, každý mal kde byť.
   </p>
   <p>
    A mali i kde umrieť, jeden pri druhom, pricláňaní pokolením, ratolesťami.
   </p>
   <p>
    Z dolín vytekali dobré potoky, oni z nich pili. Teraz nie, tu z triešte mora.
   </p>
   <p>
    Spúšťa sa na dno lovec perál, hľadajúci, večne hľadajúci. Nemôže pod morom zaplakať.
   </p>
   <p>
    Máme i my kvapku na očiach, všetci sme kvapky, i moji drahí v hrobe, tak ako šumia od
         nich potoky za mnou do morských plání.
   </p>
   <p>
    Ó Bože, je strašne mnoho našej rodnej zeme!
   </p>
   <p>
    * * *
   </p>
   <p>
    Po lete prejde jeseň, kroky má isté.
   </p>
   <p>
    Na zlatých vŕškoch zazuní korunovanie žatvy. Akoby bol kráľom, kto prišiel na roľu.
   </p>
   <p>
    A kosa spozná, kde krájala úvrate takto rok, so zvyškom vône na oselníku.
   </p>
   <p>
    Gazda hľadieť bude na kozly, mäkko pôjde k nim. Tak sa chodí po hrudách, ktoré Boh kropí
         kaskádami pohľadu.
   </p>
   <p>
    A nechá na zemi lásku: zaúhorí, zaorie, zapečatí ten drahý kov, ktorý dostal z Božích
         rúk.
   </p>
   <p>
    Takže nabudúce nie každý ju môže nájsť, len kto vie odkryť svoju dlaň v hrsti Božej.
   </p>
   <p>
    * * *
   </p>
   <p>
    Boh je pri každom narodení človeka. Puklo semienko, nechá na ňom odliatok svojej tváre.
   </p>
   <p>
    Vzdá mu pokorne poklonu: máš svoj záhon, rastni, nik nemá sily odniesť ťa.
   </p>
   <p>
    Rozprávka táto v dieťati dlho dýcha, v snení prvom, v krásnom učesaní.
   </p>
   <p>
    A keď si líha, došepkáva svoju modlitbičku, to povedané, čo vie Boh.
   </p>
   <p>
    Vyspí sa a neskoršie sa z rozprávky zobudí. Hneď príde to, čo si pýta slzy.
   </p>
   <p>
    Ó, smrteľník, bolesť ti bude nápojom. I bez hľadania uvidíš cudzí, nežičlivý svet.
   </p>
   <p>
    Nenašli sa maliari, čo by vedeli namaľovať semienko zimy. Hmatajúc ho, došli iba k
         človeku.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506699">
       </a>
       Tri čnosti
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2506712">
        Viera
       </a>
      </span>
     </dt>
     <dt>
      <span class="sect1">
       <a href="#id2506770">
        Nádej
       </a>
      </span>
     </dt>
     <dt>
      <span class="sect1">
       <a href="#id2506831">
        Láska
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506712">
        </a>
        Viera
       </h2>
      </div>
     </div>
    </div>
    <p>
    </p>
    <p>
     Vieš, ako si prišiel žiť? Neboj sa toho. Kvietok sa díva na celú oblohu a nepýta sa:
            ako? odkiaľ?
    </p>
    <p>
     Povedal vetrík stromom: otvorte oči. Otvorili a nevedia, ako vznikli na svete.
    </p>
    <p>
     Ktože videl svoj pôvod, aby uveril? Ticho skladáme ruky pred vzdialenosťami,
            položenými k nám.
    </p>
    <p>
     Nevideli sme večnosť, ale nás oslovila sto ráz. Kto by nepoznal svoje meno, aby sa
            naň neozval!
    </p>
    <p>
     Ak kvietok vonia, ak strom šumí, povedzte, kde vzal silu jestvovania?
    </p>
    <p>
     Ak je človek tvorom, ktorý sa modlí, povedzte, ako našiel na to slova?
    </p>
    <p>
     V tej chvíli sme ako rieka, každý ju vidí a verí, že tečie mohutne do mora.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506770">
        </a>
        Nádej
       </h2>
      </div>
     </div>
    </div>
    <p>
    </p>
    <p>
     Kým jestvuje zem, si tu aj ty, nádej, z nej zrodená, ovinutá v povojníčku, jej dieťa.
    </p>
    <p>
     Vždy v perinke si ležala, prostred kvetov. Vždy si len išla rozkvitať. A my sme
            skmásali lúku kolo teba, ty však, vykasaná po kolená, obchádzala si ruiny.
    </p>
    <p>
     Úbohé ľudstvo. Porozmetalo najprv svoje strechy, teraz bosou nohou ich zbiera pre
            svoj dom.
    </p>
    <p>
     Videli sme. Vojna porátala lebky a nezakríkla bolesť, ale sa zastavila.
    </p>
    <p>
     Pod chodidlami nám dunia trhliny svetadielov, rozbité, klzké ako hady. Syčia jedom.
    </p>
    <p>
     Kdesi je to tak hlboko pod nami a kolo nás, keď trpíme, že nedovidieť až za trosky.
    </p>
    <p>
     Kdesi je náš dom. Ty nádej, stojíš na prahu, že vstúpiš. Váhaš? Neváhaj, veď
            jestvuješ, ako je zem stará.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506831">
        </a>
        Láska
       </h2>
      </div>
     </div>
    </div>
    <p>
    </p>
    <p>
     Človek je lúč slnka, blyští sa až k našim oblokom. Otvoríme mu ich.
    </p>
    <p>
     Ideme aj ďalších hľadať, tých bezvýznamných, skrotených, utiahnutých; je ich ako
            trávy na poli.
    </p>
    <p>
     Keď kto pri nás prejde, treba ho vidieť, stebielko, čo nebadane rastie zo zeme.
    </p>
    <p>
     Nad každou byľkou zastaviť sa, aby sa nestúpalo po nej. Ani po tej opustenej.
    </p>
    <p>
     A keby sa nalomila sama, naše prsia padnú na ňu, a neuderia ju. Ideme všetkých jej
            bratov hľadať, všeľudskú družbu, celok pokoja, víziu teploty.
    </p>
    <p>
     V takej premene badať i taký zázrak, keď sa jeden studený krok na zemi stane ľudským.
    </p>
    <p>
    </p>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506885">
       </a>
       Chlieb hladných
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zvonia na Božie telo. Je sviatok chleba, do ktorého raz vo večeradle skrylo sa povedané
         slovo lásky.
   </p>
   <p>
    Je slávnosť oltára. Je oheň vzplanutého kríčka, keď vyhlásil o sebe „Som, kto som.“
   </p>
   <p>
    Je padanie many. Zrána sa podivne rozmnožuje a do večera je sýtiacim pokrmom.
   </p>
   <p>
    Klenba chrámu otvára sa nebu. Výšky nijaké neprekážajú, do Božích veľhôr ide pieseň.
   </p>
   <p>
    Teraz je tvoj čas, Pane. Vzniesli sa zvony, prosia o drobec bielunký, pre biednych.
   </p>
   <p>
    Tam sa to začínalo. Zvonili vždy pre chudobných, pre sluhov, pre pokorených. Majú dlhé
         pokolenie.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506942">
       </a>
       Dôverne
      </h2>
     </div>
    </div>
   </div>
   <p>
   </p>
   <p>
   </p>
   <p>
    Chodím po poli, vyčítam tráve, že nič nerobí. Chcem ísť ďalej, ale po čo? Tam je hora,
         psie huby, s ktorými niet reči. Nesiem svoje nohy, naplním ich únavou, sadnem si, pozerám
         na oblohu a kričím svetu, že je prázdny. Čo, keby mi tak vlastné srdce vykričalo, že som
         prázdny? Čosi by to bolo ako môj hlas, a mne sa furt zdá, že nič v sebe nemám. A hneď
         prvému steblu trávy poviem, že rastie, že je v ňom hlboký dych zeme, taký, ako i vo mne je,
         že jestvujem. A oblaky? Tam tiež nie je prázdnota, keď môžu putovať s túžbou i netúžbou. Už
         viem, kde idem. Cesty ma vedú ku mne.
   </p>
   <p>
    * * *
   </p>
   <p>
    Jar povedala pravdu, nesejte zármutok na roľu. Hľaďte na budúce klásky. Túlam sa pred
         osivom v poli a prosím vtáčka o pieseň pre šesťmesačné slnečné dni. Leto sa ohrieva tak,
         ako keď dám do smútku duše trochu harmoniky. Zrno mi tak dozrieva, ako sa mi chce do spevu.
         Ľuďom hovorím, podelím sa s nimi, ak by im chýbalo. Lebo i dobrou vôľou žijeme, nielen
         zalamovaním rúk. Strach pred ľuďmi by sa mohol stať hrozným. Povedzme im hneď, že sú naši
         priatelia, keď sa jar dala do rozbehu.
   </p>
   <p>
    * * *
   </p>
   <p>
    Vetrík, z ďaleka, neznámy, pokolísal moje kukuričné pole, pozlátil ho a hore brehom z
         viníc odvial každý prášok. Komu to poviem? Tebe, prvý pútnik, čo pôjdeš okolo mňa.
         Pozdravím ťa, že si prišiel z dlhej cesty. Z diaľav, ako z húštia, vyčkával som ťa
         pohľadmi, túžbou, hlasitým dychom. Naozaj som ti vystrel náručie, už aj pre tvoj tlkot
         srdca z diaľok. Dal som ti do jednej ruky kukuričný chlieb, do druhej džbán vína a môj
         úsmev je teraz tam, kde si bol dlho, i tam, kde ešte budeš dlho. Lebo keď je vetrík všade
         vetríkom, môj úsmev ti bude všade na stope.
   </p>
   <p>
    * * *
   </p>
   <p>
    Z ktorého koreňa povieš stromu: vzdiaľ sa? Pozeráme, čo na ňom šelestí, keď je ten
         šelest vždy taký dobrý k nám. Každé zrnko, padnuté z olivy, je pre nás dobrotou v kúsku
         oblohy. Tak sa zbiera do rúk čosi nebeské, čo už je na zemi. Buďteže ticho, vy tam, vrabce
         za humnami, čo sa chystáte lietať okolo stromov so zelenými guľôčkami. A ty, gazda, zavolaj
         prosím, toho šesťročného chlapca, aby neodháňal vtáčikov kameňmi, mohol by odohnať i olivy.
         Strom má korene i v ľudskej dobrote.
   </p>
   <p>
    * * *
   </p>
   <p>
    Susedove decko ma volá, aby som sa s nim bavil v piesku. Idem, nechcem ho zarmútiť. A
         bavíme sa. Veď je to hravá práca, stvoriť krajinu i krajiny, hory-doly, a cestovať
         šírinami. Chlapča stavia kopce, tunely, doliny, mosty a diaľky, čo mu ich vidiny ľahko
         vložili do sladkej duše. Ja mám púšťať vlaky, svet kdesi na ne čaká. A nejde mi to. Nechcú
         sa pohnúť. Tie moje — vravím chlapčaťu — už dávno odišli, ešte v detstve a furt sú na
         cestách. No tak — hovorí mi — pôjdeme spolu, aby som si sadol na jeho vlak. A decko hľadelo
         na mňa, že šťastne cestujeme. Nebol to pohľad s obavami, ten ľudský, vždy chvejúci sa, kde
         dôjdeme.
   </p>
   <p>
    * * *
   </p>
   <p>
    Ide cestou človek s batohom a batoh s človekom. Nepridáš a je ťažší a ťažší. Vždy treba
         niečo niesť, raz pavučinovú sieť, raz netrpezlivý hnev búrky, raz vrásky, veľké ako polená,
         a raz i dorúbanú horu. Kto by povedal, že všetko sa nám pomestilo na plecia! A toto my
         vyspievame celému vulkánu svojho života. Ako tie hrabačky, čo priniesli pieseň kvetom na
         lúke a uvädli im. Uvädli na ich pleci. Jediné, čo mali i potom: boli neoslobodené od spevu.
         Ak nás vulkán pohltí, len so spevom. I na ceste do nesmrteľnosti obľahčí to našu ťarchu:
         smrť s batohom a batoh so smrťou.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507110">
       </a>
       Z fontány srdca
      </h2>
     </div>
    </div>
   </div>
   <p>
   </p>
   <p>
   </p>
   <p>
    Jediná útecha, brat môj, keď ťa pozdravím, je, že ešte viem zo slova vybrať začiatok
         kvetov. To je tikot hodín, v ktorých nič svetu neluháme. Zakriví sa každý lístok na strome,
         aj vták nakrivo zaletí, ale je v tom čistota. Pochmúrny je pri ceste zaprášený bodliak,
         lebo pravdu vraví o pichnutí, keby si naň stúpil. Nestúp, aj on je kvet; ranení by ste si
         nerozumeli.
   </p>
   <p>
    * * *
   </p>
   <p>
    Aj keby som bol bezruký, zavediem ťa k potôčku, viem jeho hlas. Pohladí ťa. Aj hora
         neďaleko, počuješ, čo šumí, ma citlivé prsty. Tam ďalej, na rovine, horíme v žite. A
         víchor, keby sa zdvihol, zahasil by nás? Zhoreli by nám srdcia? Nezhoreli by, ony ako
         hromničné sviece majú plameň, ktorý je bezruký a vládne a horí.
   </p>
   <p>
    * * *
   </p>
   <p>
    Hovorím pre seba, ale ty si pri mne, drahý priateľ, lebo z reči vidíš, že ma srdce bolí.
         Aký je to zvuk na zemi, kade vrabček prešiel, ktorému málokedy utrúsime zrnko? Alebo z
         praku uletený kamienok? Už sa nezachveje, padol na zem. Svety majú i malé bolesti, ktorých
         krídla sú poskladané z našich sŕdc. Chcel som len vtáčka ľutovať, čo má menej zeme pod
         nôžkami ako my, priateľ môj.
   </p>
   <p>
    * * *
   </p>
   <p>
    Náš pohyb je neistý, nemáme v ňom celé oči. Sto ráz sa pýtaš, kde ideš. Rieka sa nepýta;
         do morských chalúh zájde, aby im niečo z našej sladkej zeme doniesla. Tak ďaleko a tak s
         láskou si porozopína blúzku, dá tomu dieťaťu mora piť z pŕs. A pýtaš sa, kde ide dievčatko,
         keď ho vidíš na celé oči, keď nesie v zásterke jahody a prišlo k tebe so sladkosťou našej
         celej zeme?
   </p>
   <p>
    * * *
   </p>
   <p>
    Zbierať klásky ako Rut. Chudobné dievča má dosť času po žatve; kde to len dá, čo
         nazbiera? Prídeš mu ty v ústrety, s tým svojím nazbieraným, čo prinášaš? Ty nesieš pritom i
         ťarchu mysle: čo s tým chudobným málom? A uvidíš v zarmútení, že si tým narušil pokoj,
         ktorý má v kláskoch Rut. Lebo chudobné dievča nemá nikdy v hlave ťarchu toho mála. Povedz
         mu iba, že si z tej istej viesky, z toho istého poľa.
   </p>
   <p>
    * * *
   </p>
   <p>
    Maliar, zastaň hore na úbočí, kde slnko vo vinici pracuje. Tu sa nalieva hrozno. Počuješ
         ho? Ako by si počul svoje meno v čine, ktorý konáš. Tak chce plátno od teba zátišie s révou
         vína, aj tvoje meno. Pozri na plody, daj strapec dolu, ako je nalievaný slnkom, daj na
         obraz, obraz mne daj a budem z neho dlho počúvať tvoje meno, akoby som počúval slnko,
         ktorým si ponalieval svoje hrozno.
   </p>
   <p>
    * * *
   </p>
   <p>
    Predo mnou kráčal človek, niesol vzácne perly. Musel ich furt mať na očiach a tak
         čoskoro zbadal, že jednu z nich stratil. Hneď sa vybral nazad, hľadel pozorne, kade išiel,
         hľadal ju. Keď ma stretol, oslovil som ho: ty si to, priateľ môj? A on sa ma udivene pýtal,
         ako to, že ho poznám? Tak — a dal som mu perlu, ktorú stratil.
   </p>
   <p>
    * * *
   </p>
   <p>
    Dievčatko zbieralo fialky. Bola jar, taká vábivá, že sa nedalo na iné myslieť, len na
         fialky. Budú voňať samým nebom, dám ich do kostola na oltár Panny Márie — povedalo mi
         dievčatko, keď som sa k nemu priblížil. Tu máš jednu odo mňa, polož ju tam so svojimi. A
         dal som jej fialku. Keď odchádzalo, povedalo mi: ako ma hrejú, ako ma len hrejú v srdci
         tieto fialky. Odpovedal som mu: aj mňa tá jedna.
   </p>
   <p>
    * * *
   </p>
   <p>
    Hviezdy jesene. Pred nami poberajú sa preč títo pútnici po nebi, vediac, že ide zima.
         Niet väčšieho chladu, ako studené hviezdy. Ako je to, hovorím priateľovi, ako je to, keď sa
         schúlime do zimy, bez harmoniky, za pavučinu srieňu! Starý rebrinák — pozrel na hviezdy a
         doložil — škripí po nebi. Ej — hovorím — mali by sme pri ňom vydržať do jari, veď sme ho
         celé leto nakladali úrodou.
   </p>
   <p>
    * * *
   </p>
   <p>
    Nedvíhaj hlavu ponad druhých. Dones mi pohár vína, vypijem ho na tvoju slávu a hodím o
         stenu. Tak slávnostne pohár umiera. Ale víno si našlo cestu k srdcu, ono ma rozospieva a
         rozospievam prítomných. Ty hľadíš na všetkých a vravíš, že ich nepoznáš, nikdy ti
         nespievali na slávu. A to je hodina, keď pohár, zdvihnutý ponad hlavy druhých, umrel, aby
         vzkriesil spev.
   </p>
   <p>
    * * *
   </p>
   <p>
    Musel si odísť, len matka už nemohla opustiť dom. Ešte zavolala, aby si sa nepotknul a
         hľadela ti pod nohy. Išla za tebou očami a za kopce a tak ťa odovzdala oblohe. Povedala, že
         vždy bude tam, kde by mala padať z neba tvoja hviezda. Kto by pomyslel, že si až taká
         chatrnosť, rozbitná, zmariteľná! Ale matka lepšie videla cudzinu doma, ako ty, čo si v nej.
         Sľub jej pohľadu z oblohy sa splnil tak, že ho máš za sebou všade.
   </p>
   <p>
    * * *
   </p>
   <p>
    Počítaj do troch a ja sa rozplačem. Neviem sám prečo, ale zem je tak hlboká, že má i
         plač. Sú kdesi tie hĺbky, tie miesta, ktoré milujem, pre ktoré hodno plakať. Neviem, či je
         v nich život, či smrť. Všetci moji najdrahší i tu sú i tu boli. Mám priateľov a odrazu chcú
         viac lásky odo mňa. Ako raz Kristovi prišli povedať: Pane, ten, ktorého miluješ, je chorý.
         A keď Kristus prišiel k priateľovi na štvrtý deň a videl, čo sa stalo, plakal i on sám.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507329">
       </a>
       Tŕne
      </h2>
     </div>
    </div>
   </div>
   <p>
   </p>
   <p>
   </p>
   <p>
    To, čo je pichľavé. Ide sa za krížom. A tu si, s nami na tomto poli, tu nás čakáš? —
         pýtame sa Krista, keď nás stretne. A vidíme, že okrem tŕňov ničoho sa nedogazdoval na tejto
         zemi. Vždy patrí táto zem pod nohy Kristove. Chýbala by nám, keby sme jej kúsok pri ňom
         obišli.
   </p>
   <p>
    * * *
   </p>
   <p>
    Nebojte sa, bedári, že zle stojíte po boku cesty. Tam vás dobre položil Boh. Nemyslite,
         že Stvoriteľ len prešiel okolo vás. Údiv odmrazí tu ostatných, že práve vám ruky Božie
         dávajú svätožiaru. Von na trhovisko nechoďte. Tam nik nenapíše na roh hojnosti svoj ročný
         čas, ani hlas zvonov pri umieraní. My, almužníci, večne zahľadení ponad mole a hrdzu, sme
         pastiermi za hrudku syra.
   </p>
   <p>
    * * *
   </p>
   <p>
    Život nikdy nemôže byť odložený z pliec ľudských. Horí každá hromnička na svojom mieste.
         Všetku bodľač neobídeme. Až keď sme v nej, je náš odev poddajný. Všetky stráne sú pre nás
         dvere, a stojí pri nich človek a volá dnu na každé ôstie: otvorte!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507388">
       </a>
       Trubadúr
      </h2>
     </div>
    </div>
   </div>
   <p>
   </p>
   <p>
   </p>
   <p>
    Starý hrad, prelistovaný v knihách, nedočkal sa nás. Je z neho to, čo v rumoch leží.
         Dávne dni sú bez šipky času, nektár ich pulzu nejde za nami. Keby sa tu objavil trubadúr,
         neuznanlivé oči ľudské do neho sa zabodnú. Darmo vie veľa modlitieb. A zemou krúti na
         našich prsiach ako mlynským kolesom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507418">
       </a>
       Tie božie deti vandrovné
      </h2>
     </div>
    </div>
   </div>
   <p>
   </p>
   <p>
   </p>
   <p>
    Z domu ostal dym a zahrsť pahýľov. Bolo treba nasilu tisnúť oči pred sebou pri hodinke
         smrti. S tými vidinami krajín aj na blankyte sme si urobili uličky. Bojíme sa skríknuť pred
         živým tvorom, nevieme, či je človek. Vždy ponížene skloníme hlavu; vždy je to pokus
         neodpovedať na otázku: kde idete? Nie, tvár nám slnko nevidelo, ani z obidvoch strán našu
         kôrku chleba.
   </p>
   <p>
    * * *
   </p>
   <p>
    Priznaj, koľko ráz ti zhaslo v dome. Je po jeseni, jablko len raz padne. Keď sa do
         dlhých noci neprikryješ, budeš cítiť, že ťa bijú. Aj kto sa prikryl, udrelo ho srdce.
         Neberte meno trpiacich nadarmo, nemajú nič pod hlavu.
   </p>
   <p>
    * * *
   </p>
   <p>
    Bez Sibýl sme vedeli, kto bude panovať. Kto plače, pridáva tmu ku tme. Teraz sa neverí
         podľa plaču. I poslednej slze závidia život. Na uschnutom líci veľmi záleží. Prvý mal slávu
         u nás Ukrižovaný, vládol.
   </p>
   <p>
    * * *
   </p>
   <p>
    Mamička, spíš v hrobe? Veď som ti nedopísal list tým ťažkým zbohom. Musí predsa ktosi
         hviezdy viesť, kde ísť a koho hľadať. Chalupa je nedoopatrovaná. Jediný oblok, na nej
         vybitý, hľadel na mňa. Na jeho rámik vtáča prichodilo spievať o vôni harmančeka. Som
         sirota, mám od prahu k hrobu kúsok cesty.
   </p>
   <p>
    * * *
   </p>
   <p>
    Tulipány zoschli, ich rodný pach sa ťahá za mnou. Bože môj, je to bolestné. Ale taký je
         rajský strom, teraz zakázaný. Záhrada je neúhľadná, lišajníky z plota nikto neoplie. Anjeli
         sú nie naši, s chocholom ohňa za čiapkou. Vytasia plameň ešte aj na tvoju vidinu. Len napíš
         list. Keď ho budú čítať, možno už nebudeš žiť. Nedopísal si to ťažké zbohom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504900">
       </a>
       Boží svet
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mnoho je chorých; trasú sa v kĺboch nemocnice, aj hlava sa im krúti. Neofyt viery kľakol
         na kolená, nie zo slabosti. Zo strachu neprišiel k chrámu. Veže sa týčia pevne, nie sú
         opité.
   </p>
   <p>
    * * *
   </p>
   <p>
    Celý deň vietor sa nám vŕta do očú. Za naším chrbtom narobil lomozu. Ty vravíš, Bože, že
         je to tvoje kráľovstvo, aj tie zvery za rohom. Na tvoje slovo stane sa nebo.
   </p>
   <p>
    * * *
   </p>
   <p>
    Môj nôž, čo som krájal chlieb, taký je ostrý, akú má lásku. Nie každý prešiel vrchy až
         ku mne. I včielke sa stalo, že padla z peľu, človek to nevidí. Ale ja viem, ako to bolí
         tých pod vrchami.
   </p>
   <p>
    * * *
   </p>
   <p>
    Prečo ešte vtáčky spievajú? Uhýnajúc konárom, všetky ich majú pod nohami. Tak si
         posadali k stolu. Akoby im to ktosi povedal, akoby im ktosi kázal priniesť z neba svoj
         príbeh na zem.
   </p>
   <p>
    * * *
   </p>
   <p>
    Je príliv a odliv, je nános, je výmoľ; máme upradenú záhradku pred chalupou a máme
         kamenné sny; chodia k nám anjeli z ružičiek a v rukách máme žihľavu; sú belásky a žijú aj
         hady. Nebo má hromy, ale zúrivosť má človek. Ani sa neukážeme von, keď zaduje hnevom a jeho
         šíp k nám letí.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504986">
       </a>
       Rodinný kruh
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vyprával mi to otec. Moja matka zomierala ako sv. František, skoro na hole] zemi. A keď
         som dorástol, mal som na ume, že mi pri smrti asi toto chcela povedať: syn môj, idem; tam
         budem, kde sú krásne nivy. Ale nemohla mi to povedať, ja som mal dva roky. Iste trpela, že
         nevidím, aký ma krásny odchod. Zomrela. Ani som zo zeme na stôl nedovidel, keď sa otec
         modlil. Potom ma vzal raz na kolená a povedal mi: je v nebi. Nebo. A tak som sa viac k nej
         priblížil, cez horstvá i noci, čo mi prekážali k tejto rozprávke. Lenže dieťa si samé nevie
         vymyslieť krajiny za oblakmi, musí k nim prísť raz svojim chápaním. Potom som ľahko stretol
         matku a priateľské mi bolo nebo, ktoré jej Boh otvoril. Kvitla v ňom, ako na zemi. I tu by
         som bol od nej to počul, čo ona počúva vo večnosti: chválu Božiu. Raz som mal sen s ňou,
         bola na jednom veľkom vrchu, tam asi, kde Pán Ježiš nám, chudáčkom, povedal
         blahoslavenstvá. Matka, krv z tvojej krvi som. Dovidenia, dovidenia.
   </p>
   <p>
    * * *
   </p>
   <p>
    Bože, otvoril si oči a prišla jar. Nad jedinou mojou sestrou v hrobe — som zastal. Bola
         mladá, ako mala byť, a ty si ju pojal za ruku a ja som sa pýtal: prečo to chúďa zomrelo,
         keď je jar? Nebolo by ma srdce bolelo, veď taký kvietok nestratí v rukách Božích krásu. Ale
         ma bolelo, že moje oči si, Bože, zakryl, pred ne si položil nebeské steny, keď išla táto
         jar. Tam som už ďalej nevidel. Zem začínala práve kvitnúť, zem aj s hrobom. Tu boli kvety.
         Čo, keby som ich nazbieral do kytice za mojou sestrou? Veď sme sa každé ráno modlievali a
         teraz to prestalo? Ale ty si, Bože, tak všetko ponaprával hneď, akoby sa nič nestalo. Išiel
         som aj na druhé ráno modliť sa, lebo do raja sme sa od narodenia spolu poberali. A neviem,
         kto má z nás menej radosti, keď hľadíme naraz do tváre Božej, ako ktosi, kto je šťastný na
         brehu, že sa neutopil.
   </p>
   <p>
    * * *
   </p>
   <p>
    Len také hviezdy poznal môj otec, ktoré na okrajoch mali ôstie. A múdrosť životnú mal:
         neprepadni blčiace pole, lebo by si zhorieť mohol. Mozole mu boli ako zlatý prach na
         rukách, nikdy ich neofúkal. A takými rukami vedel zaťať do živého. Bojoval s prírodou, s
         jej živlami, i z kameňa trhal ovos, ako je v pesničke „Na kameni ruža kvitne“. Aj víchrice
         prežil, tristo hromov bilo kolo neho, neodohnali ho. Bol pobožný, s diablom sa bil, horu
         rúbal, klčoval vrbiny i pole, vždy so sekerou v ruke a tak aj zomrel. Jeho Otčenáš bol
         dlhý, od narodenia až do smrti. Rovnou cestou prišiel s ním k Bohu, chlap od sekery. Čo
         taký chlap môže v dvoranách Božích robiť? Akiste sa Pán Boh potešil, keď ho zazrel, dal mu
         meč do ruky a povedal: Pôjdeš tam dolu; čakaj, keď dostane rozkaz Michal Archanjel.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505110">
       </a>
       Diaspora
      </h2>
     </div>
    </div>
   </div>
   <p>
   </p>
   <p>
   </p>
   <p>
    Previezli nás za vody, už je to vari piata krajina. Všade sme našli lúky a zhoreli nám,
         nevedeli sme oheň uhasiť, my dengľaví. Boh rozpráva s každou bylinkou, čo stlela pred
         našimi očami. A hneď začneme vážiť iskru za iskrou, či nie je ľahká, až taká, aby zhasla.
         Ťahať z popola po jednom zhorené stebielka, skúmať, čím váži dym. Aby sme sa aj s tým
         pobrali ďalej. My sme zaplatili prievozné.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505140">
       </a>
       Na dlhý deň
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ráno prichádza lúč, peňazí nemá a rozdáva, čo zlatom kryje. Keď vidíš, ako sa z človeka
         za svitu rodí ľalia bolesti, pamätaj, že za taký slnečný deň Pán Boh draho platí. Ide o
         cenu, ktorá nás robí ľuďmi. Pán Boh dáva takéto peniaze.
   </p>
   <p>
    * * *
   </p>
   <p>
    Večer sa všetko odzláca. Slnko akoby starostlivo zhŕňalo svoje lúče, nazad do
         pokladnice. A človek šepká vďaky Bohu i za ťarchy dňa. Pery, ktoré sa chvejú, vedia, že Boh
         si zbiera svoje zlato a draho sa im to vypláca.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505184">
       </a>
       Mrakodrapy — diaľnice
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mesto chmúri sa, naše mesto s dymom. Niet slnka na strechy.
   </p>
   <p>
    Pohltia zem mená ulíc. Bezzubé bane uhoľné prehryzujú korene budov.
   </p>
   <p>
    Smerníky svetelné sa križujú a hovoria nemo, ako nejdeme.
   </p>
   <p>
    Človek pre človeka i z prachu musí stvoriť úsmev, zavidna ho dať ústam, aby žil.
   </p>
   <p>
    Aby v hmle neutonul. Veď nejdeme cez rieku, aby sa nám náklad utopil.
   </p>
   <p>
    Mohlo by nás i odniesť, keď poduje. Ale koľko ráz boli vetry a je bod za nimi.
   </p>
   <p>
    Neľakajte sa seba samých. Druhý raz nech je váš pohľad istejší, keď hľadíte dopredu.
   </p>
   <p>
    A nech je milší, keď sa rozkropí po chodníkoch, od niekoho a ku niekomu.
   </p>
   <p>
    Lebo len tu je zem zemou, pri človeku, inde je potuchlina, pohĺbená do prítmia.
   </p>
   <p>
    V takej noci, ako v neželateľnom plači, zabudli by ste aj bývať na svete.
   </p>
   <p>
    Ale dnes ľudia neplačú, len mlčia. Ich domov je, ako zodraté šaty, pomaly neviditeľný.
   </p>
   <p>
    No, tvoje neobnosené oči dobre vidia, od prachu chalupy neoslobodené.
   </p>
   <p>
    Tu sa vždy naskytne dajaké stratené vtáča, idúce naokolo, hľadiace do tvojej dlane.
   </p>
   <p>
    Tie mnohé duše, ktoré by mohli orať i siať, keby im bol ktosi roľou.
   </p>
   <p>
    Len striehnu, či sa dobrý pocestný pýta suseda na číslo domu. Vtedy aj ty povedz svoje
         číslo.
   </p>
   <p>
    Tvoj hlas môže mu dať omrvinku slnka, takého, aké my si stvoríme na zemi.
   </p>
   <p>
    Ale pocestný nepýta nocľah, len podľa čísiel chcel by vedieť, kde ísť na nákup.
   </p>
   <p>
    Hľadá supermarket. To sú naše dejiny a bojíme sa, že nás okrádajú. Zastaň! — zvoláš na
         neho. A pozveš ho k stolu úrody. Možno hľadá, to z tvojej záhrady.
   </p>
   <p>
    Bylinky, nenaplnené v kapsliach. Aj krv, rozsievanú v semenách.
   </p>
   <p>
    Dážď naboso pochodil po nich. Rozniesol sa z jari do leta.
   </p>
   <p>
    Pred rokom i po roku sa to stáva. Zavítalo slnko, vody prešli do studne.
   </p>
   <p>
    A keď rukou siahneš na vedro, nakreslíš tým gestom pocestnému útulok na posedenie.
   </p>
   <p>
    Z dymového mesta ho vytrhneš a nazveš ho v svojom mene hosťom.
   </p>
   <p>
    Usmeješ sa mu, povieš, že je to z dobrodenia, po ktorom každý deň stúpame.
   </p>
   <p>
    Hráš na spoluradosť. Na vlastné srdce ho zdvihneš, aby šiel potešený ďalej.
   </p>
   <p>
    Povieš mu ešte, že supermarket má v piksliach také potešenie, akého má vždy dosť.
   </p>
   <p>
    A keď vyjde von, ulice sú na uliciach, slnko na strechách, a zem, nepochovaná v
         plechoviciach, má v ľuďoch korene.
   </p>
   <p>
    * * *
   </p>
   <p>
    V noci napadalo snehu, je ho plný svet. Ráno splývajú strechy so strechami, komíny s
         komínami.
   </p>
   <p>
    Čerň akoby nemala na zemi stopy. Od domčeka k domčeku ide bieloba, od krbu ku krbu.
   </p>
   <p>
    Ale svet má polohy, čo nemajú biely sneh. Sú na ňom kúty čierne a sú i domovy temné.
   </p>
   <p>
    Kdesi nám hrozí smrť. Kdesi s utečencami beží matka s dieťaťom. Každý vie o nej.
   </p>
   <p>
    Kdesi je olej pod zemou, buble akoby ho nebolo dosť. A vybuble z neho oheň sveta.
   </p>
   <p>
    Kdesi neďaleko od nás, i keď nebude vojna, tu blízko, za rohom zabijú človeka.
   </p>
   <p>
    Také chýry sa nemajú prechádzať po bielom snehu, tak hriešne. Neotvorte im chatrče.
   </p>
   <p>
    Len vtáčky, čo sú teraz ďalej od nás, pozerajú smerom, kde bývame, my nezachmúrení
         ľudia.
   </p>
   <p>
    A priletia, prídu k dverám čakať na omrvinky. Drozd drozda nikdy nezabije. Vidíte?
   </p>
   <p>
    I vetvy na strome, ťažké bundy snehové, boja sa dotknúť jedna druhej, pre tú belosť.
   </p>
   <p>
    Istotne by sa rozsýpali a studené by boli ich ramená i pre nás, čo na ne hľadíme.
   </p>
   <p>
    Ak vyjde ktosi von a bude mať sneh na sebe, povedz mu, obloha, že nenesie zimu, ale
         čipôčky, utkané v nebi pre krásu zeme; on, človek.
   </p>
   <p>
    Ak slabiku povie tu — povie tam, pospájajte si ich, budú vás hriať ako utkaný, teplý
         svetrík.
   </p>
   <p>
    A že má dušu, vyšívanú ľudským posolstvom, príde s ním k takým, čo ho od ľudí nemajú.
   </p>
   <p>
    Mráz, neuštipni ho, nech sa netrasie od zimy, keď roznáša pokrm ducha.
   </p>
   <p>
    A bude sa vedieť obetovať ako biele jahňa. Rozoberú si ho z tácne celého.
   </p>
   <p>
    Bude koledovať. Sneh, sám sneh namaľoval všade pred bránami jeho obraz.
   </p>
   <p>
    A na oblokoch len teplote sa poddajú kvety, ktoré mrázik nakreslil pred jej príchodom.
   </p>
   <p>
    To čoby sme stretli Krista, usmiateho, že Jeruzalem nemá byť zničený. Od schodov k
         schodom všade mu otvoria.
   </p>
   <p>
    Ručičky hodiniek takto by prišli tam, kde na zemi možno sa dožiť lásky.
   </p>
   <p>
    Či láska je taká ťažká? Keď zaľahnú na smreky balvany sypkých snehov, nepochybujeme, že
         by ich belosť neuniesol človek.
   </p>
   <p>
    Aj v nociach by jasne videl, nesený svetlom vo vlastnom rozsvietení, krok za krokom.
   </p>
   <p>
    A je krásne mať svetlo, ktorého je mnoho, až tak mnoho, že si nezavadziame.
   </p>
   <p>
    Tu prvé vybehnú na dvor deti, na ten panenský sneh, bez kriku, že im zima.
   </p>
   <p>
    A nebo sa im práši za snehovými guľami tak, ako keby hádzali na seba ružové jabĺčka.
   </p>
   <p>
    Teraz sa nám belejú steny v izbe. Ešte i mlieko na raňajky je biele, akoby nám ho
         položil na stôl Pán Boh.
   </p>
   <p>
    Iba čo zaznie telefón. Keby sa mohol človek doživotne tešiť z neho, mysliac, že niekde z
         neba volajú.
   </p>
   <p>
    A po telefóne nikdy to, čo nepovieme zlé o žičiacich nám dobrý deň, nevojde do koreňov
         nášho života.
   </p>
   <p>
    * * *
   </p>
   <p>
    Autostráda, nadarmo neber meno človeka. Spomni si na sviatok sirôt.
   </p>
   <p>
    Poutekali sme, krížom-krážom po svete sú oltáre, aby ľudia na ľudí pamätali.
   </p>
   <p>
    Hostince, donesené z oblohy, kvitnú kraj cesty. Strešia sa zástavky, nám nad pokrmom.
   </p>
   <p>
    My, napršané zrnká, sa pomodlíme pred jedením.
   </p>
   <p>
    Sme manou jeden druhého. Človek človeku je veľkosťou.
   </p>
   <p>
    A veľké, stozmyselné diaľavy, sú pre nás ako tisícramenné ikony pred sirotami.
   </p>
   <p>
    * * *
   </p>
   <p>
    Amerika, rozospievaná najprv v našich kostoloch, poznášaná k oltárom svätej obety,
         začula náš slovenský hlas.
   </p>
   <p>
    Dal každý svoje sily do roboty, aby panoval pod vlastným žezlom.
   </p>
   <p>
    Na tých prstoch sa od týždňa do týždňa modlil, ako prišla do nich výplata.
   </p>
   <p>
    Tak sa platil krst krvi Pennsylvánii a všetkým končinám.
   </p>
   <p>
    A je tu toto storočie, čo boli v ňom dve vojny. Tí naši drhli na ne v majnách.
   </p>
   <p>
    V Hazletone baníci akoby kládli na hrob literu k litere.
   </p>
   <p>
    Vo Ford City, v osadnom cintoríne, previeva dych bojov. Zástavky slovenských vojakov,
         tu.
   </p>
   <p>
    Všetky mená, navrátené Bohu, ponechané nám predsa v svojej podobe.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505645">
       </a>
       Drancovanie
      </h2>
     </div>
    </div>
   </div>
   <p>
   </p>
   <p>
   </p>
   <p>
    Sme ti priateľmi, ó, ľudstvo. A je nám nepriateľom tvoja šabľa, smrtiaca zbraň, tvoja
         temná, krvavá farba. Tiež si nás neobišiel, ohnivý drak. Pálil si, ničil, pustošil. Ostali
         sme bez obrany, skrčení do seba samých, do svojich franforcov. Ale i tie nám idú brať.
         Strhujú z nás háby, tak sa drancuje, a zabitých nechajú nahých na zemi. Kto utekne,
         zachráni si iba dušu a bude si ju tak držať, ako keby objímal umierajúcu matku. Vlci zo
         stepi sa vrhajú i na dušu.
   </p>
   <p>
    * * *
   </p>
   <p>
    Vykradnutý dom, vylámané obloky aj dvere. Vonku vidieť podupanú trávu, leží ako deva s
         rozcuchanými vlasmi, po zahrdúsení. Slnko je nízko, dolu tvárou, dokaličené. Koľko ich
         bolo, čo sa tade prehnali! A nivočili, čo naplno, čo napolo. Dom je síce nie na spadnutie,
         ale kto ho opraví? Vojdem dnu a vidím, že rodičov vykántrili. Predstavte si moje preľaknuté
         oči: v kolíske tu ostalo malé dieťa, plače. Vynesiem ho odtiaľ, zachránim ho. Raz sa bude
         môcť prihlásiť k svojmu domu.
   </p>
   <p>
    * * *
   </p>
   <p>
    Tí v tmavých krytoch, tí, čo zaliezli pod zem pred požiarom, vrhli sa na tvár, aby nič
         nevideli. Radšej nás mohla smrť nájsť, vzdychali. Tí rozutekaní bežia k horiacim lesom, v
         ktorých sa do noci stmí a dajú dušiam hniezdo. Je ťažko spať na tŕní, a ešte s váhou
         poranenia. Vytušia krv. Ja nejdem za nimi, mňa páli holá dlaň. Chcel by som na nej mať
         aspoň vlások z domova, a tak ako ním vetrík pohne, chytiť sa očú hviezd a ísť, ísť, niesť
         aj krv na nohách.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505709">
       </a>
       Po kataklizme
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zarosili sme sa až po zahryznutie do jablka. Je kyslé. Zem nemá svoj názov. Slnko je
         krvácajúci vták, bez ratolesti v zobáčku, a človek iba o túto neholubičiu nôžku je opretý.
         Keby tak mohol vzletieť a nebelasý blankyt neba zoškriabať nechtami. Nechtami, ktoré sú už
         pazúrikmi i tu dolu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505739">
       </a>
       Volanie smrti
      </h2>
     </div>
    </div>
   </div>
   <p>
   </p>
   <p>
   </p>
   <p>
    Smrť, my sme tvoje malé deti; hrkálkou nás obdaríš, kvietoček nám stokneš do vláskov.
   </p>
   <p>
    Po dvore pobeháme bosky, keď sa bavíme na schovávanku.
   </p>
   <p>
    Potom, keď ideme večer spinkať, tvoje vtáčky pozbierame z oblohy a položíme ich do
         hviezd.
   </p>
   <p>
    Sníva sa nám, že sme južné ostrovy, vynorujeme sa z mora, voláme na pútnikov; oddýchnite
         si!
   </p>
   <p>
    A Boh, keď sa nám najlepšie sníva, vraví z nás každému: dal som ťa do kolísky ruže, ale
         ruža dovoňala, nože príď.
   </p>
   <p>
    Keď do tvojho života som dýchol, ako do vázy s kvetom, vraví ďalej, bol si očarený.
         Nevyhýbaj sa mi.
   </p>
   <p>
    Pane, keby som bol vytrval, mal by si výťažok nevinnosti. Ó, ja sa pýtam: kde je
         spanilosť kvietka?
   </p>
   <p>
    I taký z prachu cesty, i taký s hrčami, si pletivom v mojich rukách, len príď.
   </p>
   <p>
    A tak sa mi máli z tela vyjsť, odkrútiť sa z jeho vlákien až do nevinnej kolísky.
   </p>
   <p>
    * * *
   </p>
   <p>
    Prenikavo vie zahvízdať jeseň. Na každej byľke zatrasie sa jeden svet.
   </p>
   <p>
    Vetrík poháňa trávu, ale zem ju drží korienkami na dlhej púti leta.
   </p>
   <p>
    Ona uteká a nikdy na iné miesto nepríde. Čaká, rýľom ju možno odniesť.
   </p>
   <p>
    Tak sa zaháša to milované, čo sa od jari vlnilo na lúke až po túto chvíľočku.
   </p>
   <p>
    Letíme i my od svojej vlny; už tetiva vymrštila šíp. Kdesi sa musí na zemi zabodnúť i
         človek.
   </p>
   <p>
    No, čože! Z tejto hliny bol vzatý; čo utŕžil, čo neutŕžil, nesie si so sebou.
   </p>
   <p>
    Pravdaže, bol i v tŕňoch, bol v nich ako v bludisku.
   </p>
   <p>
    No ak mu v rukách pukne orech, vie, že dni na úbočiach boli aj milé.
   </p>
   <p>
    Veď spolu mali v hrsti črienku noža, slnko i chmáry, a tržbu v klobúku: mozole z dlaní
         Božích.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505875">
       </a>
       Príchod a návrat
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zabudli sme na dieťa, čo nepovedalo pri narodení slovíčko o tom, aký je prvý úder srdca.
   </p>
   <p>
    A raz ho budeme počuť i tam, kde tajomstvom toho úderu bude rozprávať.
   </p>
   <p>
    Kto si? — bude sa pýtať každého šera, každého kvetu v noci — kto mi teraz oči otvoril?
   </p>
   <p>
    Kedysi ma matka zohrievala prsom, a už som čoraz ďalej a ďalej na ceste od detstva.
   </p>
   <p>
    Budem sa volať človekom, dávno narodeným, lebo, darmo, môj pohľad má každú umorenú
         kvapku mojich počiatkov.
   </p>
   <p>
    A potečú tie kvapky, potečú do prúdu, budem jeho večnosťou, v člnku na rieke.
   </p>
   <p>
    A vrátim sa k všetkým, čo stáli blízko kolísky a poviem, aký som mal prvý úder srdca.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505937">
       </a>
       Za mračným vírom
      </h2>
     </div>
    </div>
   </div>
   <p>
   </p>
   <p>
   </p>
   <p>
    Buď strážcom sveta, vyznávaj dennú bdelosť, veštiacu pravé pokolenie. Aby nás obišiel
         mor času.
   </p>
   <p>
    Aby sme boli mocní, to naše srdce potrebuje. Sú lásky, predbiehajúce naše plecia.
   </p>
   <p>
    Sú unikajúce, na pár minút, na pár storočí, čakajúce na toto poranenie obrov.
   </p>
   <p>
    Sú uzly dejín a je úžasné volanie v diaľkach, sú výkriky, položené na noži.
   </p>
   <p>
    Kto rozvidní ich zvrchovanosť, aby sa zaleskla na obzore tak, že ho možno prerezať!
   </p>
   <p>
    Aby holuby s ratolesťou pretrhli mračná, lebo ony majú v zobáčku zvesť o kvitnúcej zemi.
   </p>
   <p>
    Že nebude viac potopy, že ide výjsť a ustrážiť svet dúha, ako veľké plece človeka.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505998">
       </a>
       Čo vzali osudy
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mnoho som stratil, mnoho neoželel a neodkryl nikomu. Mnoho prešlo z priestoru do
         nepriestoru.
   </p>
   <p>
    Nebojím sa myslieť na to. Srdce ma nebolí a takú slabosť mám, oddychujem si pritom.
   </p>
   <p>
    Ešte mi niečo ostalo, odrobinky po ránhojičoch, a po izbe sliedi vietor za nimi.
   </p>
   <p>
    Keď zastal za záclonou, vedel, ktorými očami nájsť to v kútiku utajené.
   </p>
   <p>
    Bojí sa vo mne zlatý prášok, trikrát uschovaný, ktorým ešte možno staré veci pokropiť.
   </p>
   <p>
    Ale vietor len oddúva, čo vie. A keď som nechcel padnúť na kolená, podrazil mi sám nohy.
   </p>
   <p>
    Teraz mi je nevýslovne dobre — nebyť zlým. Nepomenovať ukrátením život, ktorý len berie.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578057">
       </a>
       Bezsenné dni
      </h2>
     </div>
    </div>
   </div>
   <p>
   </p>
   <p>
   </p>
   <p>
    Niet ani jednej ihly? Sme bez roboty, na strnisko sveta nik nepoloží stehy.
   </p>
   <p>
    Všetkých ľudí máme pri sebe, celý vek hynúcich životov, čo premárňujú úrodu.
   </p>
   <p>
    Nijakú chvíľu by sme im nemali darovať. Ku hodine hodinu, slovo k slovu; nie sme po
         stvorení kliatby.
   </p>
   <p>
    Chytiť sa za ruky, chytiť hneď, keď sa na všetkých prstoch trasú opustené duše.
   </p>
   <p>
    Pokrčenú tvár viac nepokrčiť, že na nej množstvo popadaného ovocia nedozrelo. Nech by
         bolo aj mnoho plaču.
   </p>
   <p>
    Keby sa nikto nebál toho, že plakal. Keby sa hviezdy osudov nekrútili nazad.
   </p>
   <p>
    Našla by sa ihla. Dopredu, tvárou k človeku, k ručičkám vesmíru. Včielka pred kvetmi je
         večná.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578120">
       </a>
       Nezobuďte dieťa
      </h2>
     </div>
    </div>
   </div>
   <p>
   </p>
   <p>
   </p>
   <p>
    Je svet nemluvniatok. Sú uspávanky z anjelíčkov, ich oči svietia, ich hurikány tiché.
   </p>
   <p>
    Dieťa ešte nesníva. Odkryť tvár jeho, na materiných prsiach mať dušu dokorán.
   </p>
   <p>
    Čože, je do neba ďaleko? Tam, práve tam, kde rodička má srdce, kde slová sa neboja nás.
   </p>
   <p>
    My sme starí pre každý zvuk, prichádzajúci z neba. Nám už je málo neumrieť pri ňom.
   </p>
   <p>
    My myslíme na to cudzie, na tie neukradnuté hlasy, na ich krídla, čo nás odnesú.
   </p>
   <p>
    Ale nemluvňa sa drží matky. To ona žije, ona a všetky jari na zlatom koči, tvorené v
         slabikách, v prerušovaných šíravách.
   </p>
   <p>
    Ona mu to naraz všetko nepovie. Dieťa je na rukách a dieťa je všetko.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578180">
       </a>
       V lete 1974
      </h2>
     </div>
    </div>
   </div>
   <p>
   </p>
   <p>
   </p>
   <p>
    Od mora som dostal pozdrav. Že je tam nádherne, že vlny sa odznove a odznove hačkujú do
         čipiek; že keď príde víchor, vyhodí zopár zlatých rybiek a ráno ich slnko nájde mŕtve.
   </p>
   <p>
    Čas ma zahnal sem a ja som pri mori sveta. Tak sa mi vidí, že v tom vlnobití ešte čipku
         uháčkujem. A zlatým rybkám príde čas, aby umreli.
   </p>
   <p>
    Na srdci nosím ťažkú nádej, že sa mi nepolámu svitania, že ruže neumrú, keby ma jedna
         volala, prečo už raz neprídem.
   </p>
   <p>
    Od mora mi píše táto jedna duša, že jej Zuzka plače do telefónu. Neviem, prečo ona tak
         žije ako ja, neviem.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578228">
       </a>
       Kľúč
      </h2>
     </div>
    </div>
   </div>
   <p>
   </p>
   <p>
   </p>
   <p>
    Čo je bohatstvo života? Jeden rozbeh, z ktorého seba donesiem. Jeden návrat k skrinke,
         kde mám drahocenné perly, ktoré sú i po návrate moje.
   </p>
   <p>
    * * *
   </p>
   <p>
    Čo je byť šťastným? Nemať všetky ruže sveta, iba jednu v záhrade a mať na jeseň po nej
         miesto, že na jar tam zas bude.
   </p>
   <p>
    * * *
   </p>
   <p>
    Námestie je pre všetkých. Kľúčom je slnko, otvorí fontány. Marec sa volá začiatok
         slobody spod zimy. Ticho, lebo jar nie je z kriku.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578270">
       </a>
       Tichý dych
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nech sa stane i to, čo nás bolí. Pokrop sa biedou iných, touto svätenou vodou. Tvoj je
         prvý pozdrav tam, kde málo dávajú. Pripútať treba obväz k rane, nebo k pukline zeme. Keby
         si stretol srdce zmrzačené, potechy by mu nedal pohár vína, ak by nebol rukou podaný. Siať
         nádej, kde je vyštrbená cesta tých, čo plakali. Ale nás samých musí najprv prebolieť.
   </p>
   <p>
    * * *
   </p>
   <p>
    Slnko ďalej sadlo, ako sú naše hory. Okraje vrchov si ho odmaľovali polohlasnou
         modlitbou. Ešte sa dívame, ako sa zlatom dolieva deň. V tej chvíli možno tam ďaleko, tam
         inde, kde začína práve svitať, slnko, tento obor neba, ruky ľudské pozlacuje pre nový deň.
         A my cítime, ako si odmaľujú z neho modlitbu. Lebo je človek i tam pribitý k nám ako
         klincom.
   </p>
   <p>
    * * *
   </p>
   <p>
    Pýta sa ma duša: kde ísť za šťastím? Prchavé je to, čo má sa stať. Neodíď; ak nie si
         minútku moja, prichodí mi hľadať ťa. Ak zastaneš niekde pred anjelmi, ich svetlo ma trýzni.
         Ak si niekde poza ľuďmi, jedným dýchnutím ťa zatmia. V prvej chvíli vystriem ruky, v druhej
         mi ovisnú. Akoby bolo tvojím to, čo mojím nie je. Preto vráť sa mi, vráť, a rozdeľ sa so
         mnou s tým, čo nemám.
   </p>
   <p>
    * * *
   </p>
   <p>
    Deň by som uniesol rukou, keď mi ju podoprieš. Tichou tetivou budú červánky medzi nami,
         z pahorka na pahorok. Slnko je láska, spája. Naša černooká zem sa môže bozkať s blankytmi,
         keď človeku oči nezahasnú. Akí sú ľudia temní, my nevieme, ani slnko nevie. Ale ak táto
         hodina zarodí, priblížia sa a stretnú sa. Unesú deň na ruke, my im ju podoprieme.
   </p>
   <p>
    * * *
   </p>
   <p>
    Hrdinský čin, začatý a nedokončený, má tulácke oči. Hľadá nebo, na ktorom by mohol
         zomrieť. Lenže tam sa smrti nedožije. Keď sa zjaví hrdinova padajúca hviezda, horiaca,
         rozprášená, povedzte mu, aby sa postavil pred ňu tvárou v tvár. Koho skosí plameň,
         nepretrvá svoju povesť. Už ho nebude zvonom volať nový osud. Cesta k hrobu stmavie. A
         blízko, po stromoch cintorína, pobehá vietor: len pobehá, odíde, nemá čo odniesť tuláckymi
         očami.
   </p>
   <p>
    * * *
   </p>
   <p>
    Keby len raz ten, kto sa nenarodí, povedal ti zbohom, pýtal by si sa, načo je krásna
         zem? Akosi ešte raz sa stala ďalekou, nerozohriatou pre prichádzajúceho pútnika. Lenže svet
         je veľký, je ho mnoho a je prenádherný. Keď sa pustíš do diaľok, povieš si, toľko je
         očakávania, toľko volania, toľko sladkej inovate, kade neprešiel nik, že predsa treba mať
         strechu pre lásku. Tí nenarodení plačú.
   </p>
   <p>
    * * *
   </p>
   <p>
    Stojí pri dverách žobráčik. Život mu nalial do pohárika menej chaosu ako nám všetkým,
         preto je mu k modlitbe. Chodí s istotou, očami nič nehľadá, celá krajina je i tak jeho.
         Nebolí ho v hlave svet, nemá kedy byť chorým. Dva mlynské kamene sú ľudia, milí i menej
         milí. Vždy mu dačo zomelú. Na každý prah domu položí kúsok prosby a Bože daj zdravia. Keď
         sú dvere zavreté, srdce si nesie ďalej.
   </p>
   <p>
    * * *
   </p>
   <p>
    Ak hľadíme na pastviny, naše plece je pre jahniatko. Ak z role chodíme ku studničke v
         lete, žatva trvá krátko. Dni idú podľa vtáčkov, spievajú a zmĺknu. Odletia nám nad hlavami
         ako ohnivé mušky. Upútajú nás, sú jediným bodom z tmy von. Len aby človek nepozeral stále
         ponad druhého človeka. Aj jeho možno vziať na plece ako jahniatko, aj v žatve ukázať mu
         studničku.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578418">
       </a>
       Na podobu Božiu
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na svätom obrázku je hodnoverná Golgota. Farby sú farbami, deje dejmi a obloha oblohou.
         Aj Kristus, namaľovaný na kríži, je ako ľalia. Aj prechádzky od štácie k štácii sú milé,
         spievame od obrázka k obrázku štrnásť ráz. Ale keby Kristus odrazu povedal: zapri seba,
         vezmi jarmo a poď, narástli by ti parohy i pred svätým obrázkom. Lenže ani vtedy nič sa
         nezmení, deje ostanú dejmi a obloha oblohou.
   </p>
   <p>
    * * *
   </p>
   <p>
    Pilát bol majster v súcite, chcel vrahov dojať. Ty, Kriste, kde sú tvoje slzy? Palicami
         ťa bili, bičmi nahými, až ti hvižďali v tele. Hádaj, kto ťa uderil! Akože v tme možno
         hádať? Každý uderil, kto tam bol. Raz teda mať Boha pod bičom, dať mu. A neuniklo nič z
         teploty tvojich očí. Chránil ju tam ten anjel s kalichom. Tí, čo bičovali, nemysleli na
         neho. Iste by ho bili, keby ho mohli vidieť.
   </p>
   <p>
    * * *
   </p>
   <p>
    Pribitie na kríž nie je dosť horké, dajte ešte octu a žlči, tej prednebeskej pijatiky.
         Ty vieš, že si im bol na posmech, že vtáčka chytili, keď pekne spieval. Ošklbali ho, kocku
         vrhli o jeho perie. A nezavadzali tvojej modlitbe, keď si volal obidvoma hrsťami krvi:
         Odpusť im! Bol to na tvoje pery posledný zabodnutý kvietok a v ňom dokvitol si na celú
         svoju smrť.
   </p>
   <p>
    * * *
   </p>
   <p>
    Slnko nechcelo vidieť, keby si naozaj zišiel dolu z kríža, zatmilo sa. A zišiel si,
         púšťaš sa na púť nepodlomenými nohami, nepadajúci pod ťarchou sveta, až do našich čias. Ale
         zem je predaná bankovkami, pýchou i hriechom krvi. Diabol vypláca 30 strieborných i slávu.
         Všetci sa o to trhajú. Dvere pred tebou pribuchnú, zviažu ťa, vyvedú na vrch s prischnutou
         bolesťou, nazad na kríž. A kričia: Boh umrel!
   </p>
   <p>
    * * *
   </p>
   <p>
    Mladý, elegantný ex-kňaz, ten vie kibicovať. Kostolníci hrajú pod stolom, fúzatí,
         vlasatí. Pane Ježišu Kriste, ty na našej biede ľudskej si sa vychoval. Mal si ruky
         odpúšťajúce, ruky radodajné: podľa toho sa pohybovali, kde boli chorí, kde tkáň rodu
         ľudského bola slabá. Nože si spomeň na mladých, ktorým si raz ako divým kvetom povedal:
         Poď, nasleduj ma.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578515">
       </a>
       Mládež
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pozrite, poudieral som sa. To keď som letel nad priepasťami, v zanietení, že uvidím, ako
         sa zakolíšu boky sveta. No všetci letíte takto, z plodu svojej krvi. Ja nechcem učiť
         nikoho, ja nechcem radiť. Ja hovorím: žite v tom.
   </p>
   <p>
    * * *
   </p>
   <p>
    Treba vziať ťarchu na všetky svaly, lebo sú svalmi. Nie ako sa hemžili mravce, s väčším
         brvnom od seba, a padli pri stonke trávy. Dlho sa hemžili do každej noci. Ó, aký je to
         veľký pocit, keď si povieme, že slnko zapadlo a ešte máme prejsť hory!
   </p>
   <p>
    * * *
   </p>
   <p>
    Nedošli ste ďaleko, prešli vojny. My starí sme to nechali po sebe. Ešte nie im je
         koniec. Vám mladým treba mať silu údernú, pomestiť sa tam, kde stojíte. Byť niekedy niekomu
         aj v ceste. Búrka hľadá prekážky.
   </p>
   <p>
    * * *
   </p>
   <p>
    Hrdinským je duch, nepolámaný pred dverami do kina. Vstúpiš. Je aj poplatok.
         Kalejdoskopicky vidíš seba samého v páske filmovej. Kričia: slúž, servilne zohni driek! A
         na jarmoku by ťa predali.
   </p>
   <p>
    * * *
   </p>
   <p>
    Ústna modlitba? A čo keď už nebude iných dorozumievacích prostriedkov, okrem tohto? Nie
         je ľahko vysloviť slová Boha. I touto „tvrdou rečou“ raz sa azda naučíte rozprávať, nielen
         medzi nebom a zemou, aj medzi sebou.
   </p>
   <p>
    * * *
   </p>
   <p>
    Čo je v uzavretosti človeka mlčanlivého? Čo je v nepriesvitnosti pocitu? Ak sme o tom
         hovorili s nebožtíkmi, oni v tmách sa netrápia s nami. Obráťme oči inde. V zrnku slnečnice
         svetlo ukázalo by sa vo výbuchu, keby nemalo obalu. A jeho tma sa trápi pre naše ruky, do
         ktorých príde.
   </p>
   <p>
    * * *
   </p>
   <p>
    Dajte! Každý berie. Čo? Dušu, ako v nej tikajú hodiny života. Potom už sa viac nehlási v
         tele čas. Rozvetvíte sa, ale iba lístie stromov šumí, bez ovocia; a vaša ruka má sekeru,
         stína vás. Niet ani pohrebu, zahrabe vás každý vietor.
   </p>
   <p>
    * * *
   </p>
   <p>
    Prv ako by vás zovrel úder mŕtvych, obzrite sa, uvidíte div: korene sťatého stromu
         ostali v zemi. Vaše prsty, čo držia azda chlad. Ale keď vytisne sa na povrch nový výhonok,
         blankyt naň dýchne, ožije.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578646">
       </a>
       Kto tajnú prácu koná
      </h2>
     </div>
    </div>
   </div>
   <p>
   </p>
   <p>
   </p>
   <p>
    Neodtisnúť, nebyť medzi lakťom a lakťom. Znútra byť mocným, držanie ducha je i držanie
         tela. Hrdina dobre ubráni svoje kolo.
   </p>
   <p>
    * * *
   </p>
   <p>
    Fontána, ktorá je krásna od seba, roztrysknutá do kvapiek, bijúcich sa o seba, vždy
         padá, trváca, večná, nová.
   </p>
   <p>
    * * *
   </p>
   <p>
    Maliar ozdobil chrám a zastal čas, dokončil prácu. Modlí sa jeho obraz, tak buduje ďalej
         svoje dielo.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578692">
       </a>
       Poklady
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vy, čo klopete, aj ten druhý, čo otvára, ste bohatí ružovým dotykom rúk, hŕstkou zeme.
         Všetko je malá detská dlaň.
   </p>
   <p>
    * * *
   </p>
   <p>
    Víchor hrdze by to bol, keby sme uležali poklady a srdcom na ne dýchali. Aj keby sa nám
         čoako sladko na nich snívalo, už sme bez srdca.
   </p>
   <p>
    * * *
   </p>
   <p>
    Prekonať hory-doly a mať čistú tvár — jej bohatstvo. Keď z nej niečo nesieme aj
         pútnikom, vždy možno vidieť, že jej neubudlo.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578739">
       </a>
       Nerovnomerne
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kto miluje, vidí tých, čo nemilujú. Musí to byť čudné poznanie, narážať na nelásku,
         dostať vždy číru odpoveď: nie! Podobne kto ostýchavo vysloví slovo priateľské a na druhom
         prahu domu stojí človek mlčky a onemie dvoch ľudí reč dialógu. Umrieť na čiernom úsmeve je
         smrť dohovorená. No nie na obidvoch stranách.
   </p>
   <p>
    * * *
   </p>
   <p>
    Bije nás vôľa: to i to chceme, a nerobíme. Neraz vidno pod nami vydratú dlážku,
         prestupujeme z nohy na nohu, nejdeme ďalej. Zapálení sme, kdesi nám ostala horieť svieca a
         dohoríme. Kdesi nedohoríme, prievan nás sfúkne. Ale sme neprišli vydrať kolenami do krvi
         dlážku v chráme, my neúmorní hriešnici. Všetko sa krvou kropí.
   </p>
   <p>
    * * *
   </p>
   <p>
    Postavili sme na stôl vázu s ružami. Ony kvitnú tým, že ich vidíme. A dodýchajú, keď to
         nevidíme. Boli tam, to ostane po nich, vidina. A vidina — to sú už diaľky. A diaľky sú i
         váza nášho života, kde nás odkvitnuté ruže v momente zaboleli. Nedlho sa nám hojí po nich
         tá bolesť.
   </p>
   <p>
    * * *
   </p>
   <p>
    Snívaš o krajine s kvetmi, snívaš, to znamená — tam budeš. V prekrásnej ríši mlčky
         žiješ. Už tu neprivoniaš k ničomu, taký namaškrtený. A tak plače ti pri nohách sedmikráska,
         jednoduchá, všadepozdravujúca, neuhýnajúca sa nikomu z cesty.
   </p>
   <p>
    * * *
   </p>
   <p>
    Chlapec ide po poli, píska si a ukladá prvé hlasy do svojho osudu. Nepozná nápevu, ani
         andante, ani forte, neutlmene rozpráva všetko o všetkom. Nevypovedané povie ľahučko, hravo,
         nič mu neodporuje. Koberec, prestri sa, leťme ponad svety! A keď schová svoj piskor, potom
         zapískajú vetry. Nič im neodporuje.
   </p>
   <p>
    * * *
   </p>
   <p>
    Prekročíš mladosť, ako milenci krokmi prejdú k obloku. Ale tryskajú dni pod šľapajmi.
         Tie prúty, čo vás šibú, ponaťahovala jar ako struny na citarách. A keď sa už oblok
         presťahoval na tvoj dom, potom si len jedinú strunu napnul natrvalo na stenu: malý drevený
         krížik.
   </p>
   <p>
    * * *
   </p>
   <p>
    Na konci lásky — čože sa už radovať! Súmrak kľačí pred každou tvárou. Fotografie blednú
         v kúte na stolíku, srdce tú priepasť neprekročí, niet návratu. Len umrieť, umrieť, potom
         tešiť sa s nimi navždy.
   </p>
   <p>
    * * *
   </p>
   <p>
    Nie je na zemi pokoj, búrka sa valí ďalej. Ona vždy odtiaľ ide, kde už je. Chrčiacim
         hrdlom prekričí ľudí, kliatbou poprebíja čelá a tak máme na zemi vždy o búrku viac.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578881">
       </a>
       Ty si láska
      </h2>
     </div>
    </div>
   </div>
   <p>
   </p>
   <p>
   </p>
   <p>
    Boh mi prišiel do cesty, vytrhol ma do koreňov. Taký strom by mal zomrieť. Ale ja mám
         celú vieru a kričím: zapáľ mi svetlo, prečo verím, prečo sa zmietam v tvojich rukách, keď
         som nikdy nebol, kde ty si! Ako potvrdím sám seba v tom, že si? Kde je Tvoje Bytie? Či moje
         oči sa vedia dívať? Či len v slepote tápem? Je to vzdor, že ja chcem veriť? Je to skok do
         neznáma? Sú to závraty?
   </p>
   <p>
    No nie tak, nie v otázkach ťa mám hľadať, Bože. Ty sám si odpoveď, ty si láska. Moja
         viera nie je mámenie, mám všetko tvoje i moje, i všetko všetkých stvorení. Daj nám chleba —
         a dáš nám, to si ty. Jedna smidka pokrmu putuje po veľkej planéte z rúk do rúk ako
         nemluvňa, keď sa narodilo, to si ty. Na živote ľudstva, na jeho dejinách, na príchode i
         odchode pokolení overujem si túto vieru. Ľudstvo treba poláskať, zdvihnúť, pritúliť, to si
         ty. Dať mu šťastie, ponúknuť mu radosť, to si ty. Keď idú krízy, pády, hrôzy, byť v jeho
         pohľade, to si ty. Nikdy neuderiť za spreneveru, odpustiť, to si ty. Zachrániť na mori, to
         si ty. Preto mám vieru a preto som tu človek, to si ty.
   </p>
   <p>
    Na záhonoch tvojich sa udržujeme a udržíme, keby mal hneď nad nami zarachotiť koniec
         sveta. Je to už len, ako žiť 5 minút? Nie, veď rátanie tu je celkom iné, ako tam — u Boha.
         Tu zomierajúci sa ľahko pomýli z 5 minút na 5 milión rokov. Len Stvoriteľ vie božsky rátať,
         nie my.
   </p>
   <p>
    Boh ma vytrhol do koreňov proti smrti, to je moja viera. Kto sa len smrti bojí, nech
         radšej to nepovie. Ja som sa zaokryl, Bože, tebou, ty sám si mi všetko. Ty oslavovaný i
         tým, čo nie je, ty zvelebovaný i tým, čo smrť poberie, i vesmírom, ktorý si raz vezmeš,
         lebo je tvoj. A neviem, prečo sa bolo treba báť zomrieť, keď ty si láska.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578969">
       </a>
       Znamenie časov
      </h2>
     </div>
    </div>
   </div>
   <p>
   </p>
   <p>
   </p>
   <p>
    Duša je vždy istá v ohni, je zlato. Niet príčiny, prečo by sme my, rozblčaní, mali byť v
         protive so Stvoriteľom.
   </p>
   <p>
    Keby sme sa odvrátili od Boha, mrzelo by nás, že je to tak mrzké, ako odvrátiť sa od
         človeka.
   </p>
   <p>
    Svet Boží je i pre slabých vo viere. Dorozumievajú sa v našom skúmaní, bádaní, v
         kozmose.
   </p>
   <p>
    Boh a človek, vesmír a večnosť, — to je dnes reč ľudská v reči Božej, na tej rovine, ako
         keď hovoril Kristus na zemi.
   </p>
   <p>
    A od Krista počnúc, hovorili sme grécky, latinsky a podľa kultúr, aké nás zasiahli.
   </p>
   <p>
    Ak hovoríme inou rečou, ako hovoril Tomáš Akvinský, jazyk nášho storočia nie je
         protirečivý Bohu.
   </p>
   <p>
    Boh myslí a koná i teraz. To chceme sprístupniť nášmu človeku v jeho dnešnom existovaní.
   </p>
   <p>
    Nestojí v ceste Boh modernistovi. Stretol ma, povedal Pochválen Pán Ježiš Kristus.
   </p>
   <p>
    Druhý mi pošepol, keď ma videl bez kňazského obleku: Dobre, že ste tu, Boh sa sveta a
         ľudí nebojí.
   </p>
   <p>
    Nemusím vieru krikľavo hlásať, keď idem s jej novým prúdom k človeku. On polohlasne
         šepká svoje Verím v Boha.
   </p>
   <p>
    Božia ruka zbiera klásky také, aké rastú, Boha zavolala zem, i keď prišla suchota.
   </p>
   <p>
    I tu sa ukazuje, keď už nekosíme kosou, ale mašinou, že cieľom Boha je, aby z úrody nič
         nezahynulo. Tak nás zjednocuje Boh.
   </p>
   <p>
    Je veľké ľudstvo a je steblo kláska. Podelili sme si to medzi sebou, je človek pri
         človeku.
   </p>
   <p>
    Keď vidíme očami, ktorými vidí vedec, neukrátení sme o to, čo Boh dal jemu. Keby nedal
         kláska, nedal by ani vedy.
   </p>
   <p>
    Ak sú klásky nanič, uväzniť dobrú zem pre slabú úrodu nemožno. Ani pre dobrých ľudí nie
         sú väzenia.
   </p>
   <p>
    Tak rastieme aj my, pre nezničenie. Východisko máme v Bohu, dal nám dobrú tvár.
   </p>
   <p>
    Dobrú tvár môže mať človek i pred vstúpením do trestaneckej cely. Ešte skorej ako po
         vystúpení.
   </p>
   <p>
    Nemožno povedať, že nevidíme človeka takého, aký má byť. Nevidíme ho — a je taký.
   </p>
   <p>
    Narkóza nepomáha, ak sme si ju vzali na oči a tak hľadíme na svojho druha.
   </p>
   <p>
    Človek sa neuzavrie v jednom stave, ako ani Boh v jednej epoche, aby sme len jednými
         okuliarmi naň pozerali.
   </p>
   <p>
    Etapy idú a odchádzajú vo veľkom vývoji svetov. Nerúhajte sa, že ste aj vy v nich.
   </p>
   <p>
    A nezabúdajte: ešte len hľadáme, sme pri inšpirácii, nehovoríme v neomylných uzáveroch.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579137">
       </a>
       Svety
      </h2>
     </div>
    </div>
   </div>
   <p>
   </p>
   <p>
   </p>
   <p>
    Má človek zem a to je jeho zrod. Zvon nedele mu išiel na krst.
   </p>
   <p>
    Šumeli hory-doly, spievala pri radostníkoch krstná mať.
   </p>
   <p>
    A vhúkli časy k nám poza nedeľu. Zapriahnutí do diaľok videli sme svety na jednej nohe.
   </p>
   <p>
    Krivkáme po cestách. Ľudstvo nás pozná, aj s privretými očami.
   </p>
   <p>
    Celá zem bude nám domovom, nevytrhnú nás víchre, aj keby stuhli do čierňavy.
   </p>
   <p>
    Listujeme v zatmení slnka, silnejší o tú tvár Božiu, čo nás vidí.
   </p>
   <p>
    Štvormo nás chránia strany sveta, nás, pokrstených na malom kúsku zeme.
   </p>
   <p>
    * * *
   </p>
   <p>
    Nebojíme sa ľudí, len temnej moci, čo chytá za hrdlo. Nastala — nevedno kedy.
   </p>
   <p>
    Bol to deň stretnutia po prvý raz. V našich ústach ostala horkosť po súmraku.
   </p>
   <p>
    Pomestili sme sa vedľa seba ako hriešne storočia. Vždy je tak po bitke.
   </p>
   <p>
    Čas, náš pozemský otec, bije všetkých: zhrbení sme, my jeho príbuzní.
   </p>
   <p>
    Vravia, že Boží je to úder, čo teraz bolí.
   </p>
   <p>
    Večne nepotrvá, nebeský Otec nevie uderiť až tak tuho.
   </p>
   <p>
    Aj keď sme na smrť kosť, má ucho pri nás ako pri mušli.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579234">
       </a>
       Marienke Michnovej na Múzu Tatier
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vždy vznešená, vždy krásna, vždy radostná! Taká si, neodmlčaná ľudskosť v tvorivej sile.
   </p>
   <p>
    Je šíry tvoj duchovný rozptyl, ako keď sa nad svetmi roznieslo raz, že idú jestvovať.
   </p>
   <p>
    Stvoriteľ priviedol nás k sebe; ešte nás nedokončil, skúma nás, prebleskuje, posunuje
         ďalej.
   </p>
   <p>
    Sme dvojmo citliví na plnosť hry; tu sú jeho ruky a žilky našej bdelosti.
   </p>
   <p>
    Osobitne sme povýšení, rozumieme ho, predstavujeme sa so znakmi jeho neba.
   </p>
   <p>
    Preberáme jeho sen ako chytľavú miazgu, nepritlmenú, preprúdenú do nás nesmrteľne.
   </p>
   <p>
    Tajomné telo má duša, je z Planét, z Vesmírov. Je transcendentná podoba jej bytia.
   </p>
   <p>
    Je Božím obetišťom obložená, tým prežiareným, čistým, modliacim sa v človeku.
   </p>
   <p>
    Boh blažene vdýchol zvestovanie seba do harmónie týchto ohnísk, zhudobnil priezračnosť
         svojho hlasu.
   </p>
   <p>
    Znie nám celá zem; razom sme pákami, dvíhame jej zvuk, narodený v ústach Múz.
   </p>
   <p>
    Posielané sú nám na oltár, spaľujú sa pre nás. My si tak môžeme ruky podať cez ich
         obetu.
   </p>
   <p>
    Veľa vieme, veľa-veľa o nádhere, ktorá bola, je a bude v našom nadčasovom korunovaní.
   </p>
   <p>
    Celá zem môže byť temná, v osamení a v bezhmatoch; ale ticho sa na nej prebudí hlas
         slávika.
   </p>
   <p>
    Život, keď aj je zahriaknutý úzkosťou, aj vtedy mu dáme hrivnu do kryštálov, ktoré
         obrúsime.
   </p>
   <p>
    Netrápme sa tým, čo bolo, čo mohlo byť a neprišlo ani po kúštiku: ešte môže prísť.
   </p>
   <p>
    Kozmos je symfónia. Tak sa prikláňa Všemohúci k šepotu všetkých klávesníc svetov, aby
         ich počul.
   </p>
   <p>
    Prosím, nešliapte po oblohe neba, keby bol na nej chrobáčik. On patrí do zboru Božích
         cikád.
   </p>
   <p>
    Zavolajte si na pomoc rosu, ktorá je prizmou na skle duše. Potom sú blankyty vo vás.
   </p>
   <p>
    Zakývajte na anjela. On nepozná ťarchu tmy; a uvidíte, ako zapráši nebom vašu tvár.
   </p>
   <p>
    Vezmite si zoznam stromov. Je rozkvitnutie v prírode a vy čisto blčíte v ňom.
   </p>
   <p>
    Zahľaďte sa na človeka, ako sa zahľadel ten, čo objal jeho vrásky.
   </p>
   <p>
    Na stole je chlieb, tak svieti ako slnko. Okršleky zeme majú na ňom položené oči.
   </p>
   <p>
    Celý svet je klaviatúrou s inovaťou neba. Boh stvoril preň leto prstov a vtáčie ústa.
   </p>
   <p>
    Tá krása letí k nám. Vždy nedoletí, ako ďateľ príde opäť s ťukaním. I on je hudobník.
   </p>
   <p>
    Žije z toho, že ho nechytíme. Všetko, čo má v krídielkach, rozdá radostne.
   </p>
   <p>
    Je v nadšení jeho dolet i odlet. Plamienkujeme mu v zraku, putujeme za ním.
   </p>
   <p>
    Ako kvietok si nesie v zobáčiku pokoj. Vždy zo strún neba.
   </p>
   <p>
    Vždy v bzukote Ducha Božieho nad vodami, vždy s túžbou okoloidúcim čosi ticho povedať.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579428">
       </a>
       Mám 70 rokov
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pomaly dýšu a nechcú sa odobrať. Vidí sa mi ich mnoho, tak mnoho, ako vôle Božej.
   </p>
   <p>
    Pred chvíľou ma dojal chlapec, bežal za loptou. No, kdeže bežíš? Lopta aj zem sa budú
         gúľať ďalej, ty zomrieš.
   </p>
   <p>
    I ja by som utekal, Bože, ale som zhrbený. Ľudia ma našli, ako plačem pre tú tvoju vôľu
         Božiu.
   </p>
   <p>
    Čože sa tak ženiete s vozom! Chcem sa ulepiť, obzerám sa, pomaly pôjdem do hrobu.
   </p>
   <p>
    Som chudobný, nič z mojeho nenarieka za mnou. Ale svet celý ešte je môj.
   </p>
   <p>
    V dejinách našej zeme ak som nikto, potom nikto nech nejde za mnou v jednej epoche.
   </p>
   <p>
    Žil som? Kto ma našiel pri vzniku, keď miliarda rokov teraz začala byť?
   </p>
   <p>
    Súď ma, ó, Bože, ak som ti nedal veľa. Bolo dosť pohanských bohov.
   </p>
   <p>
    A bolo vás dosť, ľudia. Čelil som svojmu sebectvu: od vás k vám ako po hradskej, išli
         mestá za mestami.
   </p>
   <p>
    Odrazu mnohí ste boli, ideály i šeplety, kvety i hložie, práve pod oblokmi domu.
   </p>
   <p>
    Myslel som, že vám porozprávam záhady Božie. Veď báseň i slepým zháša tmu.
   </p>
   <p>
    Poeti vedia pekne hovoriť a pekne písať. A kde je to v mojom živote?
   </p>
   <p>
    Ak som len písal a nedal príklad, nech padne i táto kniha do prachu zabudnutia.
   </p>
   <p>
    Ak som chrústov vyvolával, víno pil a vodu kázal, hľadal včerajší deň, napľujte, hoďte
         ma na hnoj. I takí sú v kráľovstve Božom.
   </p>
   <p>
    Nevrátim sa. Vietor tu bol, v múroch nie je plač. Básnik, čo urobil, tým sa aj odpútal.
   </p>
   <p>
    Nech nevrávorá svieca zhasnutá. Spáľte po mne mosty, berte všetko, i takých je
         kráľovstvo nebeské.
   </p>
   <p>
    Len mi nechajte Horu premenenia. Moje i Božie pramene sa zlejú v rieku.
   </p>
   <p>
    Svetlo jej nech ma zakolíše, aby som blúznil a kričal: dobre je, dajte nám tu ostať, a
         mnoho miesta!
   </p>
   <p>
    Mnoho príbytkov! Koľko len hniezd si vedia vtáčky nadýchať, v toľkých nech bývajú.
   </p>
   <p>
    Pane, už sme ďaleko od kameňov, ktorými by nás šarvanci zeme zasiahli.
   </p>
   <p>
    Ešte i slnko, vyhnancami oplakané, musí sa schovať. Z jeho kostry sa nesvieti.
   </p>
   <p>
    Konečne krajina, kde človek nepadá na tvár bolestne!
   </p>
   <p>
    Na jeho rúcho snehy nepozerajú, už sa nezabelejú na ranách.
   </p>
   <p>
    Čo bolo dlho, je teraz chvíľou, odmenou za ťarchu dní, za mrazivé roky.
   </p>
   <p>
    V toľkých búrkach, v toľkom pomliaždení kvetov! A v priepastiach a v rozbitých džbánoch!
   </p>
   <p>
    Bol som nikto? Žil som? Žatva mi svieti na ruky, aby sa chytili kotvy.
   </p>
   <p>
    Zvážať ideme, sýpkami sú veľké hviezdy neba. Bože, tu si miliardou, berieme ju na
         plecia.
   </p>
   <p>
    Nad hranicami, nad silami síl si nemal začiatku a nemáš konca.
   </p>
   <p>
    Náš malý deň, náš najmenší život je tvoj veľavravný okamih. Tu si s nami.
   </p>
   <p>
    Buď oslávený, Pane, keď moje roky pijú ešte tvoje údolie. Nechcú sa odobrať.
   </p>
   <p>
   </p>
  </div>
 </body>
</html>
