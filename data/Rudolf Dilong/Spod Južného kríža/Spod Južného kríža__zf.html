<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509790">
       </a>
       Na južnej zemeguli
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Tu vyhodil ma osud, tu som, morská pena,
     <br/>
     na brehoch oceánov každá byľ je slabá;
     <br/>
     v krajine utečencov ostal som bez mena,
     <br/>
     sťa slepec na slnku, sťa noc, čo mámi raba.
     <br/>
     <br/>
     Tu, kde som zahasiť chcel žiaru meteora,
     <br/>
     víchor ma pochovať mal navždy vo vesmíre,
     <br/>
     tu ešte k nohám mojim šľahá búrka mora
     <br/>
     a padá na mňa noc a mlčia svety šíre.
     <br/>
     <br/>
     Už cesty ďalej niet, zem predo mnou je v hrobe
     <br/>
     a za mnou bolestný je západ slnka v krvi,
     <br/>
     odpadol z úst mi šepot, padli ruky obe
     <br/>
     a chvie sa vo mne ktosi, čo ho tieseň drví.
     <br/>
     <br/>
     Na koho zavolať mám, kde si, ó, zem-matka!
     <br/>
     Tu nehovoria rečou ako doma moji
     <br/>
     a nezaznie mi v sluchu materčina sladká,
     <br/>
     tá, čo tak zhrieva hruď a čo tak rany hojí.
     <br/>
     <br/>
     Neviem, kde hľadí matróz, rybár kde cez siete,
     <br/>
     sirény hučia vzduchom, loď sa stráca v dyme,
     <br/>
     snáď duša vo mne blúzni, hľadá slovo k vete,
     <br/>
     snáď horkosť bezmedznú, čo z horizontov sníme.
     <br/>
     <br/>
     Ak podobám sa už len ubitému psovi
     <br/>
     a dohorievam ako peň, čo život tlie v ňom,
     <br/>
     nech sa tu ku mne spustí anjel nadhrobový,
     <br/>
     čo oči zatlačí mi, ústa zmrazí srieňom.
     <br/>
     <br/>
     A pokryje ma pampa, popredané pole,
     <br/>
     nepôjde nik za mŕtvym po smrteľnej zemi,
     <br/>
     nad rovom nezaplačú veže na kostole,
     <br/>
     tu na poslednej ceste i ten zvon je nemý.
     <br/>
     <br/>
     Spomeň si potom tíško, druh môj v putovaní,
     <br/>
     tam, kde ti dajú zaspať v opustenej pajte,
     <br/>
     ako som spieval smutno, ako prosil vlani
     <br/>
     vás, kamaráti moji: tu ma nenechajte!
     <br/>
     <br/>
     Neviem sa pohnúť z tône starej palmy,
     <br/>
     dal si mi, Bože, života noc dlhú,
     <br/>
     nepoznám divné tejto zeme žalmy,
     <br/>
     chcem odísť ľahký, ja tu nemám dlhu.
     <br/>
     <br/>
     Hľadím po brehoch, kde je ten kraj teplý!
     <br/>
     Oceán mlčí, temnie večným hrobom
     <br/>
     a nejdú púte kolo chrámov lepry,
     <br/>
     priateľov nemá, kto sa volá Jóbom.
     <br/>
     <br/>
     Čo spieva Gaučo, čo je v bujnej Sambe!
     <br/>
     Na tvári schne mu farba morskej soli,
     <br/>
     ja nechápem ho v mojom smutnom jambe
     <br/>
     a neviem, kde zrie jeho žito v poli.
     <br/>
     <br/>
     Zapriaha rančer, pomaranč je v kvete
     <br/>
     a cvála koniar, doňu v sedle tríme,
     <br/>
     pýtam sa: kde ste, ruže záhrad v lete,
     <br/>
     niet púpav v máji, nepadne sneh v zime.
     <br/>
     <br/>
     Pozerám, kde je Veľký voz na nebi,
     <br/>
     kde zažať oheň, keď sa začne chmúriť,
     <br/>
     keď tvár mi horí večer od pahreby,
     <br/>
     pri ktorom stáde oka nezažmúriť!
     <br/>
     <br/>
     Tu sladkých trávnic nečuť po chotároch,
     <br/>
     tu ľudí niet, čo majú snivé oči,
     <br/>
     s pohľadom iným, s inou chodia tvárou,
     <br/>
     s fujarou nejde pastier po úbočí.
     <br/>
     <br/>
     Ťažké sú kŕdle, ťažké mestá, rieky,
     <br/>
     i Kordilléry, nekonečnosť svahu,
     <br/>
     to nie je vzdušnosť pre tatranské smreky,
     <br/>
     ni ľahkosť piesne pre nábrežia Váhu.
     <br/>
     <br/>
     Ó, zem, ó, klas, ó, kukurice kúdol,
     <br/>
     hojdáš ma v lone, ako biednu lútku,
     <br/>
     šumíš mi, palma, by som nezabudol,
     <br/>
     kde osud bil ma, kde som pil mok smútku.
     <br/>
     <br/>
     Ešte mám pár chvíľ, tu sa vyspovedám,
     <br/>
     tu pokľaknem si k nohám Božích stráží,
     <br/>
     na týchto poliach zamárniť sa nedám,
     <br/>
     kde anjel zhuby za dušou mi baží.
     <br/>
     <br/>
     Ešte sa obzriem po tých brehoch pustých,
     <br/>
     kde lode hnijú, parí sa pri dokoch,
     <br/>
     kde večerami víchor horkoústy
     <br/>
     z rozbitých pien mi šľahá po oblokoch.
     <br/>
     <br/>
     A ešte hodím zrak na stŕple roky,
     <br/>
     kde som sa mučil ľudskou násobilkou,
     <br/>
     ak som tam chybil, odvolávam kroky,
     <br/>
     ak som sa mýlil, plačem nad tou chvíľkou.
     <br/>
     <br/>
     Prešiel som scestia, ruín križovatky,
     <br/>
     stretal som tvorov, ako sopiek lávy,
     <br/>
     nebolo múru, ani v plote latky,
     <br/>
     ni príbytku, kde oprieť ťarchu hlavy.
     <br/>
     <br/>
     Videl som púšte, ľudské sirotince,
     <br/>
     očistec zeme, hrozných drakov sedlá,
     <br/>
     zúfalstvo brali za platobné mince
     <br/>
     a plač bol viacej, ako misa jedla.
     <br/>
     <br/>
     Ak som sa díval i do očú pekla,
     <br/>
     zmením svoj pohľad, ak ho možno meniť,
     <br/>
     ak bieda a smršť z ľudí handru zvliekla,
     <br/>
     ak smetím boli, nedočiahli zenit,
     <br/>
     <br/>
     ak napokon už trpieť nevedeli
     <br/>
     a pohynuli, pohltili ich časy,
     <br/>
     hynul som i ja, ako hyniem celý
     <br/>
     a trpím s vami, zatratencov masy.
     <br/>
     <br/>
     Preto si kľakám, tu sa vyspovedám,
     <br/>
     odpusťte viny, prosím Božie stráže,
     <br/>
     na pustých poliach zamárniť sa nedám,
     <br/>
     nech príde smrť, čo stopu moju zmaže.
     <br/>
     <br/>
     Tu som zastal — troska, tu je ruka Pána,
     <br/>
     dokončím púť morskú, ako prorok Jonáš.
     <br/>
     Prievozníku, povedz, kde sú ešte rána,
     <br/>
     večery kde smutné, v ktorých so mnou skonáš!
     <br/>
     <br/>
     Ešte tmy sa rodia, ešte nocou deň je,
     <br/>
     neviem, čo je chotár, čo sú vrchov čriedy,
     <br/>
     neviem, kde som dostal jedno poranenie,
     <br/>
     kde som nechal nošu, kde som zastal bledý.
     <br/>
     <br/>
     Koľké mestá mal som, koľko bielych veží,
     <br/>
     moje oči vpadlé koľko krajín pili!
     <br/>
     Vandrovnícky batoh pri nohách mi leží
     <br/>
     a púšť nemá konca a ísť niet už sily.
     <br/>
     <br/>
     Neviem, kde som blúdil po priestranstvách siných,
     <br/>
     loď ma pohádzala, búrka mala veslo,
     <br/>
     ešte nie som mŕtvy, padol prach na iných
     <br/>
     tam, kde mrak ma hnal a kde ma more nieslo.
     <br/>
     <br/>
     Snáď sa ešte zdvihnem, chcem sa ďalej pobrať
     <br/>
     čo som mal, i z mála pozbieram si črepy,
     <br/>
     keď už žiť som prestal, nemám o čo žobrať,
     <br/>
     nechcem ani stebla, ani prachu stepi.
     <br/>
     <br/>
     Ešte raz sa obzriem, ešte by chcel plakať
     <br/>
     tam, kde odkvitla zem, pominulo leto,
     <br/>
     vezmite mi nádej, kde chcem na zem kľakať,
     <br/>
     kde už matky niet, kde Slovenska už nieto.
     <br/>
     <br/>
     Neviem, či sa vrátim, nemám po čo chodiť,
     <br/>
     cesta je bez cesty, smer je bez chodníka,
     <br/>
     ešte sa chcem obzrieť, ešte pohľad hodiť,
     <br/>
     do srdca noc ide, do tela tma vniká.
     <br/>
     <br/>
     A keď teba vidím, druh môj v putovaní,
     <br/>
     ešte chcem sa modliť, oči zdvihnúť k Bohu,
     <br/>
     nech ťa požehná a nech ťa zhrieva v dlani,
     <br/>
     ak pod nebom zdriemneš kdesi v teplom stohu.
     <br/>
     <br/>
     Zakliate sú noci, zakliate v nich vojská,
     <br/>
     rytieri sú mĺkvi, mŕtvo je pred stanom,
     <br/>
     ktosi tu chce plieniť, čiasi ruka zbojská
     <br/>
     dočahuje práchno, kreše dym nad ránom.
     <br/>
     <br/>
     Dusno je v tom kraji, vzduchom síra tiahne,
     <br/>
     zamorila slnko, svit je nedozerný,
     <br/>
     chmáry z neba padli, ako z temnej liahne,
     <br/>
     spoza rohu sveta zaštekal tvor čierny.
     <br/>
     <br/>
     Hen na blízkej pampe bili sa tej zimy,
     <br/>
     nado mnou sa rvali ako hromada vrán,
     <br/>
     keď do mesta vtrhli, kostol spálili mi,
     <br/>
     hnali ma pred sebou, krstili ma: havran!
     <br/>
     <br/>
     Kedy zhavranel som, kedy, Bože dobrý,
     <br/>
     krkavčím bol môj sen, môjho srdca úder!
     <br/>
     Nelásky som nemal, ani jedu kobry,
     <br/>
     nevyhnal som z hniezda chudákov, ni chudier.
     <br/>
     <br/>
     Z cudzieho som nebral, dával som vo veľkom,
     <br/>
     i to srdce vlastné rozdelil som v spevoch,
     <br/>
     nič na svete nemám, chudobný som celkom,
     <br/>
     zima mi, sťa Decku v betlehemských chlievoch.
     <br/>
     <br/>
     Čo som mal viac robiť, komu som dosť nedal!
     <br/>
     ak som nemnoho mal, odkiaľ som mal nabrať!
     <br/>
     ešte i od teba, čo ťa cudzí striedal,
     <br/>
     úder mám na tvári, mám ho, slovenská brať.
     <br/>
     <br/>
     Blenu pil som veľa, smútku bolo mnoho,
     <br/>
     náklad môj je ťažký, dnes už bez sĺz riedkych,
     <br/>
     nezastavte vozy, nezastavte toho,
     <br/>
     čo si k ústam dvíha kalich svoj za všetkých.
     <br/>
     <br/>
     A keď bude mať prísť zhuba, bes či cyklón,
     <br/>
     budem prosiť Boha i za teba, Kain,
     <br/>
     dobrých i zlých, Pane, láskou svojou pricloň
     <br/>
     a mňa úbohého ber preč z týchto krajín.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509968">
       </a>
       Za hlasom srdca
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Len kto sa lúčil od rodnej zeme,
     <br/>
     vie poznať, že svet má srdce nemé,
     <br/>
     voláš na ľudí, voláš, ach, beda,
     <br/>
     teplého slova ozvena nedá,
     <br/>
     hovoríš — mlčí, nezažneš — blčí,
     <br/>
     po svete pustom vyje hlas vlčí,
     <br/>
     stmieva sa, noc je, hľadáš v nej azyl,
     <br/>
     akoby do pŕs dýku ti vrazil,
     <br/>
     už iba v duši dozvukom zvučí
     <br/>
     to, čo ti deň dal, čo raní, mučí,
     <br/>
     dvíhaš zrak hore, nevidíš neba,
     <br/>
     obzrieš sa naspäť, nenájdeš seba,
     <br/>
     pre pohľad trpký, tesnejší, užší,
     <br/>
     len srdce bije, len srdce búši,
     <br/>
     ozvať sa chce a v nemote skoná
     <br/>
     to, čo v ňom znie a to, čo v ňom stoná,
     <br/>
     nevydá hlasu, nevydá slova,
     <br/>
     len búši tupo a búši znova
     <br/>
     a znie a hudie, večne je v prúde,
     <br/>
     zastane, až keď raz mŕtve bude,
     <br/>
     keď zísť nám príde zo strání stínnych,
     <br/>
     usmrtí nás a nezraní iných
     <br/>
     a ani vtedy, keď zem nás schová,
     <br/>
     nezbudne po ňom hlasu, ni slova.
     <br/>
     <br/>
     Bežať chceš ďalej, krátka je cesta,
     <br/>
     niet sa kde podieť a nieto miesta
     <br/>
     pre dušu, pre sen, pre vidín brehy,
     <br/>
     pre nádych lásky, pre kvapku nehy,
     <br/>
     rozjímaš mlčky o svetoch malých
     <br/>
     a noc je veľká a plný kalich,
     <br/>
     zastaneš, stŕpneš, nekročíš viacej
     <br/>
     po zemi mŕtvej, po zemi spiacej,
     <br/>
     len srdce ide, nezastaví sa,
     <br/>
     ide a ide, sťa chmára lysá,
     <br/>
     čo kdesi v diali, v tajomnej diali
     <br/>
     takisto zomrie, sťa stĺp sa zvalí,
     <br/>
     zhynie, sťa Ikar, slepý vták slnka,
     <br/>
     je z neho popol, snáď vánku vlnka,
     <br/>
     snáď ohňa záblesk, posvätná váza,
     <br/>
     snáď minca zlatá, snáď obeť kňaza
     <br/>
     a ty sa v nočnom zobúdzaš prachu,
     <br/>
     dych sa ti chveje, dušu máš plachú,
     <br/>
     počítaš dlhé údery hodín,
     <br/>
     zhŕňaš ich zrno, smútok ich plodín,
     <br/>
     len srdce tvoje, osudu kolo,
     <br/>
     krúti sa, je tým, čím vždycky bolo,
     <br/>
     čuješ ho, steká, ako mušt hrozna,
     <br/>
     spieva, ach, spev ten ktože z nás spozná!
     <br/>
     <br/>
     A ráno vstávaš a zem sa pohne
     <br/>
     a vidíš na nej opätne ohne,
     <br/>
     za vrchmi zoru, na riekach žiaru,
     <br/>
     na cestách púte, oblohu jarú
     <br/>
     a vidíš srdcia, úbohé, bludné,
     <br/>
     šibe ich prúd sna? prúd lásky? prúd nie,
     <br/>
     len vody temné, stojaté, kalné,
     <br/>
     nesú ich v chmúrne diaľavy diaľne
     <br/>
     a kým by srdce žiaľom ti zmäklo,
     <br/>
     démonov zvú a hľadajú peklo
     <br/>
     a darmo voláš, pýtaš sa márne,
     <br/>
     kde sú ich polia, siatiny jarné
     <br/>
     a kde ich stany oddych im stvoria
     <br/>
     a kde ich chleby poludním horia,
     <br/>
     z hlavy svoj klobúk nesnímu dolu,
     <br/>
     nezložia ruky, nepozvú k stolu
     <br/>
     a tvoje srdce len klope, klope,
     <br/>
     zomiera, padá a hrob si kope,
     <br/>
     pochová seba len v sebe samom,
     <br/>
     horizont mizne a sen je klamom,
     <br/>
     bez ohňa zem je, v ranách niet rána,
     <br/>
     vymreli domy, prázdna je brána,
     <br/>
     okolo krovísk spia rovov dumy,
     <br/>
     mohyly ľudské, sŕdc večné rumy.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510059">
       </a>
       Vyhnanec
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Stín bydlísk skrýva ho, má splínu príznaky,
     <br/>
     chodníky krížia mu príšery, prízraky,
     <br/>
     kúšu ho, kmášu ho, kúskujú na kusy,
     <br/>
     v zákutí zakruší, zármutok zakúsi,
     <br/>
     skloní sa k nemote, k šeru sa nakrčí,
     <br/>
     noc tiahne k chatrči, ruku jej natrčí,
     <br/>
     nieto v sne nevädzí, lupienok nepadne,
     <br/>
     noci tie záhadné nemajú nič na dne,
     <br/>
     len únik, len zánik, zásvetia podkrovie,
     <br/>
     ale to nik nevie, nepozná, nepovie,
     <br/>
     vyhnanec otupne, padnú naň slepoty,
     <br/>
     neskúma osudu stajené šepoty,
     <br/>
     ni hudbu, čo v búde hudci mu zahudú,
     <br/>
     zaháňa obludu, už mu húsť nebudú,
     <br/>
     tmu hustú prežúva, nad dumou nocúva,
     <br/>
     chmúri sa, podúva, je búrka, načúva,
     <br/>
     zachvie sa, zatícha závraťou zabraný,
     <br/>
     vzbúrené havrany zabúšia na brány:
     <br/>
     pusťte dnu pútnikov, púšťami prúdime,
     <br/>
     húšťami blúdime, k mŕtvym sa túlime,
     <br/>
     pusťte dnu vzduchu prúd, volajte rosu dnu,
     <br/>
     prv než vám ukujú podkovu osudnú,
     <br/>
     prv než vás zvať budú na tuhú rakiju,
     <br/>
     zamárnia, zabijú, na karoch zapijú!
     <br/>
     <br/>
     A potom nad ránom zdvihne sa ubitý,
     <br/>
     vyzizne z ulity, opúšťa úkryty
     <br/>
     a vzpučia nádeje, zdá sa — svit všade je
     <br/>
     a zlatom zaleje parky i aleje,
     <br/>
     život sa spení a zmení i polohy,
     <br/>
     do ulíc na rohy padne kus oblohy,
     <br/>
     mestom sa rozbehne, ako sna rovinou,
     <br/>
     za bielou vidinou, za chleba mrvinou,
     <br/>
     za zvukom, za práškom, za zlatým kolieskom,
     <br/>
     za vtáčkom orieškom v zenite nebeskom,
     <br/>
     kde kvitnú krôčikmi kvetiniek kropaje,
     <br/>
     kde ešte po ľudskom úsmeve stopa je,
     <br/>
     tam zoru ružovú rukami rozhŕňa,
     <br/>
     trhlinou vytrhá i trávnik spod tŕňa,
     <br/>
     ale tá lúčina, tá plnosť belesá
     <br/>
     k hmlovinám vzdiali sa s tým, kto s ňou zdieľa sa,
     <br/>
     po blane blankytu bludičkou zablká,
     <br/>
     v diali tieň zamĺka rajského jablka,
     <br/>
     pýtaš sa: čo je to? belavé belásky?
     <br/>
     Bežia ti otázky, život je bez lásky
     <br/>
     a bledý vyhnanec nikdy to nezistí,
     <br/>
     aký je rána svit, čo z predstáv koristí,
     <br/>
     blyští sa, sviští i z výšiny vypryští,
     <br/>
     objíma stromy a švitorí po lístí.
     <br/>
     <br/>
     Napokon poludnie pokropí potoky,
     <br/>
     tam kde im do mora stekajú odtoky,
     <br/>
     kde vodstvo obrovské svet drží v područí
     <br/>
     a väzní pruh zeme a zviera v obruči,
     <br/>
     má hĺbky, má šírky, obvody, oblasti,
     <br/>
     ako sám život má priestory, priepasti,
     <br/>
     náš pohľad hľadá ich a náš zrak blkoce,
     <br/>
     páli a preniká, pení sa, šumoce,
     <br/>
     vyhnanec vyhnaný do vyhne poludnia
     <br/>
     so slnkom spojí sa, nenájdu spolu dna,
     <br/>
     ktoré sa stajuje a sen náš neluští,
     <br/>
     len šuští sťa v pľušti dáždiček na púšti
     <br/>
     bez dneska, bez zajtra, bez včera, bez vlani,
     <br/>
     bez hviezdnych večerov, bez rosy svitaní
     <br/>
     a keď sa jasniť má a breh sa posúva,
     <br/>
     od dúhy podúva, do túh sa obúva
     <br/>
     a beží a beží po veľkom pobreží,
     <br/>
     uniká jeho kraj, čo nikde neleží,
     <br/>
     v dni temné, tajomné náramne zoskromnie,
     <br/>
     v ich tône utonie, zastonie: čo po mne!
     <br/>
     čo po mne na zemi, s kým život zamením!
     <br/>
     Nejdem viac ku ľuďom so srdcom kamenným,
     <br/>
     obložte obloky oblakom oblohy
     <br/>
     aby ma nebil už tvor Boží úbohý,
     <br/>
     zakryte jablone v júnovej polnoci,
     <br/>
     aby som nepil viac horký vzduch v ovocí,
     <br/>
     nábožní kresťania turíčnej nedele,
     <br/>
     srdcia si schovajte, nečisté, necelé,
     <br/>
     a ty, ó, Bože môj, všetko mi nepober,
     <br/>
     aby som pil ešte s astrami október,
     <br/>
     aby som na jeseň, ktorá mi neblíži,
     <br/>
     skryl svoje teskné sny pod riasy na kríži!
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510149">
       </a>
       Prístavný nosič
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Volám sa ubehlík, prístavný nosič som,
     <br/>
     snáď trocha smútku mám nad rtom a nad lícom,
     <br/>
     snáď ešte svietia mi na očiach diaľavy,
     <br/>
     i dáždik marcový, i júna páľavy,
     <br/>
     i rodné fialky, i snivé jesienky,
     <br/>
     od Váhu pašienky, od Hrona piesenky,
     <br/>
     od otca objatie, od matky poľúbok,
     <br/>
     šepkala vo dverách: zbohom, môj holúbok!
     <br/>
     a ešte prešla sa záhradou zaliata slzami
     <br/>
     a ja s jej obrázkom bežal som za hory,
     <br/>
     žialil som na zemi, plakal som na mori,
     <br/>
     ach, ako netrúchliť, ako len nemyslieť!
     <br/>
     letel som, veril som, že nájdem iný svet,
     <br/>
     iný kraj, iného vzduchu sa napijem,
     <br/>
     blankytom belasým smútok svoj zakryjem,
     <br/>
     za hviezdou šťastia som utekal k prístavom,
     <br/>
     svet sa mi ožiaril v prelude blýskavom,
     <br/>
     snáď fatamorgána žiaľ vo mne ubije,
     <br/>
     ale klam minul sa a život tvrdý je,
     <br/>
     o kúsok postate som sa tvár tvárou bil,
     <br/>
     kým som si na chlebík horkastý zarobil,
     <br/>
     po roku necelom písal som rodičom;
     <br/>
     volám sa ubehlík, v prístave nosič som.
     <br/>
     <br/>
     A tak mi bežia dni, nesiem si nádielku,
     <br/>
     z pondelka k nedeli, z nedele k pondelku,
     <br/>
     pri páli slnečnej, pri tôni obláčka,
     <br/>
     pri šere večernom, pri svite mesiačka,
     <br/>
     ťahám beh života do noci, do rána,
     <br/>
     keď bôľ ma uspáva a sen ma doráňa,
     <br/>
     zdá sa mi, osud môj do klbka stočí ma,
     <br/>
     vtedy sa zobúdzam, dívam sa očima,
     <br/>
     dych sa mi zatají, zamĺkam v nemote
     <br/>
     a vidím iný kraj v bledučkom šumote,
     <br/>
     iných riek hučanie, iných hviezd vzplanutie,
     <br/>
     na stromoch vtáctva snem, na vodách labute,
     <br/>
     zdraví ma zeleň lúk, i grúňov lysiny,
     <br/>
     oráči, pastieri, poľany, tíšiny,
     <br/>
     tam horstvo dvíha sa, i Kriváň srditý,
     <br/>
     hole sa belejú, na nich sneh večitý
     <br/>
     a dolu pod horou, sťa hniezdo holúbka,
     <br/>
     dýcha mi do tváre zasnená chalúpka,
     <br/>
     otec ma víta a mati ma objíma,
     <br/>
     ku krbu volá ma, mám rany, hojí ma,
     <br/>
     vidia, že bedár som, srdcia im pukajú,
     <br/>
     smutný som, tešia ma, hladný som, núkajú
     <br/>
     a ja sa zobúdzam po všetkom, po ničom,
     <br/>
     volám sa ubehlík, v prístave nosič som.
     <br/>
     <br/>
     Prístavný nosič som a čakám na lode,
     <br/>
     čo bežia po svetoch s vetrami v závode,
     <br/>
     na lode z Marseillu, Nápola, Saigonu,
     <br/>
     čo vlny pod nimi diaľkami zastonú
     <br/>
     a vtákmi morskými ich vzduch je posiaty
     <br/>
     a šumia nebesmi, ako strom košatý,
     <br/>
     čo večne kryje ho obloha blankytov,
     <br/>
     voňajú rovníkmi a dušou opitou
     <br/>
     víria im odchody, šumia im návraty,
     <br/>
     vanie z nich mnohý sen, v prístavoch nabratý
     <br/>
     a ja ich čakám a čakám ich dni a dni,
     <br/>
     ich náklad, ich pohľad, ich smútok záhadný
     <br/>
     odberám, odnášam, dýcham ho, plače mi
     <br/>
     a žiaľom leje sa po brehu, po zemi,
     <br/>
     dvíham ho, budím ho, odkrývam odznova,
     <br/>
     či v ňom niet odkazu z tamtých strán domova,
     <br/>
     či mi tam z rodných lúk nik pozdrav nepošle,
     <br/>
     ťažko mi nájsť ešte dni, rôčky predošlé
     <br/>
     a keď breh hviezdičky večermi potrúsia
     <br/>
     a lode do sveta šíreho berú sa,
     <br/>
     zas nosím, nakladám, napĺňam galeje,
     <br/>
     kontraband tajomný, túžby a nádeje,
     <br/>
     vzdychy po slobode a slzu nad lícom,
     <br/>
     volám sa ubehlík, v prístave nosič som.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510239">
       </a>
       Holuby
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Námestie šíre v slnku sa kúpe,
     <br/>
     kým mesto dravé, ako plod v šupe,
     <br/>
     šuchoce, šuští, ožíva, puká,
     <br/>
     večne ho seje tajomná ruka,
     <br/>
     večne sa rodí, dužie a kypí,
     <br/>
     vrie, šumí, sťa kvet košatej lipy,
     <br/>
     keď včely v kŕdľoch zabzučia, vzplanú
     <br/>
     a pijú jeho nebeskú mannu,
     <br/>
     námestie šíre v slnku sa hmýri
     <br/>
     a kým ho strhnú prúdy a víry,
     <br/>
     hučiace davy i ľudské trosky,
     <br/>
     kým prejdú vozy, i život ploský,
     <br/>
     stvorí svoj kútik, svätyňu svoju,
     <br/>
     kde človek vyhne s démonmi boju,
     <br/>
     zápasu s peklom, diablovým vidlám,
     <br/>
     zmäkne, sa vráti zasa ku krídlam,
     <br/>
     v pohľade zjemnie, deň stratí škvrny,
     <br/>
     akoby blankyt sladkými zrny
     <br/>
     posýpal zem a hľa, Božie gesto
     <br/>
     zajalo ľudí, akoby mesto
     <br/>
     poliate bolo stvorením neba,
     <br/>
     z rúk ľudských vtáky prosia si chleba,
     <br/>
     zobkajú z dlaní, sedia na pleci,
     <br/>
     ľudia sú milí, šťastní sú všetci.
     <br/>
     <br/>
     Zastaneš chvíľu, si malé decko,
     <br/>
     rozsypal Pán Boh milosti vrecko,
     <br/>
     zo zeme rastú do neba schody,
     <br/>
     zdá sa, že nové nastúpia rody,
     <br/>
     akoby Božích epocha synov
     <br/>
     prišla zas na svet bez ľudských stínov,
     <br/>
     sväté a čisté stvorenia Božie
     <br/>
     nemajú viacej pod nohou hložie,
     <br/>
     akoby tvárnosť zmenili zeme,
     <br/>
     akoby samy stvorili semä,
     <br/>
     čo rastie, kvitne, na roli klas dá,
     <br/>
     vinie sa sladko ku brázde brázda,
     <br/>
     od ľudí k ľudom chodník sa kráti
     <br/>
     a zdá sa, človek sám kvety šatí,
     <br/>
     i vtáčkom jesť dá, i slnku velí,
     <br/>
     i vetrík riadi, oblaky delí,
     <br/>
     poslúcha zver ho a zem je slúžka,
     <br/>
     zarodí jabloň, zarodí hruška,
     <br/>
     všetko je úsmev a všade spev je,
     <br/>
     hnevivý sused preklínať nevie,
     <br/>
     i on sám ide, ľahký sťa srna,
     <br/>
     holúbkov kŕmiť, nasypať zrna,
     <br/>
     kochať sa v deťoch, nájsť svoj deň veľký,
     <br/>
     nájsť lásku v tvoroch, počuť jej znelky.
     <br/>
     <br/>
     Ó, Plaza Mayo, máme ťa radi,
     <br/>
     kto tu z nás zastal, zasnene hľadí,
     <br/>
     na tvoje plochy anjeli dýchli,
     <br/>
     je sviatok sna a ľudia stíchli,
     <br/>
     hľa, kročia o krok, biely je kameň,
     <br/>
     páli im nohy posvätný plameň,
     <br/>
     poludnie zuní, ako zvuk kovu
     <br/>
     a všetci idú hľadať vlasť novú,
     <br/>
     otčinu snovú, krajinu zory,
     <br/>
     i ten, čo za ňou neprešiel hory,
     <br/>
     i ten, čo má ju len v srdci chorom,
     <br/>
     púšťal sa svetom, brodil sa morom,
     <br/>
     ach, možno je to jeden z nás, ktosi,
     <br/>
     koho už mnohé skropili rosy,
     <br/>
     koho zrak bolí a o krok ďalej
     <br/>
     stratí sa sveta v uličke malej,
     <br/>
     hľa, odvial by ho vetrík, sťa byľku,
     <br/>
     no tu sa zháči, postojí chvíľku,
     <br/>
     mrviny zbiera po pustých vačkoch
     <br/>
     a trúsi, trúsi a volá vtáčkov,
     <br/>
     i srdce svoje drobí na kusy,
     <br/>
     i smútky svoje holúbkom trúsi,
     <br/>
     berte si všetko, vtáčkovia plaví,
     <br/>
     dneska je sviatok, deň Božej slávy!
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510328">
       </a>
       Predavač kvetov
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Predávam plody Božieho leta,
     <br/>
     predávam sladkosť i krásu sveta,
     <br/>
     predávam kvety, stvorenia Pána,
     <br/>
     kúpte si zore, kúpte si rána,
     <br/>
     kúpte si oheň, berte ho jari
     <br/>
     a berte Bohu úsmevy z tvári,
     <br/>
     nech zmenia svet, čo smutné má deje,
     <br/>
     ó, nech sa jasot po zemi leje,
     <br/>
     nech vojde teplo do ľudských dlaní
     <br/>
     a srdcia chladné šíp lásky raní
     <br/>
     a oči s plačom pospája dúha,
     <br/>
     brat nájde brata, stretne druh druha,
     <br/>
     v objatí dneska, nie ako včera,
     <br/>
     onežnie pohľad, čo slzy stiera,
     <br/>
     omladne líce, šľahané, bité,
     <br/>
     oživne srdce a nájde nite
     <br/>
     ku vôni záhrad, ku vtáctvu stromov
     <br/>
     a spevom bude zunieť váš domov,
     <br/>
     kúpte si kvety, kúpte si pieseň,
     <br/>
     predávam slnko, odháňam jeseň,
     <br/>
     víchrice šibem, mračná sa riedia,
     <br/>
     kúpte si kvety, rozprávať vedia,
     <br/>
     milovať, snívať až po hrob biely,
     <br/>
     kúpte si kvety, majte svet celý!
     <br/>
     <br/>
     Do ulíc bežím, na rohoch volám,
     <br/>
     podídem k chrámom, vrátim sa k školám,
     <br/>
     ku starým bránam, k zasneným sklepom,
     <br/>
     v nadšení volám, v zápale slepom,
     <br/>
     volanie moje, sťa sladký spev je,
     <br/>
     okríknuť, zahnať nikto ma nevie,
     <br/>
     moja reč v snách je, môj hlas je v lýre,
     <br/>
     moje sú prúdy aveníd šíre,
     <br/>
     tváre sa stretnú, ruky sa zdravia
     <br/>
     a oči ľudské o kvetoch vravia,
     <br/>
     o nebi myslia, kým moje prsty
     <br/>
     kropia dav ohňom, sťa sväté krsty
     <br/>
     a ako Mojžiš, čo svojmu ľudu
     <br/>
     vrátiť mal rodnú posvätnú hrudu,
     <br/>
     i ja na púšti udieram prútom
     <br/>
     na čiernu skalu a k všetkým kútom,
     <br/>
     kde smädia srdcia a vyschnú rety,
     <br/>
     podávam nápoj, ponúkam kvety,
     <br/>
     i k tomu, čo má pošmúrnosť v zrakoch,
     <br/>
     posielam mieru belostných vtákov,
     <br/>
     i k tomu, čo sa nebesiam rúha,
     <br/>
     vo vetre veje mojich snov stuha
     <br/>
     a tým, čo padli z životných hladín,
     <br/>
     bozkávam kríže, šľapaje hladím.
     <br/>
     <br/>
     Kúpte si kvety, priatelia drahí,
     <br/>
     pokryte vôňou domova prahy,
     <br/>
     postavte vázy, ozdobte stoly
     <br/>
     a ak vám smutno, ak život bolí,
     <br/>
     zložte si ruky, spievajte spolu,
     <br/>
     i ja som spieval, sadil som roľu,
     <br/>
     kosil som lúku, stínal som horu
     <br/>
     a prišla chvíľa temného moru,
     <br/>
     utiecť som musel, nemať viac zory,
     <br/>
     vyhnancom stať sa, domov môj horí,
     <br/>
     som Jóbom, Boh mi na čelo klopol,
     <br/>
     zo záhrad prach mám, z muškátov popol,
     <br/>
     kúpte si z neho, je chmúrny,
     <br/>
     bledý, ako ho miniem! predám ho kedy!
     <br/>
     bôľ mi z rúk padá i z mojej riasy
     <br/>
     kosil som bolesť, zbierajte klasy,
     <br/>
     vezmite stesk môj, ulice v meste
     <br/>
     posypte ním a domov ho neste,
     <br/>
     posväťte krb svoj, skloňte sa pred ním,
     <br/>
     dávam svoj kvet, som vyhnancom biednym,
     <br/>
     opadám, hyniem a žiaľ ma stláča,
     <br/>
     ako keď klesá nad vodu vtáča
     <br/>
     a hľadá trávu, bylinku vrchnú,
     <br/>
     lupienky zo mňa po jednom pŕchnu,
     <br/>
     šepkajú smrtnej modlitby vety,
     <br/>
     tešte sa, plačte, kúpte si kvety!
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510418">
       </a>
       Horiaca bazilika
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Bola noc hrozná, boli temné
     <br/>
     na zemi ľudské výčiny,
     <br/>
     nevyšli hviezdy, plaché, jemné,
     <br/>
     a neposlali krôpky zlata nebeské výšiny,
     <br/>
     len Rio de la Plata, široká rieka,
     <br/>
     odrážala sa v plameňoch,
     <br/>
     bežala k moru s nami,
     <br/>
     nad metropolou kamennou
     <br/>
     horeli Božie chrámy.
     <br/>
     <br/>
     Ulicou chmúra tiekla,
     <br/>
     nebolo chodníkov,
     <br/>
     vystieral démon ruku,
     <br/>
     noc bola ťažká, vleklá
     <br/>
     a sprostred hluku a z hurhaju a pokrikov
     <br/>
     s žeravou ohňa tlamou
     <br/>
     hnali sa tlupy mužíkov
     <br/>
     k portálom Božích chrámov.
     <br/>
     <br/>
     Ticho a krotko stáli kostoly v Buenose,
     <br/>
     vežičky, ako králi,
     <br/>
     skropené v nočnej rose
     <br/>
     vládli nad šírym mestom,
     <br/>
     nad činžiakmi a domami,
     <br/>
     akoby neba stožiare,
     <br/>
     kým ktosi zvrhlým gestom,
     <br/>
     s naftou a bombami
     <br/>
     založil v chrámoch požiare.
     <br/>
     Vzplanula bazilika,
     <br/>
     <br/>
     horel náš kostol drahý,
     <br/>
     dom Boží nebránený,
     <br/>
     nebolo kostolníka,
     <br/>
     nebolo muža, ženy,
     <br/>
     len Kristus nahý
     <br/>
     na kríži poranený pozeral
     <br/>
     smutne kolom
     <br/>
     a horké slzy ronil,
     <br/>
     oheň mu šiel po tele holom,
     <br/>
     z kríža sa sklonil
     <br/>
     a zvolal hlasným bôľom:
     <br/>
     Môj stan bol skrýšou tichou,
     <br/>
     len úbohí sem chodili
     <br/>
     so srdcom horkých vzdychov,
     <br/>
     akoby s vázou perál
     <br/>
     a pošepky sa modlili
     <br/>
     a ja som slzy stieral
     <br/>
     a zopár bledých mníchov
     <br/>
     stálo po boku oltárov,
     <br/>
     dvíhal som, podopieral
     <br/>
     svätcov i bedárov.
     <br/>
     <br/>
     A vy tu v nočnom čase
     <br/>
     prišli ste medzi sväté múry,
     <br/>
     v ruke, ktorá sa trasie,
     <br/>
     blyští sa vaša dýka
     <br/>
     a nenávisť z vás zúri,
     <br/>
     idete ako na zbojníka
     <br/>
     a ja som láska živá,
     <br/>
     čo miluje a odpustí,
     <br/>
     s dobrotou večne splýva
     <br/>
     a v nebo vyústi.
     <br/>
     <br/>
     Tu som vás čakal celé roky,
     <br/>
     celé dni, celé hodiny,
     <br/>
     nebúšte teraz na obloky,
     <br/>
     už stmilo sa a padá tma,
     <br/>
     som tu zo živých jediný
     <br/>
     a vy ste prišli hľadať ma,
     <br/>
     sťa muža ľudskej spodiny.
     <br/>
     <br/>
     Tu som vás čakal celé dni,
     <br/>
     vo svetle oči moje žili,
     <br/>
     sťa keď sa slnko na zem blíži
     <br/>
     a dnes je to deň posledný,
     <br/>
     prišli ste v nočnej chvíli
     <br/>
     upáliť ma na kríži.
     <br/>
     <br/>
     A sotva dopovedal,
     <br/>
     tu z jasna-čista ten,
     <br/>
     čo sa peklu predal,
     <br/>
     udrel po tvári Krista
     <br/>
     a druhý z davu odvážne smelé skríkol:
     <br/>
     nech mlčí Boh! A Boží Syn
     <br/>
     na celom tele pocítil nafty lávu
     <br/>
     a blčal v plameňoch.
     <br/>
     <br/>
     A ešte z ohňa v kŕčoch smrti
     <br/>
     ku nebu zdvihol oči,
     <br/>
     zvolal do sveta štvrtí,
     <br/>
     do vekov, do storočí,
     <br/>
     čo hučia ako vôd púšť
     <br/>
     a lásku Božiu drobia:
     <br/>
     i to im, Otče, odpusť,
     <br/>
     bo nevedia, čo robia.
     <br/>
     <br/>
     Bola noc chmúrna, temná,
     <br/>
     noc s otvorenou ranou,
     <br/>
     obloha neobjemná,
     <br/>
     požiarom Božích stanov
     <br/>
     v červeni pozaliata,
     <br/>
     chvela sa s hĺbkou zosinelou
     <br/>
     a Rio de la Plata
     <br/>
     hnala sa k moru bez anjelov,
     <br/>
     s obrazom hroznej drámy:
     <br/>
     nad metropolou skamenelou
     <br/>
     horeli Božie chrámy.
     <br/>
     <br/>
     B. Aires, 16. jún 1955.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510510">
       </a>
       Spálený Antonko
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Pri dverách v tichu chrámu stál,
     <br/>
     roky a roky veril,
     <br/>
     že pomáha a neustal,
     <br/>
     nik ho po tvári neuderil,
     <br/>
     nepadla slina kolo neho
     <br/>
     v posvätnom šere,
     <br/>
     mal chlieb pre chudobného
     <br/>
     a odchýlené dvere.
     <br/>
     <br/>
     Bedár i mrzák,
     <br/>
     úbožiak vystieral ruku nemú,
     <br/>
     starec i žena, muž i žiak,
     <br/>
     koľký svet išiel k nemu,
     <br/>
     akoby na prah neba,
     <br/>
     húfy a večný nával,
     <br/>
     pre kúsok chleba
     <br/>
     a on len dával, dával.
     <br/>
     <br/>
     Ó, Antonko, ó, svätý dobrodinca,
     <br/>
     čo sa to zrazu deje!?
     <br/>
     Nepadá ti do urny minca,
     <br/>
     to zbožný ľud tvoj nie je,
     <br/>
     čo rúbe do brány
     <br/>
     a dobýja sa k tvojmu raju,
     <br/>
     zachríple soprány
     <br/>
     bezbožnú pieseň zavýjajú.
     <br/>
     <br/>
     Smrť služobníkom Boha!
     <br/>
     preč s Kristom! dolu so svätými!
     <br/>
     A vstupuje dnu hriešna noha
     <br/>
     a za chvíľu sa z chrámu dymí,
     <br/>
     len z kríža počuť tiché slová,
     <br/>
     ako po Kvetnej nedeli,
     <br/>
     tma padá na zem nová
     <br/>
     a plačú v nebi anjeli.
     <br/>
     <br/>
     I pri tebe dav zastal temný,
     <br/>
     Ježiška s knihou mal si v ruke,
     <br/>
     v druhej dar chleba nadpozemný,
     <br/>
     ľalie kolo seba sťa na lúke,
     <br/>
     úsmevy paduánske,
     <br/>
     a hľadel si na zruty,
     <br/>
     tvoj zrak bol ako snehy lanské,
     <br/>
     nebesami predýchnutý.
     <br/>
     <br/>
     Ale ten hrozný ktosi z davu,
     <br/>
     čo chrčal sírou pekla,
     <br/>
     nezniesol tvoju nebies slávu,
     <br/>
     ústami jeho slina tiekla,
     <br/>
     zlorečil láske, zdvihol drúky,
     <br/>
     do tvojho chleba kopol,
     <br/>
     dolámal, dobil sväté ruky,
     <br/>
     zapálil, nechal popol.
     <br/>
     Tvoj plameň šiel do výšky,
     <br/>
     tvoj chlieb pre biednych ľudí,
     <br/>
     modlitbu svojej knižky,
     <br/>
     sťa poklad drahej rudy,
     <br/>
     dal si mne, svojmu druhovi,
     <br/>
     s belasým vody pohárom,
     <br/>
     hľa, tu je môj most dúhový
     <br/>
     a tvoja láska k bedárom.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510560">
       </a>
       Moje stopy
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Teraz už hučia mŕtve dni,
     <br/>
     akoby šiel som od hrobu,
     <br/>
     a ešte pohľad posledný
     <br/>
     vrhám na svoju chudobu;
     <br/>
     Pán Boh dal, Pán Boh vzal
     <br/>
     a dvíham k nebu dlane:
     <br/>
     i meno Božie, i môj žiaľ,
     <br/>
     ó, všetko nech je požehnané.
     <br/>
     <br/>
     Zomiera moja cela
     <br/>
     a popol kolom sneží,
     <br/>
     Jób ešte postonal,
     <br/>
     v požiari k nebu beží
     <br/>
     to málo, čo som mal, útulok jediný;
     <br/>
     hľa, dýchal v plachom kútku
     <br/>
     kvet krehkej vidiny,
     <br/>
     ó, poézia moja,
     <br/>
     hynieš, i plody smútku
     <br/>
     a plody nepokoja.
     <br/>
     <br/>
     Po dlhých nociach bezsenných
     <br/>
     kvapkali mojou krvou,
     <br/>
     sťa dáždik za dní jesenných,
     <br/>
     keď padá nad ostrvou,
     <br/>
     v jedných som nádeje mal,
     <br/>
     v iných som putoval,
     <br/>
     ó, anjel pri nich driemal,
     <br/>
     ak ma kto ľutoval.
     <br/>
     <br/>
     A keď sa išlo rozvidnievať
     <br/>
     a zaleskli sa zore
     <br/>
     a vtáky mali spievať
     <br/>
     a hučať šíre more,
     <br/>
     ja som len plakal, plakal mlčky
     <br/>
     s otázkou: dokedy?
     <br/>
     A zavýjali vĺčky,
     <br/>
     hnali sa siné obedy,
     <br/>
     bežali dumné polnoce
     <br/>
     a videl som, že za ich púťou
     <br/>
     čosi sa placho mihoce,
     <br/>
     sťa višne kvet, sťa rosa z prútov.
     <br/>
     <br/>
     A inokedy v speve tichom
     <br/>
     ich ústa vzlietli k blankytu,
     <br/>
     jak oči zbožným mníchom,
     <br/>
     čo vzplanú za svitu
     <br/>
     a zomierajú dennou skúškou,
     <br/>
     jak vánky hlasité,
     <br/>
     čo nakreslené tužkou
     <br/>
     šumia mi v detskom zošite.
     <br/>
     <br/>
     Teraz už zbohom, drahé kvietky,
     <br/>
     vydýchli jesienky
     <br/>
     a hynú margarietky,
     <br/>
     horia mi piesenky,
     <br/>
     mrú moje básne,
     <br/>
     vtáčence čisté
     <br/>
     a vznášajú sa nebom hlasne
     <br/>
     ku tebe, Kriste.
     <br/>
     <br/>
     Nechal som stopy vlastné
     <br/>
     tu kdesi, ako sväté chleby,
     <br/>
     keď oheň zhasne,
     <br/>
     budú žiť večne v nebi,
     <br/>
     ich únik bolestný
     <br/>
     vyhne sa vampírom,
     <br/>
     ony a moje sny
     <br/>
     putujú vesmírom.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510609">
       </a>
       Útek
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Voľakto skríkol za mnou: stoj!
     <br/>
     Snáď vietor, stromoradie,
     <br/>
     snáď meteor, snáď hviezdny roj,
     <br/>
     utekám pred ním, neviem kade,
     <br/>
     hľa, noc sa do nás norí, srdcia sa vykynožia,
     <br/>
     predo mnou tma a za mnou horí svätyňa Božia.
     <br/>
     <br/>
     Už som raz bežal poliami,
     <br/>
     ako kto sníva a dych tají,
     <br/>
     ale dnes i sny zhoria mi,
     <br/>
     kde ísť v tom smutnom kraji!
     <br/>
     cez pastvy a cez bory kde skryť sa medzi zbožia!
     <br/>
     Predo mnou tma a za mnou horí svätyňa Božia.
     <br/>
     <br/>
     Je chladivá noc, padá dážď
     <br/>
     na zutekaných bratov,
     <br/>
     obludám chveje sa vo vetre plášť,
     <br/>
     neviem, či mám svoj batoh,
     <br/>
     či zahnem dakde poza dvory
     <br/>
     a tam ma zamátožía,
     <br/>
     predo mnou tma a za mnou horí
     <br/>
     svätyňa Božia.
     <br/>
     <br/>
     Možno sa vrátim na námestie
     <br/>
     ku chladnej panychíde
     <br/>
     a prejdem popod päste
     <br/>
     s istotou, s akou slepec ide,
     <br/>
     pomodlím sa svoj Zdravas chorý
     <br/>
     a zájdem za nárožia,
     <br/>
     predo mnou tma a za mnou horí
     <br/>
     svätyňa Božia.
     <br/>
     <br/>
     Možnože žiaľom uhyniem,
     <br/>
     nestretnem dobrých ľudí,
     <br/>
     v krajine tejto svet je cudzí, viem,
     <br/>
     nič slzu nevylúdi,
     <br/>
     nevyjde luna spoza morí,
     <br/>
     hviezdy ju neobložia,
     <br/>
     predo mnou tma a za mnou horí
     <br/>
     svätyňa Božia.
     <br/>
     <br/>
     Nájdem ťa v tichej smrti raz,
     <br/>
     ó, bolesť uzavretá,
     <br/>
     život je zomierania vzkaz,
     <br/>
     jedna je Božia méta:
     <br/>
     ísť cestou zory, ktorá je z tŕnia
     <br/>
     a je z hložia,
     <br/>
     predo mnou tma a za mnou horí
     <br/>
     svätyňa Božia.
     <br/>
     <br/>
     Ber si ma, Pane, do ochrany,
     <br/>
     činžiaky studené sú,
     <br/>
     studenšie ľudské stany,
     <br/>
     noc v srdciach svojich nesú
     <br/>
     bez lásky, bez pokory
     <br/>
     a len sa množia, množia,
     <br/>
     predo mnou tma a za mnou horí
     <br/>
     svätyňa Božia.
     <br/>
    </p>
   </div>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510658">
       </a>
       Posol vtáčik
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Kedysi na svitaní
     <br/>
     pustil sa cestou svetiel,
     <br/>
     hnal sa po nebi zôr,
     <br/>
     z ďalekých dialí vzletel,
     <br/>
     až tam od našich strání,
     <br/>
     až tam od rodných hôr.
     <br/>
     <br/>
     Tam, kde spí chladné leto,
     <br/>
     kde horúci júl nie je,
     <br/>
     bez slnka prejde deň,
     <br/>
     kde v chatách tepla nieto,
     <br/>
     len vietor k oknám veje
     <br/>
     a chodí smrti tieň.
     <br/>
     <br/>
     Tam vzletel pod blankyty,
     <br/>
     ach, tam na Božej nive
     <br/>
     zvlažil svoj smädný ret,
     <br/>
     pod krídlami mal štíty
     <br/>
     a hory-doly sivé
     <br/>
     a šírošíry svet.
     <br/>
     <br/>
     Tak šiel cez ríše vzdušné
     <br/>
     nad krajinami hmlovín
     <br/>
     a ponad smutný vek,
     <br/>
     pod sebou videl krušné
     <br/>
     priestory ťažkých rovín,
     <br/>
     hlbiny temných riek.
     <br/>
     <br/>
     A bol by dlho smútil,
     <br/>
     keby vták smútiť mohol,
     <br/>
     keby smel zavzlykať,
     <br/>
     bol by sa z výšin zrútil,
     <br/>
     no žiaľ ho nepremohol
     <br/>
     a musel unikať.
     <br/>
     <br/>
     Hnal sa po cestách mliečnych,
     <br/>
     prešvihol púšte, more
     <br/>
     i čiaru rovníka,
     <br/>
     do diaľav nekonečných
     <br/>
     ženie ho srdce choré
     <br/>
     i tuha pútnika.
     <br/>
     <br/>
     Až k južnej zemeguli
     <br/>
     letí a rosu pije
     <br/>
     farebných vodných dúh,
     <br/>
     kde tiež je chladno v júli,
     <br/>
     kde jeden pevec žije,
     <br/>
     presmutný jeho druh.
     <br/>
     <br/>
     Čo mu len, Bože, nesie?
     <br/>
     snáď vôňu rodných strání?
     <br/>
     šum lesov slovenských?
     <br/>
     snáď pozdrav, ktorý dnes je
     <br/>
     v matkinej zvlhlej dlani
     <br/>
     len horký plač a vzdych?
     <br/>
     <br/>
     Snáď chce mu za večera,
     <br/>
     keď začína sa stmievať,
     <br/>
     sadnúť na podstienku
     <br/>
     a za tichého šera snáď
     <br/>
     chce mu sladko spievať
     <br/>
     ktorúsi piesenku?
     <br/>
     <br/>
     Ó, už sa blíži k cieľu,
     <br/>
     už z diaľky svetlo tuší,
     <br/>
     čo polnoc pretína,
     <br/>
     tam zhrieva jednu celu
     <br/>
     slovenská pieseň v duši,
     <br/>
     slovenská kvetina.
     <br/>
     <br/>
     A už sa zniesol nízko,
     <br/>
     kde mesto pod ním duní
     <br/>
     a vzdúva pahrebu
     <br/>
     a kruté plamenisko
     <br/>
     kúpe sa v krvi luny
     <br/>
     a šľahá ku nebu.
     <br/>
     <br/>
     A len čo nežne chcel mi
     <br/>
     zafúkať na oblôčku,
     <br/>
     aby ma omámil,
     <br/>
     vtom šľahol plameň šelmy
     <br/>
     a hodil ohňa vločku
     <br/>
     a vtáčka zamárnil.
     <br/>
     <br/>
     To môj dom horel vtedy.
     <br/>
     Nech plameň ľahký ti je,
     <br/>
     spi, pieseň sýkorky,
     <br/>
     zahynul tvoj sen bledý,
     <br/>
     iba môj osud žije,
     <br/>
     môj osud prehorký.
     <br/>
    </p>
   </div>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2510677">
       </a>
       Po ceste meteora
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Dom náš bol skrytý prostred zelených hôr,
     <br/>
     jak dieťa sedel v jarnej púpave,
     <br/>
     raz šľahal po ňom lomoziaci víchor,
     <br/>
     raz objal lunu v sladkej únave.
     <br/>
     <br/>
     Svet zasnený bol do prírody kolom
     <br/>
     a trúchlivý jak na skalisku hrad,
     <br/>
     pomalé noci šli po nebi holom,
     <br/>
     do plachých okien zunel hviezdy pád.
     <br/>
     <br/>
     Potoky tiekli blízo našej chaty
     <br/>
     a zrána znel nám švehol vtáčích viet,
     <br/>
     dni šumeli jak lesných panien šaty,
     <br/>
     večery spali v hlásku margariet.
     <br/>
     <br/>
     Okolo vŕškov dozrievali žitá,
     <br/>
     tam počúval som Božie polia znieť,
     <br/>
     tam zrodila ma pieseň nebom spitá,
     <br/>
     horúcim dychom pálila môj ret.
     <br/>
     <br/>
     A hučal vzduch, kde škovran k výškam vzlieta,
     <br/>
     nad zemou zvíriac klasov zlatý prach,
     <br/>
     čosi ma hnalo do priehlbne leta,
     <br/>
     do tajov polian, k orlom na horách.
     <br/>
     <br/>
     Bežali riavy s grúňmi, ako filmy,
     <br/>
     zurčiace vlnky, lesklé od pstruhov,
     <br/>
     kríčky ma kryli, šiel som za motýľmi,
     <br/>
     utekať chcel som k vodám za dúhou.
     <br/>
     <br/>
     Raz v detstve mojom stalo sa za mlada,
     <br/>
     nad chatou našou svišťal meteor,
     <br/>
     mne zažiaril jak lesklý únik hada,
     <br/>
     bežať som musel spod mesačných hôr.
     <br/>
     <br/>
     Hnal som sa za ním, nájdem ho po jase,
     <br/>
     bol obrátený tvárou do Vesny,
     <br/>
     Snáď pŕška hviezd, snáď vlha sĺz na riase
     <br/>
     clonila na môj pohľad bolestný.
     <br/>
     <br/>
     Tajomný oblak zniesol sa mi k duši,
     <br/>
     vízia k očiam strašná, bezmenná…
     <br/>
     Povedz mi, srdce, čo mi zvoní v uši
     <br/>
     a čo mi búši krv do temena!
     <br/>
     <br/>
     V polnočnej chvíli čie sú svetlá hore?
     <br/>
     snáď sprievod stáda zaspal nad krajmi?
     <br/>
     Meteor pojal srdce moje choré:
     <br/>
     poď, drahý braček, ruku podaj mi.
     <br/>
     <br/>
     A tak sme išli, vták môj rozprávkový,
     <br/>
     len si sa ozval hláskom strieborným
     <br/>
     a viedol si ma v život celkom nový
     <br/>
     a s nebom splýval belasý môj dym.
     <br/>
     <br/>
     A dal som zbohom poliam, krbu, skrýši,
     <br/>
     potom nás vzali svety do víru,
     <br/>
     prešli sme tryskom k hviezdnych krajín ríši
     <br/>
     a hltala nás priepasť vesmíru.
     <br/>
     <br/>
     Tam stretali sme odvážlivcov vekov
     <br/>
     a karavány pútí šialených,
     <br/>
     čo tiahli púšťmi, ako lode riekou,
     <br/>
     jak vtáky k horám z dedín spálených.
     <br/>
     <br/>
     Milenci, snári, čarov vyznávači
     <br/>
     a s mulatkami klauni všetkých rás
     <br/>
     dali sa naviesť, chceli čuť, jak jačí
     <br/>
     nad svetmi ľudský fantastický hlas.
     <br/>
     <br/>
     Ó, utopenci v rajských jabĺk mori,
     <br/>
     ó, opilci, ó, šťastní piráti,
     <br/>
     ja slabý druh váš a na srdce chorý
     <br/>
     pridám sa ešte k vašej závrati.
     <br/>
     <br/>
     Chcem započuť sa do tajomných hlasov,
     <br/>
     čo šepocú vám svetov cikády,
     <br/>
     objaviť idem prístav veľkých časov,
     <br/>
     kde zjavené sú ľuďom záhady.
     <br/>
     <br/>
     Kde voľnosť vládne, duše krídla majú,
     <br/>
     kde nieto smútku, život nebolí,
     <br/>
     kde nepokoje zo sŕdc vymierajú
     <br/>
     a nezahynie otrok v nevôli.
     <br/>
     <br/>
     Tak som sa dostal do nebeských šíkov,
     <br/>
     ku extázii svätcov bludárov
     <br/>
     a krúžili sme ríšou fanatikov,
     <br/>
     chytajúc do rúk penu nektárov.
     <br/>
     <br/>
     Tam, kde sa nikdy orol nenanosí,
     <br/>
     tam zastali sme kdesi na štíte,
     <br/>
     tam rozplynul sa meteor môj bosý
     <br/>
     a oslovil ma menom hlasite:
     <br/>
     <br/>
     Ó, druh môj drahý, pozri, šíre svety,
     <br/>
     čo ležia v tmách ti teraz pred okom,
     <br/>
     hľaď, údolia, kde ružiam dýšu rety,
     <br/>
     otvoria sa ti v lone hlbokom.
     <br/>
     <br/>
     A kraje riek a hory príkrych výšin,
     <br/>
     veľmestá, moria pochodíš raz sám
     <br/>
     a koľko víchrov, koľko prejdeš tíšin,
     <br/>
     rúk mojich tôňa s tebou bude tam.
     <br/>
     <br/>
     Ty budeš pevcom, pôjdeš blúdiť svetom,
     <br/>
     nech sprevádza ťa cestou hviezdna stráž,
     <br/>
     čo postaví ťa k svetlým vodometom,
     <br/>
     kde vezmeš z rúk sna božskú apanáž.
     <br/>
     <br/>
     Tebe sa bude otvárať svet v tajoch
     <br/>
     a čaro zemské budeš v moci mať,
     <br/>
     ty iné tróny zvládneš v iných krajoch,
     <br/>
     ty srdciam prídeš z prachu zory dať.
     <br/>
     <br/>
     A stvoríš pieseň, chodník krivolaký,
     <br/>
     od slasti prejde slnko k bolesti,
     <br/>
     postavíš ľuďom pred zasnené zraky
     <br/>
     rozprávky nové, nové povesti.
     <br/>
     <br/>
     Priprav si srdce pre pochody nové,
     <br/>
     ďaleké diaľky k tebe zahučia,
     <br/>
     poznáš raz, čo sú múky očistcové,
     <br/>
     osudu môjho ľstivé náručia.
     <br/>
     <br/>
     A tam, kde zem sa ide rodiť v pene,
     <br/>
     ostaň pri nej, buď ohňa rozdávač,
     <br/>
     zbohom buď navždy, spaľuj v mojom mene,
     <br/>
     podmaňuj svety, kraľuj, smúť a plač!
     <br/>
     <br/>
     Potom mi zmizol a mňa vetrom štyrom
     <br/>
     odovzdal ako krehkých dlaní dar,
     <br/>
     ja ostavší sám, ako pred vampírom,
     <br/>
     zakryl som rukou rozpálenú tvár.
     <br/>
     <br/>
     Noc bola tmavšia, nebom hasli svetlá
     <br/>
     a vietor prúdil, chlad ma premohol,
     <br/>
     keď duša do mňa ako prízrak zlietla,
     <br/>
     viac som sa naspäť vrátiť nemohol.
     <br/>
     <br/>
     Hnal som sa vpred, môj tátoš zdvihol nohy,
     <br/>
     dolu sa mihli stovky hôr a chát,
     <br/>
     mesto za mestom rástlo spod oblohy
     <br/>
     a veže chrámov, ako kŕdle stád.
     <br/>
     <br/>
     A znášal som plam na oltár sťa prorok,
     <br/>
     Eliáš vzal ma, mračien prievozník,
     <br/>
     na moju mladosť padal ohňa korok,
     <br/>
     poznal som, kde je vytrženia vznik.
     <br/>
     <br/>
     Videl som žiariť božské papršleky
     <br/>
     a kolo mňa ich šípy svišťali,
     <br/>
     mládencom, devám zahoreli drieky,
     <br/>
     po vŕškoch zneli sladké píšťaly.
     <br/>
     <br/>
     Zvali ma k sebe, niesli bohom dárky,
     <br/>
     mladosti večnej slastné plamene,
     <br/>
     k nim som sa pridal, šibol som cez jarky,
     <br/>
     dobývať šli sme jasky kamenné.
     <br/>
     <br/>
     Tisíc a jedna noc to nevysloví,
     <br/>
     čo som ja našiel v kraji vodných víl,
     <br/>
     kde prostred jazier palác rozprávkový
     <br/>
     jak zo sna sa mi očiam vynoril.
     <br/>
     <br/>
     Tam som sa vlúpal do kráľovských siení
     <br/>
     a nazrel som do zakázaných krás,
     <br/>
     zlodejské srdce v ťažkom previnení
     <br/>
     dotklo sa kradmo pozlátených váz.
     <br/>
     <br/>
     K lesku a zvodu otváral som dvere,
     <br/>
     líhajúc mal som kľúče pri hlave,
     <br/>
     dúškami pil som v lahodivom šere
     <br/>
     márnivé moky, kvapky štipľavé.
     <br/>
     <br/>
     Narkózu, čo len somnambul vie o nej,
     <br/>
     ku mojim ústam ktosi priložil,
     <br/>
     akejsi kňažnej, ku mne blahosklonnej,
     <br/>
     či kráľovnej som v božskom tieni žil.
     <br/>
     <br/>
     Čo môže vravieť duša básnikova,
     <br/>
     mohol byť toto sen či veľký dar!
     <br/>
     Ach, nikdy-nikdy nevypovie slova
     <br/>
     o kráse kvetov plachý kvetinár.
     <br/>
     <br/>
     Len chvíľu smel som ochutnať slasť vekov
     <br/>
     a buchli za mnou brány belostné,
     <br/>
     ostal som von a mojou dušou mäkkou
     <br/>
     preháňali sa hrôzy bezosné.
     <br/>
     <br/>
     Bolo mi smutno, díval som sa kolom,
     <br/>
     tu vonku hostil ľudí trpký blen,
     <br/>
     rozliate tieklo kyslé víno stolom,
     <br/>
     pirátstvom páchol šumot horských pien.
     <br/>
     <br/>
     Ktosi chcel strhať lode mojej laná,
     <br/>
     prchal som pred ním ako plachá laň,
     <br/>
     čierny boh sídlil v srdci chuligána,
     <br/>
     pre blízku dobu ukoval už zbraň.
     <br/>
     <br/>
     Videl som rany, nepoznal som lieky,
     <br/>
     zvážili dýky časov sťažaje,
     <br/>
     poznal som temné budúcnosti veky,
     <br/>
     svet dozrieva a zem zas ťažšia je.
     <br/>
     <br/>
     Dolu sa chveli v prepadliskách tvory
     <br/>
     a život ľudský, puknutý sťa zvon,
     <br/>
     a plameň hltal povrch zemskej kôry,
     <br/>
     ohnivý drak sa valil napokon.
     <br/>
     <br/>
     A tu som už chcel rýchle zavrieť oči,
     <br/>
     nemožno hľadieť na púšť zániku,
     <br/>
     túžil som zastať kdesi na úbočí,
     <br/>
     otčiny mojej počuť slabiku.
     <br/>
     <br/>
     A prv než dozriem k čiernej panychíde
     <br/>
     a prv než hrôza s nami stane sa,
     <br/>
     chcem, nech môj život k svojej méte príde,
     <br/>
     oblaky, poďme, poďme, nebesá!
     <br/>
     <br/>
     A prišla chvíľa, komu sa len snilo,
     <br/>
     že vzbĺkne plameň z môjho ohniska!
     <br/>
     Čo to len bolo, čo to zažiarilo
     <br/>
     nad zemou, kde spí moja kolíska!?
     <br/>
     <br/>
     Tmy nad ňou vládli a noc dlho stála
     <br/>
     a zrána nikto neotváral chrám,
     <br/>
     hľa, teraz zrazu úsvit svetla sála
     <br/>
     javiskom brehov rodných panorám.
     <br/>
     <br/>
     Zniesli sa orly sponad sivých holí,
     <br/>
     k záhradám zbehla slnka záplava,
     <br/>
     i jačmeň šibol na otcovskej roli
     <br/>
     a zaviala nám zo striech zástava.
     <br/>
     <br/>
     Zrodil sa úsvit, neskonalý, dravý,
     <br/>
     slovenskej éry nesmrteľný lúč
     <br/>
     a spieval pieseň svojej Bratislavy,
     <br/>
     kto dostal darom od radnice kľúč.
     <br/>
     <br/>
     Sťa v Biblii v čas egyptských šesť rokov
     <br/>
     tieklo nám zrno z lazov, kopaníc,
     <br/>
     Jozef ho bral, čo vyšiel z bratských okov
     <br/>
     a ukladal ho v sklepoch, do viníc.
     <br/>
     <br/>
     Ó, bola hojnosť! V Tatrách, na Branisku
     <br/>
     náš zrak sa niesol výš a dopredu…
     <br/>
     No, kto to vedel, že je vrah nablízku,
     <br/>
     že deťom našim otcov odvedú!
     <br/>
     <br/>
     Kto katov chcel, čo spoja sa so skazou,
     <br/>
     obety Božej zotnú kvetinu!
     <br/>
     A stalo sa a potupili kňazov
     <br/>
     a znešvárili rodnú svätyňu.
     <br/>
     <br/>
     Vtedy ma schytil divý povel víchra,
     <br/>
     strhol ma v chvíli besne do prúdov,
     <br/>
     šialená cesta, nenávratná, rýchla
     <br/>
     hnala ma, šiel som biť sa s obludou.
     <br/>
     <br/>
     Chcel som sa rúbať s bratanci i bratmi,
     <br/>
     čo zahnali ma na kraj priepasti.
     <br/>
     Vtedy som videl, slnko nad Karpatmi
     <br/>
     ostalo pre mňa slnkom bez vlasti.
     <br/>
     <br/>
     A tam som stál a valili sa chmáry
     <br/>
     vojsk barbarských, vojsk mrzkých soldátov,
     <br/>
     vlasť milovaná niesla blato v tvári,
     <br/>
     sprznená bola celá od katov.
     <br/>
     <br/>
     Ktosi mi búchal v noci na obloky
     <br/>
     a rozohnal mi sny sťa bublinky,
     <br/>
     ktosi zo stepí, zlosyn šikmooký
     <br/>
     vrhol sa na mňa, vzal mi hodinky.
     <br/>
     <br/>
     Videl som hroby, ponad čierne jamy
     <br/>
     zapáchala Hviezda ako zdochlina,
     <br/>
     v zborených mestách v kraji pod Tatrami
     <br/>
     smrteľná bila všetkým hodina.
     <br/>
     <br/>
     Poznal som diabla, zločinného zradcu
     <br/>
     a jeho čeľaď, sluhov nešvárnych,
     <br/>
     potupili mi slovenského vládcu,
     <br/>
     mučili mojich bratov oltárnych.
     <br/>
     <br/>
     Videl som svetov chmúrne Panteóny,
     <br/>
     k ich mŕtvym skryl sa mnohý podivín,
     <br/>
     keď metropola odhodila tróny,
     <br/>
     kráľ niesol v tvári stopu ľudských slín.
     <br/>
     <br/>
     V chaose, smútku videli ma tápať
     <br/>
     a zmizla mi snov každá vidina,
     <br/>
     hľadal som ľudskosť, išiel som na Západ,
     <br/>
     kde víťaz vojny prsia vypína.
     <br/>
     <br/>
     No stretli sme sa pod oblohou tmavou
     <br/>
     a láska k ľudstvu je zlým odvarom,
     <br/>
     bez záujmov a opojení slávou
     <br/>
     nešli si kľaknúť k mojim oltárom.
     <br/>
     <br/>
     Dali mi žold, čo víťaz slabým platí,
     <br/>
     pre slovo vlasť ma plakať učili,
     <br/>
     tam vládli mocní sveta demokrati
     <br/>
     a bratov mojich v lágroch mučili.
     <br/>
     <br/>
     To dielo tvoje, ó, zášť preukrutná,
     <br/>
     to v mene cti a v mene slobody,
     <br/>
     to Ahasvera cesta vekmi smutná,
     <br/>
     čo bičom šľahá biedne národy.
     <br/>
     <br/>
     A tak som zastal v otrhaných šíkoch,
     <br/>
     kde slnko Božie svieti úboho,
     <br/>
     strhli ma k sebe rady trosečníkov,
     <br/>
     občania sveta, ľudia nikoho.
     <br/>
     <br/>
     Akýsi zákon dal nám temné skrýše
     <br/>
     na zboreniskách prepadnutých miest,
     <br/>
     kde chrobač a hmyz nad hlavou sa kníše
     <br/>
     a hlása vojskám mieru manifest.
     <br/>
     <br/>
     Tam som sa brodil po smetiskách sveta,
     <br/>
     zahodený sťa handra belasá,
     <br/>
     kde hnisal duch i mladosť odumretá
     <br/>
     a život ľudský večne černal sa.
     <br/>
     <br/>
     Môj tieň sa tiahol z polomŕtvych davov,
     <br/>
     za múrom lágra hľadal, koho niet,
     <br/>
     a stretal druha s ovesenou hlavou,
     <br/>
     čo mlčky šiel za dymom cigariet.
     <br/>
     <br/>
     A iba keď sa zniesla noci clona,
     <br/>
     volali naspäť smutné večierky,
     <br/>
     kto dnu sa vracal z cesty Oriona,
     <br/>
     v náručí niesol splínu íverky.
     <br/>
     <br/>
     A videl tôňu, idúc k svojmu lôžku,
     <br/>
     a líhal bez slov v jasku ulice
     <br/>
     a zaspával a iba žiaľu trošku
     <br/>
     zlietlo mu nocou tíško na líce.
     <br/>
     <br/>
     Ach, koľko razy hnali ma sny klamné
     <br/>
     po pustých svetoch ríšou satana,
     <br/>
     triaslo sa ešte zopár vlasov na mne,
     <br/>
     zahyniem, Bože, zomriem do rána.
     <br/>
     <br/>
     Za svitu šli sme, ako z diery krty,
     <br/>
     mrákava dňa nám pohladila tvár,
     <br/>
     krúžilo vzduchom tisíc strašných smrtí
     <br/>
     a háveď pekla slávila už kar.
     <br/>
     <br/>
     A keď som vstával, mal som viac o vrásku,
     <br/>
     chcem iné svety, iné vtáčence,
     <br/>
     Bože, ja hľadám nie smrť, ale lásku
     <br/>
     a vypiť chcem jej teplé púpence.
     <br/>
     <br/>
     Viete, že k tichým rybníkom som sadal,
     <br/>
     kde objavil som stopy milencov,
     <br/>
     prekliaty bol som, oheň na mňa padal,
     <br/>
     zápalom zhorím bludných šialencov.
     <br/>
     <br/>
     Kam ďalej ísť a ktoré preťať rampy?
     <br/>
     kde pustiť sa do smutných večerov?
     <br/>
     na južný pól? na prérie? či pampy?
     <br/>
     či zahnúť pod zem k skrýšam jašterov?
     <br/>
     <br/>
     Keď spomínam si, akoby len teraz,
     <br/>
     mal som pod mrakmi domov ďaleký,
     <br/>
     na Eiffelke som raňajkoval neraz,
     <br/>
     so slnkom som sa vadil naveky.
     <br/>
     <br/>
     Hneď nato žil som v svätom Meste večnom,
     <br/>
     kde nevideli snehu sedem zím,
     <br/>
     strácal som sa tam v smútku nekonečnom,
     <br/>
     z bazilík sal som kadidlový dym.
     <br/>
     <br/>
     Pri vodách v parkoch starý boh mi kázal
     <br/>
     zavlažiť rosou ústa horľavé,
     <br/>
     Eskulap stál tu, ako bledý vazal
     <br/>
     a hojil ľuďom srdcia boľavé.
     <br/>
     <br/>
     Ale mňa v púti nikto neprekonal,
     <br/>
     i keď som pral sa s tieňom chiméry,
     <br/>
     mne za dverami pohanský vek skonal,
     <br/>
     ja nechcem už viac žiť s ním v prímerí.
     <br/>
     <br/>
     A tam som úpel, plač mi zovrel hrdlo,
     <br/>
     v chmárach som hľadal Boha zúfalo,
     <br/>
     výkriku slovo na ústach mi stvrdlo
     <br/>
     a ešte vo mne srdce dúfalo.
     <br/>
     <br/>
     Tu som sa skrýval, ako v diere plomba,
     <br/>
     viem, čo je bolesť, pokora a prach,
     <br/>
     predo mnou stála veku hekatomba
     <br/>
     i s tým, čo zmeškal zobudiť sa v snách.
     <br/>
     <br/>
     Potom som spieval chanson čiernej burze,
     <br/>
     kým Hyde Park spal a Londýn hlásal jar,
     <br/>
     čítal som z novín, že je bratstvo v kurze,
     <br/>
     ale mňa oči pálili a horela mi tvár.
     <br/>
     <br/>
     Od toľkých vetrov srdce došľahané
     <br/>
     a doštípané telo moje špie,
     <br/>
     no idem ďalej, prúdy morské, slané
     <br/>
     hudú mi ešte piesne zajtrajšie.
     <br/>
     <br/>
     Ideme ďalej, duma moja stuhla,
     <br/>
     z afrických brehov na vás zavolám,
     <br/>
     kde černoch nahý, ako kôpka uhlia
     <br/>
     do prachu sa mi vrhol ku nohám.
     <br/>
     <br/>
     Po moriach strašných plávala loď moja
     <br/>
     a vody slané frskala mi v tvár,
     <br/>
     videl som svet, kde Oceány stoja,
     <br/>
     ten hrozný pohyb, nekonečný svár.
     <br/>
     <br/>
     A zdalo sa mi, vlny všetkých morí
     <br/>
     zármutku čašu dávali mi piť
     <br/>
     a tmavé dno z blenu trpké kôry
     <br/>
     pred tvárou bohov mal som okúsiť.
     <br/>
     <br/>
     Delfíny lesklé hádzali sa k slnku
     <br/>
     a ja som zúfal rabstvom zakliaty,
     <br/>
     kto vysotil zem k nebu ako trnku,
     <br/>
     nech pustí navždy z rúk jej opraty.
     <br/>
     <br/>
     Nech vzdá sa smädu, koho živly schytia,
     <br/>
     nech plače, ako opustený boh,
     <br/>
     sám som sa zmietal ponad vlnobitia,
     <br/>
     obratník šumel, hučal kozoroh.
     <br/>
     <br/>
     Prešiel som rovník, Neptúnovu ríšu,
     <br/>
     trojzubý vladár vložil na mňa prst,
     <br/>
     ktorejsi lode v análoch to píšu,
     <br/>
     že som tam prijal z pohanských rúk krst.
     <br/>
     <br/>
     Oh, čo som videl s pádom i so slávou!
     <br/>
     Svet stratil ľudí, azúr padal níž
     <br/>
     obliehali nás lode s čiernou kávou
     <br/>
     a v nociach pri nich horel Južný kríž.
     <br/>
     <br/>
     Potom loď moja prisala sa k dokom,
     <br/>
     čakali na mňa tmaví kreoli,
     <br/>
     na zemeguli, prevalenej bokom,
     <br/>
     snáď kdesi vtáctvo krajšie šveholí.
     <br/>
     <br/>
     Myslel som, mávnem šťastia ďatelinkou,
     <br/>
     osudom nájdem sladkých trópov háj,
     <br/>
     alebo kraj, kde skrytý poklad Inkov
     <br/>
     mne blúznivému vráti zemský raj.
     <br/>
     <br/>
     Ale mňa zahnal život nie na pampy
     <br/>
     a ani k teplým lesom brazílskym,
     <br/>
     vo veľmeste, kde dusia nočné lampy,
     <br/>
     musel som žiť a dýchať prach a dym.
     <br/>
     <br/>
     Poznal som ľudí, mali zlaté teľa,
     <br/>
     za peniaz išli s dňami do boja
     <br/>
     a keď som stretol Krista Spasiteľa,
     <br/>
     bol opustený, bledý, ako ja.
     <br/>
     <br/>
     Vtedy som smutne kľakol ku kostolom,
     <br/>
     aby mi padal popol na šiju,
     <br/>
     načo si, Kriste, bol tu apoštolom,
     <br/>
     načo tá zem, kde svätí nežijú!
     <br/>
     <br/>
     Videl som vek, jak sily k zemi vypäl,
     <br/>
     obchodník, kupec bežal k prístavu,
     <br/>
     ženám i slúžkam rúž na ústach kypel,
     <br/>
     Pán Boh im žehnaj ich vlasť ryšavú.
     <br/>
     <br/>
     A pásli stáda zrudlí Patagónci,
     <br/>
     Ohňovej zeme starí pastieri…
     <br/>
     Ach, ďalej ísť, na druhom sveta konci
     <br/>
     snáď iných nebies nájdem zástery.
     <br/>
     <br/>
     Dal som sa zviesť a bežať k brehom novým,
     <br/>
     preletieť ešte sedem krajín mám,
     <br/>
     môj avión, čo zdal sa vtákom snovým,
     <br/>
     zakrúžil so mnou, šľahol k výšinám.
     <br/>
     <br/>
     Po nebi tiahla mozaika zdrapov,
     <br/>
     oblakov temných cesta úlisná,
     <br/>
     a keď sme zišli k hore mrakodrapov,
     <br/>
     svet sa mi hmýril v mraveništi sna.
     <br/>
     <br/>
     V krajine mocnej, v svete divov, ktovie,
     <br/>
     či sa mi blyští dolárová zem,
     <br/>
     za čo je moja sloboda, nech povie,
     <br/>
     preletieť ešte sedem krajín chcem.
     <br/>
     <br/>
     A zastal som pred pyšným Manhattanom,
     <br/>
     Empire Boulding zval ma na strechu,
     <br/>
     vzplanuli oči starým Ku-klux-klanom,
     <br/>
     bedári časov, majte útechu!
     <br/>
     <br/>
     O milosť vládcov, klásky moje, proste,
     <br/>
     ja veziem náklad z polí slovenských,
     <br/>
     loď moja kotví pri Brooklynskom moste
     <br/>
     s odsúdencami, ja som jeden z nich.
     <br/>
     <br/>
     A kým môj smútok zachvel sa pred časom
     <br/>
     a zrno moje vetrík neodvial,
     <br/>
     úrodu svoju zbieral sektár, masón,
     <br/>
     napil sa whisky, so mnou zúčtoval.
     <br/>
     <br/>
     Berte ma odtiaľ, tu niet miesta pre mňa,
     <br/>
     zdvihol sa na púť zas môj avión,
     <br/>
     podo mnou v krátroch budúcnosť spí temná,
     <br/>
     predo mnou chrčí v mdlobách Babylon.
     <br/>
     <br/>
     Čas prežúva ho, ako stáda seno,
     <br/>
     a kto sa hemží v jeho brlohoch,
     <br/>
     je agónia jeho biedne meno,
     <br/>
     je v tôni smrti jeho vlastný boh.
     <br/>
     <br/>
     A vracal som sa naspäť poomdletý
     <br/>
     a aj tu tnú ma kmene Guaraní,
     <br/>
     spálili chrám môj, spopolnili kvety
     <br/>
     a nenašiel som lieku na rany.
     <br/>
     <br/>
     Snáď žil som v dobe strašnej panychídy
     <br/>
     pod Aconcaguy trónom ľadovým,
     <br/>
     kde vládnu božstvá mocnej Atlantídy,
     <br/>
     kde smäd svoj ešte smútkom napojím.
     <br/>
     <br/>
     Neviem, kde ísť, kde pohnúť sa na púti,
     <br/>
     kde prejsť do tyla gráp a úbočín,
     <br/>
     prešiel som sveta najtajnejšie kúty,
     <br/>
     poznal som priestor výšin, hlbočín.
     <br/>
     <br/>
     Snáď, nazdávam sa, uvidím raz fjordy,
     <br/>
     čoho som ešte v svete nemal dosť!
     <br/>
     Hnali na vojny, povstalci a hordy,
     <br/>
     smrť mi je v pätách, hľa, som koža-kosť.
     <br/>
     <br/>
     Videl som plakať ľudí pri ružencoch,
     <br/>
     znám osudy sŕdc, tajné záhady,
     <br/>
     objavoval som svety utečencov,
     <br/>
     ich skryté vášne, temné nálady.
     <br/>
     <br/>
     Čo som ja mal za úzkosť, Bože zlatý,
     <br/>
     môj koráb klesal, anjel strážca vie,
     <br/>
     vetrisko duje na moje zlé šaty
     <br/>
     a telo moje skoro zmeravie.
     <br/>
     <br/>
     Viem, kde sú lásky, kde sú nenávisti,
     <br/>
     poznám čas, v ktorom všetko hrdzavie,
     <br/>
     kvitli tu devy, Bože, kto to zistí,
     <br/>
     koľko sa pilo kráse na zdravie!
     <br/>
     <br/>
     Konečne plachý, na smrť unavený,
     <br/>
     z blúdení týchto padám opilý,
     <br/>
     pútnici, plačte, opretí o steny,
     <br/>
     nech by vás z neba dažde skropili.
     <br/>
     <br/>
     Dosť už, ó, diaľky, dosť už, smutno je mi,
     <br/>
     nenájdem napred cesty očima,
     <br/>
     z prekliatych svetov nech už zletím k zemi,
     <br/>
     ó, meteor môj, prestaň mučiť ma!
     <br/>
     <br/>
     Dosť už, ó, druh môj, vieš, že z mŕtvych radov
     <br/>
     sto kamarátov ku mne prikročí,
     <br/>
     nedaj mi zomrieť pri arktických ľadoch,
     <br/>
     v zakliatom slnku, bludnom storočí.
     <br/>
     <br/>
     Nežeň ma v diaľky, vták môj rozprávkový,
     <br/>
     keď sa mi s tebou v noci prisnije,
     <br/>
     nedaj mi hynúť v púšti ani v kroví
     <br/>
     s osudom, ktorý neúprosný je.
     <br/>
     <br/>
     Nechcem krok držať s vami, svetobežci,
     <br/>
     ani sa hnať cez siné krajiny,
     <br/>
     nemal som zbla a nechcem nič mať v mešci,
     <br/>
     kým pokrm môj sú poľné maliny.
     <br/>
     <br/>
     Chcem navrátiť sa ku rodnému klasu,
     <br/>
     chcem ešte poznať starú Trstenú,
     <br/>
     chcem vidieť pluh, čo štrbu má od času,
     <br/>
     zem, spevom kosy v ranách krstenú.
     <br/>
     <br/>
     Túžim po chlapcoch, čo spia nad potokom
     <br/>
     a otĺkajú na jar píšťaly,
     <br/>
     oblaky, čo k nim bežia veľkým krokom,
     <br/>
     za druhov by mi znova pristali.
     <br/>
     <br/>
     Tam kdesi ešte voly pasú bratia,
     <br/>
     ach, ako objať otcov starý laz!
     <br/>
     Či sa tam ešte moje kroky vrátia,
     <br/>
     keď mám na očiach a na čele mráz!
     <br/>
     <br/>
     Meteor hrozný, nechaj ma na púti
     <br/>
     a ruky tvoje nech ma nevedú,
     <br/>
     jak s opilcom sa vesmír so mnou krúti,
     <br/>
     ja viem, že padnem, tvár mám pribledú.
     <br/>
     <br/>
     Už neosedlám čas, tú starú mrchu,
     <br/>
     ak nevrátim sa v dychu stlmenom,
     <br/>
     bezvládne zletím z najvyššieho vrchu,
     <br/>
     naveky skonám v kraji studenom.
     <br/>
    </p>
   </div>
  </div>
 </body>
</html>
