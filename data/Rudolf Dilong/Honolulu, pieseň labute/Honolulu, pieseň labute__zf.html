<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2558634">
       </a>
       Povymetal som…
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
      <span class="emphasis">
       <em>
        Povymetal som „priečinky“, zhrnul som
                                                  týchto niekoľko bledých plodov na rozlúčku s
                                                  poéziou.
       </em>
      </span>
     </p>
     <p>
      <span class="emphasis">
       <em>
        Vy už viete, prečo sa lúčim. Nekľakol
                                                  som svojho času pred surrealizmom, nekľakám pred
                                                  autoritou v poézii.
       </em>
      </span>
     </p>
     <p>
      <span class="emphasis">
       <em>
        Nikto nech z avantgardy nevzdychne:
                                                  qualis artifex periit,
        <sup>
         [
         <a class="footnote" href="#ftn.id2522984" name="id2522984">
          1
         </a>
         ]
        </sup>
        lebo tieto básne neboli stavbou, tieto
                                                  básne sú nedopovedané, boli výkrikmi, ktorých
                                                  počiatky i konce i priechody som hádzal do ohňa za
                                                  horúčky po nociach.
       </em>
      </span>
     </p>
     <p>
      <span class="emphasis">
       <em>
        Povedzte, môže básnik nebyť
                                                  básnikom?
       </em>
      </span>
     </p>
    </blockquote>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2522984" name="ftn.id2522984">
        1
       </a>
       ]
      </sup>
      aký umelec zahynul
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523019">
       </a>
       Spomienky
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2523031">
        Vám
       </a>
      </span>
     </dt>
     <dt>
      <span class="sect1">
       <a href="#id2523079">
        Prvý sneh
       </a>
      </span>
     </dt>
     <dt>
      <span class="sect1">
       <a href="#id2523112">
        Po jari
       </a>
      </span>
     </dt>
     <dt>
      <span class="sect1">
       <a href="#id2523146">
        Kvet pri ceste
       </a>
      </span>
     </dt>
     <dt>
      <span class="sect1">
       <a href="#id2523180">
        Lodičky a lode
       </a>
      </span>
     </dt>
     <dt>
      <span class="sect1">
       <a href="#id2523225">
        Mŕtvej matke
       </a>
      </span>
     </dt>
     <dt>
      <span class="sect1">
       <a href="#id2523281">
        Druhá matka
       </a>
      </span>
     </dt>
     <dt>
      <span class="sect1">
       <a href="#id2523336">
        Novinky
       </a>
      </span>
     </dt>
     <dt>
      <span class="sect1">
       <a href="#id2523390">
        V aleji
       </a>
      </span>
     </dt>
     <dt>
      <span class="sect1">
       <a href="#id2523444">
        Spomienka potme
       </a>
      </span>
     </dt>
     <dt>
      <span class="sect1">
       <a href="#id2523496">
        Noc nad ránom
       </a>
      </span>
     </dt>
     <dt>
      <span class="sect1">
       <a href="#id2504434">
        Žobrák
       </a>
      </span>
     </dt>
     <dt>
      <span class="sect1">
       <a href="#id2504467">
        Na vlaku
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523031">
        </a>
        Vám
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Pozerám vaše foto,
      <br/>
      tvár trpí ešte veľmi
      <br/>
      od mladých zápasov,
      <br/>
      čas vyplel jaro toto
      <br/>
      a ustaté sú šelmy
      <br/>
      v oblačných marasoch.
      <br/>
      <br/>
      Dnes v očiach vašich čítam:
      <br/>
      bolí vás niečo zjavne,
      <br/>
      čo minulo sa, spí tam
      <br/>
      a zhynul nával sily,
      <br/>
      som v očiach vašich zhynutý,
      <br/>
      dni sa nám spriatelili,
      <br/>
      krotké sú minúty,
      <br/>
      tiché sú boje dávne.
      <br/>
      <br/>
      Oddáme pozdrav pozdravu
      <br/>
      a roky rokom
      <br/>
      a tak sa navrátime v pamäť boľavú
      <br/>
      váhavým krokom
      <br/>
      pre ťarchu, pre balvan;
      <br/>
      hrozné sú ťahy naše,
      <br/>
      čo život nedal mne,
      <br/>
      čo život nedal vám,
      <br/>
      o to je žiť tu ťažšie.
      <br/>
      <br/>
      Ešte raz, chvíle radosti,
      <br/>
      vidím vás na obrázku,
      <br/>
      ale keď snímem z tejto mladosti
      <br/>
      podivuhodnú masku,
      <br/>
      ostane už len bolesti fakt neomylný,
      <br/>
      môj Bože, taký silný.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523079">
        </a>
        Prvý sneh
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Dnes obloha je poľom ryže
      <br/>
      a pod okny sa práši snehom,
      <br/>
      anjel si zrobil zlaté lyže
      <br/>
      a letí ku nám dolu brehom.
      <br/>
      <br/>
      Len aby našiel svojich druhov,
      <br/>
      nech neostane smutný sám tu,
      <br/>
      to i my sme raz šli za dúhou,
      <br/>
      zvedaví strašne na vlasť tamtú…
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523112">
        </a>
        Po jari
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Raz opŕchol kvet na jabloni,
      <br/>
      máj nezastavil sivých koní.
      <br/>
      <br/>
      Za hory rok za rokom beží,
      <br/>
      niekomu mladosť v hrobe leží.
      <br/>
      <br/>
      Od koho pýtať pozdrav z domu?
      <br/>
      Jar pieseň posiela a nevie komu.
      <br/>
      <br/>
      Života radosť, tak sa tvoja zmena stane,
      <br/>
      lež človek volá jarou život svoj, kým neustane.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523146">
        </a>
        Kvet pri ceste
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Prv, než nás tráva zakryje,
      <br/>
      poďme na hody včiel,
      <br/>
      uteká motýľ rokov, ľahký je,
      <br/>
      odišiel.
      <br/>
      <br/>
      Možnože zem sa zabelie, jak
      <br/>
      keď padne veľký kvetín lejak,
      <br/>
      možnože báseň napíše
      <br/>
      už nový básnik panenský,
      <br/>
      možnože krása života
      <br/>
      sa vráti z našich chlapčenství.
      <br/>
      <br/>
      Ja volám, kvete, tvoje divé husi,
      <br/>
      počkaj ma, vetre, vlak mi mešká.
      <br/>
      Ach, zem a vlaky spájať musí
      <br/>
      bolesti rovnobežka,
      <br/>
      kým v chvíli rannej kvetín stá
      <br/>
      spí, spí, spí v kráse detinstva.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523180">
        </a>
        Lodičky a lode
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Šiel chlapec ku potoku po tráve,
      <br/>
      v očiach mal strachy modravé.
      <br/>
      <br/>
      Hej, rybár od druhého dvora,
      <br/>
      ďaleko ešte k brehu mora?
      <br/>
      <br/>
      A vošiel do vodičky, do vody
      <br/>
      zasnene snívať o lodi.
      <br/>
      <br/>
      Tak sme za mlada v člnok papierový
      <br/>
      vložili svoje sny a svoj svet nový.
      <br/>
      <br/>
      Nám lodičky a lode voda nesie,
      <br/>
      hoci v tie hrozné diaľky všetko nedonesie,
      <br/>
      <br/>
      len brehy, ťažké brehy myje,
      <br/>
      ale i život ľudský s ťarchou podobný je.
      <br/>
      <br/>
      A zo sĺz našich voda robí kruhy,
      <br/>
      do mora bolesti sa slza slzou vpletá.
      <br/>
      <br/>
      Ktorá je cesta mojej túhy?
      <br/>
      Ktoré je more méta?
      <br/>
      <br/>
      Je smutne, smutne tak pri vode
      <br/>
      do mora púšťať lodičky a lode.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523225">
        </a>
        Mŕtvej matke
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Teraz je noc a ja ti píšem,
      <br/>
      ako mi srdce kvapká krvou,
      <br/>
      aké sú hviezdy preúbohé
      <br/>
      a ty si poslednou a prvou,
      <br/>
      čo vyšla na oblohe
      <br/>
      a skorej, než si zaplakala
      <br/>
      na kraji našich hrobov,
      <br/>
      noc, iba noc tu čierna stála
      <br/>
      a počula nás plakať oboch.
      <br/>
      <br/>
      Tma ťažká padá mi do rany,
      <br/>
      hviezdy sa opäť schovali
      <br/>
      a ja sa pýtam načo som tu živý?
      <br/>
      Mesiac je vyčerpaný,
      <br/>
      vietor je pomalý,
      <br/>
      ale tým viacej bolestivý.
      <br/>
      <br/>
      Volám ťa, matko, z hrobu von,
      <br/>
      kde si mi lásku dala!
      <br/>
      Stratil som všetko, keď si kolembala
      <br/>
      pohrebný zvon.
      <br/>
      Bože, môj smútok večne trvá,
      <br/>
      ty, matko prvá,
      <br/>
      kde si mi lásku dala!
      <br/>
      <br/>
      S modlitbou dlho blúdim v poli,
      <br/>
      kde spíš a niet ťa,
      <br/>
      ako ma srdce bolí,
      <br/>
      jak malé dieťa
      <br/>
      a čakám blaženosť
      <br/>
      a cesty mi len tvoje kroky zdobia,
      <br/>
      príď navštíviť ma zo záhrobia,
      <br/>
      príď, milý hosť.
      <br/>
      <br/>
      Koľko je hodín, kto mi povie?
      <br/>
      Prírodou blúdi biely dym,
      <br/>
      bez sna a bez vidín
      <br/>
      ustávajú mi ubolené oči,
      <br/>
      len čiernych vtákov cítim, kto vie,
      <br/>
      prečo si posadali na úbočí?
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523281">
        </a>
        Druhá matka
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Už pekne nech je, moje prahy, kúty,
      <br/>
      a vám sa vyhnem, šedivé dni,
      <br/>
      poleje široké a svet je rozvinutý,
      <br/>
      oblaku, obláčku môj, redni,
      <br/>
      sirota zľaknutá si chce do trávy ľahnúť.
      <br/>
      Komu sa pritúliť?
      <br/>
      Kam ísť a kade zahnúť?
      <br/>
      <br/>
      Včera som hľadal v kraji miesto svoje,
      <br/>
      vy, matky detí ničích, viete,
      <br/>
      ako sa nežije a nezomiera,
      <br/>
      sme ako rozletených húsat roje,
      <br/>
      padnutá jabloň v kvete
      <br/>
      a mesiac nad ňou nezašiel,
      <br/>
      sme ako bolesť v lone matky včera,
      <br/>
      stratené deti bez jasieľ.
      <br/>
      Ty, matko, kde je tvoja viera?
      <br/>
      koho som stratil?
      <br/>
      a koho nenašiel?
      <br/>
      <br/>
      Mati, môj život vedie ma po kopci,
      <br/>
      vždy nohu raním o skalu.
      <br/>
      Živote, vzkriesenie si? hrob si?
      <br/>
      <br/>
      Dnes, kráľovno, ty vstúpiš so mnou do sálu,
      <br/>
      i hĺbky zeme z toho pijú zdroja,
      <br/>
      západy slnka tam sú a vždy stoja,
      <br/>
      tieň ľudský dlhý je a kopce rastú, rastú,
      <br/>
      tie kopce naše, Kalvária temná,
      <br/>
      kríž raz tam, raz tu
      <br/>
      pre teba, pre mňa.
      <br/>
      <br/>
      Včera som vody nemal na chleba,
      <br/>
      včera som strašne volal na teba
      <br/>
      s bolesťou veľkopiatkov:
      <br/>
      mamuško, mamušenko, matko!
      <br/>
      <br/>
      Keď večer skladá bozky na polia,
      <br/>
      večery hrozne zabolia,
      <br/>
      vrchy sa ponorujú do seba a tíchnu,
      <br/>
      na horu hory dýchnu
      <br/>
      a ešte viacej tvoje rty ma chlácholia,
      <br/>
      mamušenko, vliata do mňa ústami,
      <br/>
      mamuško čierna, koho si mi dala?
      <br/>
      Života láska ušla mi
      <br/>
      tak malá, taká malá.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523336">
        </a>
        Novinky
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Už lastovičky s jarom domov vústili,
      <br/>
      akoby brázda vlečná.
      <br/>
      My sme sa cestou pluhom pustili
      <br/>
      do nekonečna.
      <br/>
      <br/>
      Z domu mi písali: orieme,
      <br/>
      nebo je zatiahle a prší, kam sa podieme?
      <br/>
      <br/>
      V živote nebolo raz tichej hodinky,
      <br/>
      na svete rástli deti s novým plánom,
      <br/>
      žoldnieri priniesli si revolučné novinky
      <br/>
      a nové dinom-dánom.
      <br/>
      <br/>
      Dnes vídam mladých kamelotov
      <br/>
      i lastovičky letia z telegrafných drôtov.
      <br/>
      <br/>
      Poštový holub, zakrúť k nám
      <br/>
      a novinky si prečítam.
      <br/>
      Už dávno zažil som tie krásne okamihy,
      <br/>
      keď otec môj sa pluhu chytal,
      <br/>
      a obracajúc brázdy, ako v listoch knihy,
      <br/>
      hlboko v zemi osudy mi čítal.
      <br/>
      <br/>
      Na jeseň v meste postavili špitál:
      <br/>
      len ma tam, synu, nedaj umrieť potom.
      <br/>
      <br/>
      V tej brázde a pod telegrafným drôtom
      <br/>
      poviem ti proroctvo, môj otče drahý:
      <br/>
      <br/>
      raz bude preoraná celá zem i mliečne dráhy
      <br/>
      a každý smutný oráč hviezdy preberie a dúhy,
      <br/>
      tiež oriem nedozerné svahy
      <br/>
      a oriem vzdušné luhy,
      <br/>
      vám kývam vreckovkou a púšťam hliadeľ,
      <br/>
      lež neviem, neviem, prečo som vždy na oblaky hľadel,
      <br/>
      ja chlapec púhy.
      <br/>
      <br/>
      Ó, nebolo raz v živote tej tichej hodinky.
      <br/>
      Čítaj mi, otče, opäť novinky,
      <br/>
      lebo vieš hlbšie, hlbšie čítať v úhore,
      <br/>
      pozerám, vidím z brázdy telegrafné drôty,
      <br/>
      keď vtáctvo sťahovavé na nich
      <br/>
      oddychuje, bežiac do roboty,
      <br/>
      a keď sa lastovičkám kopec vzďaľuje a rovinky,
      <br/>
      vtedy my na nebi si prečítame novinky.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523390">
        </a>
        V aleji
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Povedzte, stromy, kde je rokov more?
      <br/>
      Čas letí, vták hnal a nedal pozdrav hore.
      <br/>
      <br/>
      Ach, kde je cesta ďaleká?
      <br/>
      Je večer, mesiac narieka.
      <br/>
      <br/>
      Zdá sa, za nami ostal mladý život kdesi,
      <br/>
      a dohoreli majálesy.
      <br/>
      <br/>
      A panna prešla týma chodníkama,
      <br/>
      čo milovala hviezdy sama.
      <br/>
      <br/>
      Lež kde sa vtáky pohli nad hlavou,
      <br/>
      ktosi stál s dušou boľavou.
      <br/>
      <br/>
      A tak sa sťahovala mladosť bujará,
      <br/>
      pohádka, láska, fujara.
      <br/>
      <br/>
      Keď roky prejdú, komu zbohom dáme?
      <br/>
      a komu rukou v diaľke zamáchame?
      <br/>
      <br/>
      Zas ide panna týma chodníkama,
      <br/>
      na dúhu hľadí a je sama.
      <br/>
      <br/>
      Ach, mnoho, mnoho dá si otázok,
      <br/>
      kto hľadá nebom známy obrázok.
      <br/>
      <br/>
      Vtedy sa každý dlho díva dohora:
      <br/>
      Bože, to je tá mladosť neskorá?
      <br/>
      <br/>
      A vtedy dumky, čo ich nebom klusá,
      <br/>
      od seba nepohnú sa.
      <br/>
      <br/>
      Však človek potom skloní smutne šiju,
      <br/>
      keď cíti v aleji, že stromy žijú.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523444">
        </a>
        Spomienka potme
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Hluchá je noc a trochu zoschlá,
      <br/>
      jak sveta koreň starý.
      <br/>
      Tak spenili sa pary,
      <br/>
      tak padlo víno do skla,
      <br/>
      tak tieklo po pohári.
      <br/>
      <br/>
      Pojme ťa smutná polotma,
      <br/>
      si celé ľudské stvorenie,
      <br/>
      búri sa more? more nie,
      <br/>
      len táto cesta životná,
      <br/>
      len toto morenie.
      <br/>
      <br/>
      Pozerám tvoj svet, nie je zlý,
      <br/>
      len zmenil by som dráhu dní,
      <br/>
      obrátil vietor záludný.
      <br/>
      Či myslíš na mňa? nemysli.
      <br/>
      Sny kreslíš? nekresli.
      <br/>
      <br/>
      Aká je ľudská muka stará,
      <br/>
      kto miluje, ten trpieť má,
      <br/>
      lež o život sa ruve tma;
      <br/>
      modlím sa z breviára
      <br/>
      za teba, žiara obetná.
      <br/>
      <br/>
      Jedenásť hodín práve je,
      <br/>
      idem do hĺbky luny,
      <br/>
      ešte sú väčšie záveje
      <br/>
      a človek nemá nádeje,
      <br/>
      kde zloží žitia tuny.
      <br/>
      Noc, zastri lôžko moje bôľne
      <br/>
      a zaveď ma po plienky,
      <br/>
      kde zaspím ako dieťa poľné,
      <br/>
      kde zaspí mimovoľne
      <br/>
      tá ťarcha spomienky.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523496">
        </a>
        Noc nad ránom
       </h2>
      </div>
     </div>
    </div>
    <p>
     <span class="emphasis">
      <em>
       Nelkovi Jasenskému
      </em>
     </span>
    </p>
    <p>
    </p>
    <p>
    </p>
    <div class="literallayout">
     <p>
      <br/>
      Tma stojí, oblak stojí, hviezdy stoja,
      <br/>
      noc umrie nad ránom,
      <br/>
      na cmiter cesta nikdy nie je nekonečná.
      <br/>
      <br/>
      Kto navráti prúd toľkých životov?
      <br/>
      kto zažne na ulici vravu šumivú?
      <br/>
      Strážniku s obuškom,
      <br/>
      kde končia naše tuláctva?
      <br/>
      kam ísť na raňajky?
      <br/>
      <br/>
      Chudobný nemá videnie,
      <br/>
      len milenci si vravia: pekná noc je,
      <br/>
      a básnik smúti smútkom polovičným,
      <br/>
      podobné boli lásky ukradnuté,
      <br/>
      podobným žiaľom trpí ľudstvo od vekov.
      <br/>
      <br/>
      Ustatý človek padá na zem
      <br/>
      a sen mu neprinesú anjeli.
      <br/>
      <br/>
      Zem bude márne kojiť smutných.
      <br/>
      Človeka človek z vlasti vyhostil
      <br/>
      a netopieri zjavili mu cestu,
      <br/>
      slepý pes zabrechal.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2504434">
        </a>
        Žobrák
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Hľa, čo sa modlili len za peniaze,
      <br/>
      prefúkal vietor vierami ich duší,
      <br/>
      tak ťažké viery podľahli tu skaze
      <br/>
      a vietor po nich smrtné ticho ruší.
      <br/>
      <br/>
      Nenávidel som sektu náboženskú
      <br/>
      a žobráka a lútku
      <br/>
      a zostali mi na Slovensku
      <br/>
      dve hrsti smútku.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2504467">
        </a>
        Na vlaku
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Na vlaku celý herbár života si vezieme
      <br/>
      a väčším bôľom tieto kvety poliať nevieme.
      <br/>
      <br/>
      Pozerám na sto krajín, hľadím oblokom,
      <br/>
      sto vecí tečie v inú stranu potokom.
      <br/>
      <br/>
      Hľa, rieka, borovice, tisíc rolí kýva mi
      <br/>
      a môj vlak plače, bežiac so mnou nivami,
      <br/>
      ľahké je lúčenie, je kalich vypitý,
      <br/>
      na vlaku bolesť veziem si a som jak na kríž pribitý,
      <br/>
      hrá organ lesov pochod divým húskam oblačným,
      <br/>
      vrátim sa? nevrátim? sto vecí letí smerom opačným.
      <br/>
      <br/>
      Roviny prešli, zavreli sa diaľky neskonalé,
      <br/>
      len moja duša zlomok púšte nesie si, kde dlho
      <br/>
      planula jej dúha,
      <br/>
      púšť prešli sme a vrchy, vrchy strácam stále,
      <br/>
      nestačí bolesť malá, musí byť i druhá.
      <br/>
      <br/>
      Obloha v diaľke naklonila líce,
      <br/>
      k oblohe vedú koľajnice,
      <br/>
      vlak v diaľke vchádza do neba.
      <br/>
      Ach, v nebi straty báť sa netreba.
      <br/>
      <br/>
      Ešte raz rušeň môj na rodné kraje zaštekal,
      <br/>
      vtedy som nebom divých húsiek zutekal,
      <br/>
      hučali oblaky a vietor zastať nevedel
      <br/>
      a môj vlak všetky cesty preletel.
      <br/>
     </p>
    </div>
    <p>
    </p>
    <p>
    </p>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504525">
       </a>
       Za múrom kláštora
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2504537">
        I
       </a>
      </span>
     </dt>
     <dt>
      <span class="sect1">
       <a href="#id2504571">
        II
       </a>
      </span>
     </dt>
     <dt>
      <span class="sect1">
       <a href="#id2504606">
        III
       </a>
      </span>
     </dt>
     <dt>
      <span class="sect1">
       <a href="#id2504640">
        IV
       </a>
      </span>
     </dt>
     <dt>
      <span class="sect1">
       <a href="#id2504672">
        V
       </a>
      </span>
     </dt>
     <dt>
      <span class="sect1">
       <a href="#id2504707">
        VI
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2504537">
        </a>
        I
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Dal som sa cestou k Božej sláve,
      <br/>
      zbohom, môj svete, zbohom, milý bratu,
      <br/>
      z túlania tohoto mám bolesť v hlave
      <br/>
      a otrhanú šatu.
      <br/>
      <br/>
      Celkom tak malý a tak špinavý
      <br/>
      prišiel som do kláštora,
      <br/>
      ty, srdce moje, čo si chcelo tu a vy —
      <br/>
      vy oči moje z mora?
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2504571">
        </a>
        II
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      V noviciáte izbu podobnú mám väzeniu:
      <br/>
      kľakátko, kríž, stôl, posteľ,
      <br/>
      tak málo potrebné je k spaseniu,
      <br/>
      ach, málo potrebné je k spaseniu,
      <br/>
      abych do neba došiel.
      <br/>
      <br/>
      Dnes Dismas z kríža dolu nestúpil,
      <br/>
      lež Kristus zadržal ho,
      <br/>
      Bože môj, ktorý si ma vykúpil,
      <br/>
      čo bude so mnou? Hallo?
      <br/>
      <br/>
      Len kúsok vzduchu v túto celu,
      <br/>
      len kúsok vzduchu, čo mi oblok ulomí,
      <br/>
      len trochu vánku môjmu čelu,
      <br/>
      Ježišu Kriste, väzniteľu,
      <br/>
      otvor ten oblok, smutno mi!
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2504606">
        </a>
        III
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Ktoré nám hviezdy budú svietiť? slnko ktoré?
      <br/>
      Už nové svetadiely vzbĺkli, maják planie.
      <br/>
      <br/>
      Počul si, fráter Lazár, tajomné raz zavolanie,
      <br/>
      vánok dul od mora, tam boli bratia Ježišovi.
      <br/>
      Hľaď, čajky, čajky na obzore,
      <br/>
      to bude zvesť pre život nový.
      <br/>
      <br/>
      Pôjdeme, fráter Lazár, obežnice stoja
      <br/>
      a čajky s kotvou ženú k brehom modravých skál.
      <br/>
      <br/>
      Už neplače viac duša moja,
      <br/>
      i smútok môj si, Bože, vzal,
      <br/>
      všetko si, Pane, do hrobu vzal,
      <br/>
      hľa, v tieto múry mňa si pochoval.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2504640">
        </a>
        IV
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Po dlhej chodbe ohlásia sa kroky portáša,
      <br/>
      ruky má v manike a s modlitbou nám denné svetlo donáša.
      <br/>
      <br/>
      A večer idúc naspäť v žiarovkách sa umyje,
      <br/>
      modlí sa Otčenáš, kým všetky svetlá pozháša.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2504672">
        </a>
        V
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Za stenou z kameňa som mníchom pravým,
      <br/>
      nik nevie, čo tu robím. Sviatok slávim.
      <br/>
      Sväť, malá cela, pokušenie, preč z nej!
      <br/>
      tí, ktorí žili tu, sú v sláve večnej.
      <br/>
      <br/>
      Vojde sem jedna bolesť, vzdať sa treba,
      <br/>
      popolom dýcha márnosť voňavého chleba.
      <br/>
      <br/>
      Otváram knihu, starý kancionál,
      <br/>
      kajúcne fráter Kajus nad ním skonal.
      <br/>
      <br/>
      Verím len tejto vede.
      <br/>
      <br/>
      Dvere sa otvárajú, ide mŕtvy,
      <br/>
      bol taký milý na besede.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2504707">
        </a>
        VI
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Do rakvy prvý klinec zatĺkli,
      <br/>
      Jób nevstal, zanechajúc porobu,
      <br/>
      kláštora steny s dobou ožlkli,
      <br/>
      v nich zostupujem do hrobu.
      <br/>
      <br/>
      Keď umriem v tráve v tieni moruše,
      <br/>
      do rúk mi dajte tmavý z dreva kríž,
      <br/>
      pod hlavou nebudem mať vankúše.
      <br/>
      Blíž k Tebe, Bože môj, len k Tebe blíž!
      <br/>
     </p>
    </div>
    <p>
    </p>
    <p>
    </p>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504743">
       </a>
       Hovoríme s matkou
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2504756">
        I
       </a>
      </span>
     </dt>
     <dt>
      <span class="sect1">
       <a href="#id2507058">
        II
       </a>
      </span>
     </dt>
     <dt>
      <span class="sect1">
       <a href="#id2507095">
        III
       </a>
      </span>
     </dt>
     <dt>
      <span class="sect1">
       <a href="#id2507129">
        IV
       </a>
      </span>
     </dt>
     <dt>
      <span class="sect1">
       <a href="#id2507165">
        V
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2504756">
        </a>
        I
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Čo šepcem kvetom, tebe podobným,
      <br/>
      môj milý?
      <br/>
      A ešte ret môj páli prosba, aby milý
      <br/>
      neotvoril oči v máji,
      <br/>
      deň aby dlhý bol, keď odpočíva
      <br/>
      na slnku,
      <br/>
      bo stokrát čierny pohľad pil by
      <br/>
      jabloň, ktorá skrýva ma.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507058">
        </a>
        II
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Čo ľúbam biele lupienky, vždy smädné
      <br/>
      po mojich bozkoch?
      <br/>
      Ja sa tak trasiem ľúbosťou, ty pozdrav všetky
      <br/>
      stromy v spánku,
      <br/>
      maj v sebe plno šelestu i vánky chcú, by si ich
      <br/>
      poznal,
      <br/>
      rozprávaj báseň, ktorú si mi prednášal,
      <br/>
      vykonaj sen svoj.
      <br/>
      <br/>
      Ach, s milým modlím sa, keď tu za rosou ďaleko je,
      <br/>
      tu v kvete jeho plačem láskou
      <br/>
      biela a sama.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507095">
        </a>
        III
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Donášam v šatke uzlík slnka môjmu milému,
      <br/>
      posielam plný kalich radosti.
      <br/>
      Modlíš sa, modlíš? aby jarné dažde nešli naspäť,
      <br/>
      aby som bezy neprijala k ústam, trhala som ich
      <br/>
      a niesla som ich k vode, rybníky
      <br/>
      som opatrovala a v malých kvietkoch
      <br/>
      tebe som sa rozhrnula, vtákov
      <br/>
      kŕmila som, húsky kúpala,
      <br/>
      potom ma fialenky zavolali, aby som ich cítila,
      <br/>
      však čoskoro sa vrátiš, milý, domov.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507129">
        </a>
        IV
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Podaj mi vodu na pery a vrav mi o rode,
      <br/>
      čo zhynul by bol,
      <br/>
      len väčšej oblohe sa vydal do cesty
      <br/>
      a závejami zakrýva sám
      <br/>
      seba, ako jarné stromy,
      <br/>
      lež tieto vody ušli raz a navždy
      <br/>
      dažďom snivým,
      <br/>
      poslednej rose svätojánskej,
      <br/>
      ich hĺbky budú si späť pýtať našu
      <br/>
      chválu, tam sa ťažko žije
      <br/>
      s poloslnkom,
      <br/>
      ó, matko, tvrdý je náš život slovenský
      <br/>
      a ja som spieval.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507165">
        </a>
        V
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Otváram obálku, máš vlhké oči, iba
      <br/>
      ticho hrobové ma zamrazí,
      <br/>
      dve slzy našiel som a list bol ako liata
      <br/>
      mosadz, na tom mieste zunel.
      <br/>
      Čo plačeš, matko? Večierkami bývam
      <br/>
      v chóre, vyspievam a
      <br/>
      a vyplačem sa s mníchmi
      <br/>
      a vtedy na list psaltéria slzy klopnú,
      <br/>
      ako srdce na zvon-umieračik,
      <br/>
      ó, moja drahá, premožená vôňou
      <br/>
      večerov, keď krásy pri
      <br/>
      nás mihnú sa a omdlieš,
      <br/>
      ja vtedy píšem list: Ja Boha milujem
      <br/>
      i Matku Božiu,
      <br/>
      a Panna Mária mi vraví: synáčku,
      <br/>
      píš krasopisne.
      <br/>
     </p>
    </div>
    <p>
    </p>
    <p>
    </p>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507202">
       </a>
       Belasá lúka
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2507214">
        Pastieri
       </a>
      </span>
     </dt>
     <dt>
      <span class="sect1">
       <a href="#id2507249">
        Hora
       </a>
      </span>
     </dt>
     <dt>
      <span class="sect1">
       <a href="#id2507284">
        Vinárka
       </a>
      </span>
     </dt>
     <dt>
      <span class="sect1">
       <a href="#id2507320">
        Konvalia
       </a>
      </span>
     </dt>
     <dt>
      <span class="sect1">
       <a href="#id2507355">
        Roľa
       </a>
      </span>
     </dt>
     <dt>
      <span class="sect1">
       <a href="#id2507392">
        Zem pod nebom
       </a>
      </span>
     </dt>
     <dt>
      <span class="sect1">
       <a href="#id2504879">
        Nostalgia
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507214">
        </a>
        Pastieri
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Pastieri — idúc na hody —
      <br/>
      červené stáda pasú.
      <br/>
      Ach, keby som mal jahody
      <br/>
      a keby som mal času.
      <br/>
      <br/>
      Zakvitnúť znova pastelmi
      <br/>
      keby som mohol v tvári,
      <br/>
      keby som mohol s pastiermi
      <br/>
      prejsť sa po chotári,
      <br/>
      <br/>
      a keby som smel znova rásť,
      <br/>
      mať ešte rokov dvanásť,
      <br/>
      hajs, moje volky, ta sa pásť,
      <br/>
      prv, než sa spustí na nás
      <br/>
      <br/>
      bič, čo nás vo svet zaženie,
      <br/>
      že sme sa odrodili —
      <br/>
      Myslíte dažde? dažde nie,
      <br/>
      lež slabé naše sily.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507249">
        </a>
        Hora
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      V tom plátne machu
      <br/>
      vietor tká krajky,
      <br/>
      vidím ťa plachú
      <br/>
      a čítaš bájky.
      <br/>
      <br/>
      Nad jednou stránkou
      <br/>
      zaspíš tak mladá
      <br/>
      a kniha vánkov
      <br/>
      z klina ti padá.
      <br/>
      <br/>
      Z tých listov sprchy
      <br/>
      zažni sa celá.
      <br/>
      Keď prejdú vrchy
      <br/>
      do tvojho tela,
      <br/>
      <br/>
      daj nám zo semien
      <br/>
      a znovu zaspi,
      <br/>
      v spánku nás premeň
      <br/>
      a potom nás pi.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507284">
        </a>
        Vinárka
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Koho hlas pohýna
      <br/>
      na vŕšky, na stráne,
      <br/>
      pre toho bohyňa
      <br/>
      má kvety šampane.
      <br/>
      <br/>
      Prekročí vinohrad
      <br/>
      štipnutá do líčka,
      <br/>
      pri víne spí môj brat,
      <br/>
      budí ho pesnička.
      <br/>
      <br/>
      Slnko sa poraní
      <br/>
      škálami spodnými
      <br/>
      a modrí škovrani
      <br/>
      vnesú sa pod nimi,
      <br/>
      <br/>
      aby sa v pretvárke
      <br/>
      zatichlí vinári
      <br/>
      prekrásnej vinárke
      <br/>
      dívali do tvári.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507320">
        </a>
        Konvalia
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Zavonia hlávkou za šera,
      <br/>
      z tmy sladkej večne načiera,
      <br/>
      potom je láskou ranená
      <br/>
      a padá mi na ramená.
      <br/>
      <br/>
      Potom sa hviezdy ukryjú
      <br/>
      a dážď ti padá na šiju,
      <br/>
      vtedy si krásne rozkošná,
      <br/>
      vyňatá z môjho polosna.
      <br/>
      <br/>
      A prv, než bolesť skriví ma,
      <br/>
      očima chráň ma snivýma
      <br/>
      a zavolaj ma do poľa
      <br/>
      a daj mi z bozkov popola,
      <br/>
      <br/>
      ktorým spálim ústa ti
      <br/>
      a klesnem láskou ustatý
      <br/>
      a bolesti ma umučia,
      <br/>
      keď vypadnem ti z náručia.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507355">
        </a>
        Roľa
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Štíhla, jak krásna žena,
      <br/>
      pozerá do slnka,
      <br/>
      v jeseni oddialená
      <br/>
      a na jar blizunká.
      <br/>
      <br/>
      Leží na svahu čelom,
      <br/>
      nechá sen po sebe,
      <br/>
      spieva pred Stvoriteľom
      <br/>
      a vraví o chlebe.
      <br/>
      <br/>
      Keď príde oráč vtákov,
      <br/>
      ruky mu vystiera,
      <br/>
      akoby po oblakoch
      <br/>
      jej biela zástera,
      <br/>
      <br/>
      do ktorej znesie zrná
      <br/>
      na raž či na žito,
      <br/>
      keď laň alebo srna
      <br/>
      nebude strážiť ho.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507392">
        </a>
        Zem pod nebom
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      <span class="bold">
       <strong>
        I
       </strong>
      </span>
      <br/>
      <br/>
      Večnosť je úľom bzučiacim,
      <br/>
      ale nie bezo mňa.
      <br/>
      Som kvet tvoj, včela medonosná,
      <br/>
      čo nesieš málo peľu k nebu,
      <br/>
      málo a menej ako zlomok mňa;
      <br/>
      konečne nie je to len moja vec,
      <br/>
      ty si chcel, Bože,
      <br/>
      aby som tu na stonke celý žil.
      <br/>
      <br/>
      Nebolo ma a zrodil som sa.
      <br/>
      Chcel by som, Bože, v nebi byť,
      <br/>
      kde času niet za tebou,
      <br/>
      aby som oči svojich lupienkov
      <br/>
      podniesol k očiam tvojich blankytov,
      <br/>
      kde ich už niet nad hlavou,
      <br/>
      aby som denne hasol, ubýval,
      <br/>
      napĺňal nesmrteľnosť svetov.
      <br/>
      <br/>
      Mal by som triasť sa pri bolestiach jari,
      <br/>
      v ktorých sa taká jabloň chveje,
      <br/>
      čo leje na zem všetok med,
      <br/>
      a iba málo príde ho do neba,
      <br/>
      ale čo je to jedna kvapka času
      <br/>
      a čo je jeden máj
      <br/>
      pred vedrom Božím!
      <br/>
      Stvoriteľ povedal raz: Staň sa
      <br/>
      a od tých čias zem celá bzučí
      <br/>
      na krídlach včely smerom do neba.
      <br/>
      <br/>
      <span class="bold">
       <strong>
        II
       </strong>
      </span>
      <br/>
      <br/>
      Nie je to ani blízko, ani ďaleko.
      <br/>
      kde som sa rozbehol,
      <br/>
      ako keď decko samopašné
      <br/>
      utečie z domu;
      <br/>
      i ja som odprisahal vlnkám na potoku,
      <br/>
      že budú moje odtiaľ až po more
      <br/>
      a v krídlach mojich horí prach
      <br/>
      a z môjho odskoku sa valí dym,
      <br/>
      tak pália trávy za mnou.
      <br/>
      <br/>
      Hodiny skraja studené sú,
      <br/>
      dni skonca uhoľnatejú
      <br/>
      a pole divým kvetom zarastá,
      <br/>
      utekať s dúhou, dúhou pruhovanou?
      <br/>
      ona sa nikdy nenavráti
      <br/>
      a dažde zmyli šľapaje i šípky túžob,
      <br/>
      naraz je v mojich očiach samé nebo smútku.
      <br/>
      <br/>
      Opilstvo božské sa mi nevydarilo,
      <br/>
      čo mi dal útek, to je bolesť.
      <br/>
      Ty, Bože, opi ma pre návrat,
      <br/>
      som poranený odišiel, to bolí
      <br/>
      a ty si bližšie, ešte bližšie ku mne
      <br/>
      za cenu tejto bolesti.
      <br/>
      <br/>
      <span class="bold">
       <strong>
        III
       </strong>
      </span>
      <br/>
      <br/>
      Nevidno ma.
      <br/>
      Ako že menej je na koľajniciach žiaľu,
      <br/>
      vtedy keď do diaľok sa odhvízdala smrť!
      <br/>
      Ach, táto smrť, tie neletiace iskry
      <br/>
      nad dušou spálenou, ten osud čiernej hry!
      <br/>
      Ach, ten hriech, nastoknutý v dierke kabáta,
      <br/>
      je v rane môjho tela horľavý.
      <br/>
      <br/>
      Nemožno tvrdý spánok horám vziať.
      <br/>
      Môj bozk sa vzdáva hrozných spomienok,
      <br/>
      neviem sa oprieť plecom o nebo,
      <br/>
      očami tŕpnem,
      <br/>
      na um mi idú klamné lásky,
      <br/>
      mráz šialenstva je v každom človeku,
      <br/>
      ktorý sa nechal spáliť ako trnky
      <br/>
      pri jednej jarnej záhaľke.
      <br/>
      <br/>
      Máš sedem mečov, Bože,
      <br/>
      pre jedno srdce, čo ťa hľadalo;
      <br/>
      nad zemou rozbehli sa koľajnice,
      <br/>
      pod zemou stromu korene,
      <br/>
      ale kým slnko máš na nebi,
      <br/>
      ono ich osvieti,
      <br/>
      a kým máš vtáčky svoje, obletia nás
      <br/>
      a nech sme všetci poranení,
      <br/>
      jeden z nás ty si, Bože, tiež.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2504879">
        </a>
        Nostalgia
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Chodím po tebe, mŕtvy kraj,
      <br/>
      v hodine hodín mračno stojí,
      <br/>
      čas, nemý pastier, zavrel raj,
      <br/>
      zaháňa ma vo vekov boji,
      <br/>
      nik sa mi v bôli nepripojí,
      <br/>
      nespieva škovran, nie je máj,
      <br/>
      je smutná moja pieseň.
      <br/>
      <br/>
      Som bitý väzeň tmavých stien,
      <br/>
      tvár rozpálenú kladiem k mreži,
      <br/>
      aby som vzduch a nie vždy blen
      <br/>
      mal v ústach v tomto meste veží,
      <br/>
      kde toľká vlna smútku leží,
      <br/>
      som bitý väzeň pre svoj sen,
      <br/>
      je smutná moja pieseň.
      <br/>
      <br/>
      Dozrel v tom kraji plnoklas
      <br/>
      a vínnej révy kystky skoré
      <br/>
      šumia pri vôni puklých váz
      <br/>
      a kypia rosou pannám v dvore
      <br/>
      a z omše tichej prešli k zore,
      <br/>
      ach, zhasla obeť, plače kňaz,
      <br/>
      je smutná moja pieseň.
      <br/>
      <br/>
      Ó, pýtam sa: spí škovran snáď?
      <br/>
      V minútach minút deň sa schvieva,
      <br/>
      spí kdesi ako v rumoch hrad,
      <br/>
      v bolesti bolesť mlčky stlieva,
      <br/>
      spočíva, spí a nezaspieva,
      <br/>
      sťaby ho razom kúsol had,
      <br/>
      je smutná moja pieseň.
      <br/>
      <br/>
      Alej sa hýbe, z všetkých strán
      <br/>
      akoby vietor plachty vzdúval,
      <br/>
      nad sadom kráka kŕdeľ vrán,
      <br/>
      lístie sa ženie kdesi v úval,
      <br/>
      schladol, kto sen o jari snuval,
      <br/>
      zmĺkol a padol pod platan,
      <br/>
      je smutná moja pieseň.
      <br/>
      <br/>
      Zohli sa kvietky nad mŕtvym,
      <br/>
      kloním sa zatíchlemu retu,
      <br/>
      sveť beží ďalej, prach a dym
      <br/>
      a strieborné hry vodometu
      <br/>
      začali, neskončili vetu,
      <br/>
      vták skonal nemo medzitým,
      <br/>
      je smutná moja pieseň.
      <br/>
      <br/>
      Alej sa mení v strašnú pláň,
      <br/>
      vzrušený potok hučí v jarku,
      <br/>
      kaňa mi letí ponad dlaň,
      <br/>
      túli sa konár ku konárku,
      <br/>
      list padá ako hárok k hárku,
      <br/>
      vlnia sa polia, vlhne stráň,
      <br/>
      je smutná moja pieseň.
      <br/>
      <br/>
      Ó, škovran, vládca sŕdc, ty vták,
      <br/>
      čo mŕtvym krídlom kryješ lány,
      <br/>
      už padol na ne ťažký mrak,
      <br/>
      už idú z poľa bledé panny,
      <br/>
      pastierom, čo ich bolia rany,
      <br/>
      trasú sa ústa, hmlí sa zrak,
      <br/>
      je smutná moja pieseň.
      <br/>
      <br/>
      Mrel tichý môj druh chudoby,
      <br/>
      nie vojvodca, čo smrť ho skolí,
      <br/>
      nie rek, čo svet si podrobí,
      <br/>
      on iba spieval, iní boli,
      <br/>
      čo zomierali slávne v poli,
      <br/>
      sneh bude padať na hroby,
      <br/>
      je smutná moja pieseň.
      <br/>
      <br/>
      Hľa, tvrdé vojny do mrvy
      <br/>
      zomleli nás a divé besy
      <br/>
      stiahli nám chmúrne obrvy,
      <br/>
      chalupy padli popod lesy,
      <br/>
      padajú mnohé slzy kdesi
      <br/>
      a vlhnú prsia od krvi,
      <br/>
      je smutná moja pieseň.
      <br/>
      <br/>
      Ustala búrka, vládne strasť,
      <br/>
      pahreba čmudí, časy tlejú,
      <br/>
      iný smie pieseň divú priasť,
      <br/>
      nad riadkom sa mi ruky chvejú,
      <br/>
      trúchlivú šepkám epopeju
      <br/>
      do diaľav, kde mi leží vlasť,
      <br/>
      je smutná moja pieseň.
      <br/>
      <br/>
      Svet mrie, ja pijem horký mok,
      <br/>
      svoj osud ťažko v rukách zvieram,
      <br/>
      vyvraciam čaše ostatok,
      <br/>
      ja uprchlík sa ponevieram,
      <br/>
      vidiny bežia ku chiméram,
      <br/>
      povalená je loď na bok,
      <br/>
      je smutná moja pieseň.
      <br/>
      <br/>
      Ó, nič to, že som trosečník
      <br/>
      a padám v jednom ťažkom boji,
      <br/>
      kto som — to nechce vedieť nik,
      <br/>
      pozrieť sa na mňa človek bojí,
      <br/>
      dívam sa na svet v nepokoji
      <br/>
      a hlavu zložím na trávnik,
      <br/>
      je smutná moja pieseň.
      <br/>
      <br/>
      A že ma život bolí snáď,
      <br/>
      na vraku zúfalec som biedny,
      <br/>
      že nemám ani zeme piaď,
      <br/>
      že rebelant som neposedný,
      <br/>
      že trpím strašne i po tie dni,
      <br/>
      je svedkom moja mŕtva mať,
      <br/>
      je smutná moja pieseň.
      <br/>
      <br/>
      Ach, a že skláňam tvár do tmy
      <br/>
      a že sa strácam nebezpečne,
      <br/>
      že pijem tieto čierne dni,
      <br/>
      zármutok raba mám mať večne,
      <br/>
      zato nič, moje cesty mliečne,
      <br/>
      pevec má nástroj posvätný,
      <br/>
      je smutná moja pieseň.
      <br/>
      <br/>
      Môj život vzal smer obláčka,
      <br/>
      skrúca sa chodník krivolaký,
      <br/>
      ach, neoplačú vojačka,
      <br/>
      preletí nebom vták a vtáky,
      <br/>
      ryť budú blankyt iné zraky
      <br/>
      a trúchliť v svite mesiačka,
      <br/>
      je smutná moja pieseň.
      <br/>
      <br/>
      Somnambul, hnal si pod azúr,
      <br/>
      kto pohladí ťa, keď máš spánok!
      <br/>
      Horký má údel trubadúr,
      <br/>
      kto spíše knihy ťažkých stránok!
      <br/>
      Ja budem niesť svoj bôľu džbánok,
      <br/>
      obídem ešte vzdychov múr,
      <br/>
      je smutná moja pieseň.
      <br/>
      <br/>
      Chodím po tebe, mŕtvy kraj,
      <br/>
      v hodine hodín mračno stojí,
      <br/>
      a pod ním vymrel rodný kraj,
      <br/>
      čas hudie z veží na hoboji,
      <br/>
      ale mňa v žiali neukojí.
      <br/>
      Srdce si ešte rozdávaj,
      <br/>
      ty smutná moja pieseň.
      <br/>
     </p>
    </div>
    <p>
    </p>
    <p>
    </p>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2504976">
       </a>
       Štyri sonety
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2504988">
        Povrazolezec
       </a>
      </span>
     </dt>
     <dt>
      <span class="sect1">
       <a href="#id2505023">
        Čo krášli roľu
       </a>
      </span>
     </dt>
     <dt>
      <span class="sect1">
       <a href="#id2505058">
        Trpieť
       </a>
      </span>
     </dt>
     <dt>
      <span class="sect1">
       <a href="#id2505091">
        Trubadúr
       </a>
      </span>
     </dt>
     <dt>
      <span class="sect1">
       <a href="#id2505125">
        Večerná modlitba
       </a>
      </span>
     </dt>
     <dt>
      <span class="sect1">
       <a href="#id2505182">
        Chalúpka rodná
       </a>
      </span>
     </dt>
     <dt>
      <span class="sect1">
       <a href="#id2505236">
        Slovenskej mládeži
       </a>
      </span>
     </dt>
     <dt>
      <span class="sect1">
       <a href="#id2505281">
        Matka
       </a>
      </span>
     </dt>
     <dt>
      <span class="sect1">
       <a href="#id2505317">
        Pred ružou
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2504988">
        </a>
        Povrazolezec
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Som tichý, chodím mlčky
      <br/>
      na pieseň,
      <br/>
      po zemi vyjú vĺčky,
      <br/>
      nevedia zniesť tieň.
      <br/>
      <br/>
      Vysoko dýcham, dobre mi
      <br/>
      s istotou slobody,
      <br/>
      ona tu na zemi
      <br/>
      je kameň do vody.
      <br/>
      <br/>
      Vlním sa hudobne,
      <br/>
      vznášam sa oblohou,
      <br/>
      zniem nadol,
      <br/>
      <br/>
      sťaby som svadobne
      <br/>
      na strune pod nohou
      <br/>
      k huslistom sadol.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2505023">
        </a>
        Čo krášli roľu
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Roľa je lásky báza,
      <br/>
      nepýta dane,
      <br/>
      je váza
      <br/>
      na stole Božej dlane.
      <br/>
      Chlap s kosou hladnou
      <br/>
      seká a stína žeň,
      <br/>
      keď zhýnajú sa nad ňou
      <br/>
      milostné boky žien.
      <br/>
      <br/>
      A na zvieratká,
      <br/>
      čo zrnko zobnú
      <br/>
      a pod zem skryjú,
      <br/>
      <br/>
      hľadí Boh; pred ich vrátka
      <br/>
      položí z neba drobnú
      <br/>
      v snách konváliu.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2505058">
        </a>
        Trpieť
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Keď nesieš ranu
      <br/>
      a bežíš sto míľ,
      <br/>
      vieš, v ktorú stranu
      <br/>
      uteká omyl?
      <br/>
      <br/>
      Jedinou potrebou
      <br/>
      je zázrak,
      <br/>
      že Stvoriteľ je nad tebou
      <br/>
      a má zrak.
      <br/>
      <br/>
      Veď čože,
      <br/>
      je nebo z našej triešte?
      <br/>
      je z trpiteľa?
      <br/>
      <br/>
      Povedz, ó, Bože,
      <br/>
      aj zajtra ešte?
      <br/>
      nebude veľa?
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2505091">
        </a>
        Trubadúr
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Dom večne zhrievam,
      <br/>
      som do modlitby vždy,
      <br/>
      a spievam i vám i nie vám
      <br/>
      z izby do izby.
      <br/>
      <br/>
      Pieseň mi šumí,
      <br/>
      k Bohu sa tisnem,
      <br/>
      aj slová sú mi
      <br/>
      zo zlatých písmen.
      <br/>
      <br/>
      Som trubadúr,
      <br/>
      vždy začnem,
      <br/>
      k obloku nachýlený;
      <br/>
      <br/>
      popíšem múr
      <br/>
      a plačem,
      <br/>
      málo je steny.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2505125">
        </a>
        Večerná modlitba
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Ja, Rudolf Dilong, trubadúr,
      <br/>
      z milosti Božej bedár,
      <br/>
      zatváram knihu, cyklus chmúr,
      <br/>
      žalosti abecedár;
      <br/>
      ó, tu v ňom placho nešumí
      <br/>
      tichučké slovo vďaky,
      <br/>
      hrôzy svoj popol nesú mi
      <br/>
      na skrvavené zraky.
      <br/>
      <br/>
      Dokončím službu, inovať
      <br/>
      na nej len mraziť môže,
      <br/>
      bezmocne musím žalovať:
      <br/>
      vek zlý je, čas na nože,
      <br/>
      blen neodteká z denných drám,
      <br/>
      možno ho brať do vedár,
      <br/>
      ťahám sa s krížom a som sám,
      <br/>
      z milosti Božej bedár.
      <br/>
      <br/>
      Som smútok zeme a nie soľ,
      <br/>
      na poli líham k mlákam,
      <br/>
      hľa, tu ma cyklón zaniesol,
      <br/>
      už ťažko dúfam, čakám;
      <br/>
      noc ide, mne chlad neskorý
      <br/>
      zatvára oči. Kto som?
      <br/>
      Chceš, Pane, viacej pokory
      <br/>
      v človeku večne bosom?
      <br/>
      <br/>
      Koľko tu ciest, tých tŕnistých!
      <br/>
      koľko len hluchých uší!
      <br/>
      koľko dní, hodín neistých
      <br/>
      musel som uniesť v duši!
      <br/>
      a ešte neviem, kde sa hnúť
      <br/>
      a zdržať mlynské kolo,
      <br/>
      vyháša leto, vyschne prút,
      <br/>
      už nebude, čo bolo.
      <br/>
      <br/>
      Pýtam sa: kde som na zemi?
      <br/>
      ešte raz kričím: kto som?
      <br/>
      kde mi je vlasť? kríž nástenný?
      <br/>
      kto ma hnal s jeho lósom?
      <br/>
      už hrob tam kdesi rastie mi
      <br/>
      na poli s vyschlým prosom,
      <br/>
      ber si ma, Bože rannej hmly
      <br/>
      za prvým albatrosom.
      <br/>
      <br/>
      Ja, tohto veku biedny vrak,
      <br/>
      striasam prach, Pane, z bedár,
      <br/>
      to, čo ti dávam, skloňže zrak,
      <br/>
      je slabosť moja, nie dar;
      <br/>
      bez teplej zeme, bez tíšin
      <br/>
      cudzina ostala mi,
      <br/>
      čože ti mám dať — ničí syn?
      <br/>
      Buď, Pane Bože, s nami!
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2505182">
        </a>
        Chalúpka rodná
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Chalúpka rodná drahá,
      <br/>
      v srdci ťa ukrývam,
      <br/>
      niet okrem teba blaha,
      <br/>
      kde sa len podívam,
      <br/>
      niet teploty, niet kvetov
      <br/>
      a spievajúcich krás,
      <br/>
      dosť mi už piesní svetov!
      <br/>
      dosť búrok týchto čias!
      <br/>
      dosť letu divých húsok,
      <br/>
      vyhnaných nevôľou!
      <br/>
      chce sa mi dýchať kúsok
      <br/>
      chalúpky pod hoľou.
      <br/>
      <br/>
      Chce sa mi vidieť strechy,
      <br/>
      dedinku predrahú,
      <br/>
      nepadnem bez útechy
      <br/>
      pred domom na prahu,
      <br/>
      dolinka s cintorínom,
      <br/>
      dáš mi mak pokoja,
      <br/>
      otcovia hľadia k synom,
      <br/>
      čo prídu, ako ja,
      <br/>
      raz k svojim mŕtvym Božím
      <br/>
      na slávnosť hodovnú,
      <br/>
      prach kostí svojich zložím
      <br/>
      ku prachu dedovmu.
      <br/>
      <br/>
      Ale prv chcem si zahriať
      <br/>
      to srdce boľavé;
      <br/>
      tam kolo našich záhrad
      <br/>
      list šumí v diaľave,
      <br/>
      v chalúpke pod horami
      <br/>
      nehasne lampy kmit
      <br/>
      a kto je plný snami,
      <br/>
      pamätá jari svit,
      <br/>
      ešte si cestu značí,
      <br/>
      vetrík ju ovieva,
      <br/>
      ešte si pri Machnáči
      <br/>
      na vŕšku zaspieva.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2505236">
        </a>
        Slovenskej mládeži
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Ó, mládež, breh náš z Tatier vlády,
      <br/>
      buď pozdravená, mocnieš, vieme!
      <br/>
      Ten kvetný svet nám dáte, mladí,
      <br/>
      ste navždy rodnou soľou zeme,
      <br/>
      pre vás znie chvíľa pozajtrajšia,
      <br/>
      ako na deň pri zazvonení,
      <br/>
      budúcnosť dýcha, nádej krajšia
      <br/>
      na cestu vašich pokolení.
      <br/>
      <br/>
      Nech prídu časy, v chlebe skryté,
      <br/>
      čo požehnanie by nám dali,
      <br/>
      vás, vaše srdce neprebité,
      <br/>
      nech zdvihnú sväté ideály,
      <br/>
      premôže svetlom veľká viera
      <br/>
      chmúravy tohto veku,
      <br/>
      vo vás sa rodí nová éra,
      <br/>
      ešte sen dáva o človeku.
      <br/>
      <br/>
      Život a lásku, ľudskosť, bratstvo,
      <br/>
      objatie vo vesmíroch!
      <br/>
      Mať šíre svety za bohatstvo,
      <br/>
      byť mocnárom v ich víroch,
      <br/>
      k ľudstvu si kľaknúť, modliť sa s ním,
      <br/>
      veľký mať domov, no aj skromný
      <br/>
      pokropiť Kriváň spevom hlasným,
      <br/>
      povedať mu: sme neoblomní.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2505281">
        </a>
        Matka
       </h2>
      </div>
     </div>
    </div>
    <p>
    </p>
    <p>
    </p>
    <div class="literallayout">
     <p>
      <br/>
      Pozdravená buď,
      <br/>
      rodička básne plná!
      <br/>
      Plod iskry tvojej som,
      <br/>
      plod života,
      <br/>
      a takto v ohni si
      <br/>
      do neba vošla.
      <br/>
      Nebol to odchod,
      <br/>
      vraciam sa poznať
      <br/>
      na tvoje hory
      <br/>
      to, čo ti Boh dal do mňa.
      <br/>
      <br/>
      Ja som vždy hľadel
      <br/>
      na druhé deti,
      <br/>
      ako prosili mlieko,
      <br/>
      ako do gliedňačkov
      <br/>
      kukali, boli prázdne.
      <br/>
      Ten spev som poznal.
      <br/>
      Takto je plný i dnes
      <br/>
      pod tvojou nohou trávnik,
      <br/>
      a jeho pieseň zanášam,
      <br/>
      matka, na tvoje hory.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2505317">
        </a>
        Pred ružou
       </h2>
      </div>
     </div>
    </div>
    <p>
    </p>
    <p>
     V sprievode slovenskej slobody sme tak, ako keď idú kráľovnú
                                        kvetov voliť. Prichádzajú ruže a naša nie je medzi nimi.
    </p>
    <p>
    </p>
    <p>
     Susedia nám pošliapali záhradu, polámali kvety. Treba znova
                                        sadiť a pestovať. Nič nám nepomôže kričať, ani obloky
                                        vybíjať.
    </p>
    <p>
    </p>
    <p>
     Ako sa zachovajú ďalej, to nás neodradí od práce. Venujme sa
                                        svojim kvetom viac ako cudzím ľuďom.
    </p>
    <p>
    </p>
    <p>
     Tá nežná panna rastlín musí vyjsť z našich rúk. Má kedy rásť;
                                        raz príde i náš čas pre ružu.
    </p>
    <p>
    </p>
    <p>
     Nepýtaj sa, ako ten čas príde a kedy. Jedno tisícročie nás
                                        nebolelo tú prácu robiť.
    </p>
    <p>
    </p>
    <p>
     Nehovor, že dlho hľadieť na ničené kvety je drásavé. Nie je, keď
                                        krásnu vec robíme.
    </p>
    <p>
    </p>
    <p>
     Tešiť sa, ako srdce je bez ťarchy pri myšlienke na svoj grunt. A
                                        ako aj zhrbení k zemi pozeráme si do očí.
    </p>
    <p>
    </p>
    <p>
     Ako deň nie je bremenom, ako sme zohnutí i narovnaní v byľke, čo
                                        nám rastie.
    </p>
    <p>
    </p>
    <p>
     A jednak medzitým povíchrice i hrmavice ženú sa na našu záhradu
                                        a pomáhajú susedovi robiť zlú robotu. Búrka sto ráz príde,
                                        no neodvalí z kostola pol steny.
    </p>
    <p>
    </p>
    <p>
     Vtedy nás volá Pán Boh a povie: keď zvädne jedna krása, či
                                        nestvorím ďalšiu?
    </p>
    <p>
    </p>
    <p>
     A kriesi ju, až do priestorov, ktoré sa volajú medom a mliekom,
                                        ešte vždy nevydobyté.
    </p>
    <p>
    </p>
    <p>
     Hľa, tu je 40 rokov púšte, s džbánom bez vody a s chvíľami bez
                                        chleba, ale vždy s hlasom: Ja som Pán Boh tvoj.
    </p>
    <p>
    </p>
    <p>
     Lupieny ľudské opadajúce svojím tichom i svojím reptaním, modlia
                                        sa predsa len.
    </p>
    <p>
    </p>
    <p>
     Lazár nezomrel, keď nebolo omrviniek. Bol chudobný, pominul sa
                                        svojím rodným bozkom.
    </p>
    <p>
    </p>
    <p>
     Tieto koľajnice sa vždy končia v nebi. I nám. Azda potomci sa
                                        budú viac uvíjať.
    </p>
    <p>
    </p>
    <p>
     Možno už vaše decko hrebie prstom v záhrade. Na blízky Boží
                                        potok volá pre vodu.
    </p>
    <p>
    </p>
    <p>
     A pritlačilo drahú prsť ku korienku, prosí pre kvietok pomoc.
    </p>
    <p>
    </p>
    <p>
     Neodbočí od seba. Srdcom sa bije o tú zem. Tam bude bývať v
                                        slobode.
    </p>
    <p>
    </p>
    <p>
     Nad krajinou v slnkách, v dažďoch neukáže Boh svoje dno. Má
                                        zákony.
    </p>
    <p>
    </p>
    <p>
     A zachová ich. Ruža musí byť kráľovnou. Tá naša, u nás.
    </p>
    <p>
    </p>
   </div>
  </div>
 </body>
</html>
