<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e97">
       </a>
       Listy tichým ľuďom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Hrozí nám zlá doba? Zem je zviera. Ale slnko naďalej ostane nad nami.
   </p>
   <p>
    *
   </p>
   <p>
    Oproti mne letí mastodont. Pozor, i ja mám kosti. Raz ich tu nájdu, s kúskom slnka na
         mne.
   </p>
   <p>
    *
   </p>
   <p>
    Roky a storočia ozvú sa po nás. Žili sme v nich, plod i potom sa vytisne von.
   </p>
   <p>
    *
   </p>
   <p>
    Vrstvy usadlín vo vrchoch dodnes sa držia z potopy. Vidíte, ako dobre sú nakŕmené naše
         prahory.
   </p>
   <p>
    *
   </p>
   <p>
    Nájdu sa vykopávky, staré črepy hrncov, ako sa do nich díva hladná lebka.
   </p>
   <p>
    *
   </p>
   <p>
    Do zeme sa dostanú všetci, mocnári i slabosi. Pod zemou sa už nehnevajú na seba.
   </p>
   <p>
    *
   </p>
   <p>
    Človek nemá sa cítiť malým, pretože svet je veľký. More je veľké a malé ryby sú šťastné.
         Čím väčšie je, tým viac slobody.
   </p>
   <p>
    *
   </p>
   <p>
    No ľudia musia bojovať za slobodu. Koláče nerastú na strome, treba ich doma robiť.
   </p>
   <p>
    *
   </p>
   <p>
    Pozor na tých, čo zavýjajú naokolo. Vlk je vždy vlkom. Keby mu pastier grajciar hodil,
         on si radšej vezme ovcu.
   </p>
   <p>
    *
   </p>
   <p>
    Divosi chodia za nami od prvého dňa Kaina. Nedávajú to, čo Boh dáva.
   </p>
   <p>
    *
   </p>
   <p>
    Chmáry vždy iné chcú, nie to, čo my. Stvoriteľ, s nebom chodíš za nami.
   </p>
   <p>
    *
   </p>
   <p>
    Noe videl slnko vychádzať. Mal mnoho stáda, vyslovil ho na celú zem, pre jeho kostry.
   </p>
   <p>
    *
   </p>
   <p>
    Tá zver z čias Noema v kostiach netrápi sa, kedy sa narodila, kde žila. Nič sa jej
         neušlo z diaľok.
   </p>
   <p>
    *
   </p>
   <p>
    My od diaľok rajských rúbeme sa o svoje miesto. Boh pri stvorení vyslovil človeka tak:
         obrábať budeš zem.
   </p>
   <p>
    *
   </p>
   <p>
    Tichým ľuďom nemôže hroziť zlá doba. Keď sme tichí v Bohu.
   </p>
   <p>
    *
   </p>
   <p>
    Nevedel nikto z nás v prvý deň po narodení, čo robí. A Boh vedel všetko: človek svieti.
   </p>
   <p>
    *
   </p>
   <p>
    I v ďalekej dobe budú svietiť tiché deti. Poprosia hviezdou o nebo.
   </p>
   <p>
    *
   </p>
   <p>
    Blankyt sa nepoddá. Každý raz bol morom, z našich konárov.
   </p>
   <p>
    *
   </p>
   <p>
    Raz pri odhalených rumoch nájdu na nás o taký kvetný závit viac.
   </p>
   <p>
    *
   </p>
   <p>
    A tá hladná lebka v storočiach i pod zemou plávala s vlnami Božími.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Oči nám svietia dohora. Anjelom sme sa nevyhli, s nami stolujú. Svetla je o to viac.
   </p>
   <p>
    *
   </p>
   <p>
    Chceme mať nebešťanov na hostine. Nech si pochutnajú na našich zázvorníkoch, na našej
         zemeguli.
   </p>
   <p>
    *
   </p>
   <p>
    A Pán Boh im povie: mám na zemi i takých, čo trpia, ticho mi otvárajte.
   </p>
   <p>
    *
   </p>
   <p>
    Nebuchnite dvermi. Víno by sa rozlialo na stole a nik by ho nedal naspäť do pohára.
   </p>
   <p>
    *
   </p>
   <p>
    A nevieme, čo by sa stalo so zlatou vázou. Je našou priateľkou.
   </p>
   <p>
    *
   </p>
   <p>
    Zlato sa doluje v zemi, treba byť pod zemou, dať tme bozk, ako dávame ovociu v záhrade.
   </p>
   <p>
    *
   </p>
   <p>
    Strom je náš, aj nie je. Ani jedno jablko druhý raz neopadne.
   </p>
   <p>
    *
   </p>
   <p>
    Zvodca hovorí nám o zvodnom svete pod jabloňou: toto všetko ti dám, keď budeš plakať. A
         plače sa pre nič.
   </p>
   <p>
    *
   </p>
   <p>
    Kde je tvoje srdce, tam je tvoj poklad. Povieme v nebi to, čo sa tu nedá povedať.
   </p>
   <p>
    *
   </p>
   <p>
    Vieme to. A jednak nemáme kedy ani sadnúť si k obedu.
   </p>
   <p>
    *
   </p>
   <p>
    Keď zatvoríme peňaženku, myslíme si, že utíchne. Len chudobný človek má sa kedy najesť.
   </p>
   <p>
    *
   </p>
   <p>
    Na hostine neba ľud Boží už si nespomenie, že trpel. Plač neostal v ňom. V kúte opretá
         je harfa Dávidova.
   </p>
   <p>
    *
   </p>
   <p>
    Izba neba je bez hraníc. Nemá štyroch tmavých rohov.
   </p>
   <p>
    *
   </p>
   <p>
    Nebojí sa nebešťan, že je sám. Všetku vôňu lúk má so sebou.
   </p>
   <p>
    *
   </p>
   <p>
    Keď raz Boh stvoril kvety, nikdy nie sú smutné. Všetky sú tak stvorené.
   </p>
   <p>
    *
   </p>
   <p>
    A človek je ešte krajšie stvorený. Má Božiu podobu.
   </p>
   <p>
    *
   </p>
   <p>
    Je obrazom Boha. Len ho treba zo zeme zdvihnúť a dať do modlitbovej knižky.
   </p>
   <p>
    *
   </p>
   <p>
    A Kristus je tu ďalej, potichy.
   </p>
   <p>
    *
   </p>
   <p>
    Nie sme pri ňom cudzincami, stolujeme spolu.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Svet je dobre uprataný od stvorenia. Kalvária je tam, kde ju Stvoriteľ dal, i Jeruzalem
         s Turícami.
   </p>
   <p>
    *
   </p>
   <p>
    Výšiny — to hvizd zdola. Máme sa rozhviezdiť, i v pocestnom plášti, i v súžení.
   </p>
   <p>
    *
   </p>
   <p>
    Ak by sme sa dostali pre nič za mreže, chyťme sa ruky Božej lásky.
   </p>
   <p>
    *
   </p>
   <p>
    Väzenia netreba váľať. Poodnášame ich v svojich ranách. Pán s nami! Aj s duchom tvojím!
   </p>
   <p>
    *
   </p>
   <p>
    Niet bôľu čierneho. Je biely. Zem chcela kotúľať slzy a vsiakli do nej.
   </p>
   <p>
    *
   </p>
   <p>
    Nezvesili sme hlavu. Niet umieráčka na narodeniny svätých.
   </p>
   <p>
    *
   </p>
   <p>
    Srdce je nerozbitý pohár, nedopitá bolesť. Sú tu naše zložené ruky.
   </p>
   <p>
    *
   </p>
   <p>
    Tí, čo sú na slobode, sú aj tam, kde niet slobody. Kleričkovia v Ríme si poplačú pri
         mojom Otčenáši.
   </p>
   <p>
    *
   </p>
   <p>
    Nikdy nie sú pri cudzom stole. Čože, decko, nevidíš matku v dome? Neboj sa, aj tak som
         matkou.
   </p>
   <p>
    *
   </p>
   <p>
    Potichy povieš svoje meno ľuďom na našej roli. Oráč nie je z inej oblohy.
   </p>
   <p>
    *
   </p>
   <p>
    No nebezpečný pažravec vezme ti roľu. A utne každú ruku, ktorá sa modlí.
   </p>
   <p>
    *
   </p>
   <p>
    Na vrchoch nestrpí vatru. Nedovolí ju zapáliť. To aj očami dá sa vidieť.
   </p>
   <p>
    *
   </p>
   <p>
    Rodinu stratíme, chalupu, všetko. Jób sa vždy prizná k majetku večnosti.
   </p>
   <p>
    *
   </p>
   <p>
    Tam sa dá kraľovať. Ale na zemi i Kráľ niesol sa na osliatku do hlavného mesta.
   </p>
   <p>
    *
   </p>
   <p>
    My nevyrúbeme hory ľudstva, čo kričia: ukrižuj ho! A tu vydržali i naši otcovia.
   </p>
   <p>
    *
   </p>
   <p>
    Vyspievali v kostole jeden voz zbožia. Za brehom večnosti sú pre nás darom.
   </p>
   <p>
    *
   </p>
   <p>
    To sa dialo od roka do roka. Medzi dvomi Vianocami sa všetko dialo.
   </p>
   <p>
    *
   </p>
   <p>
    Syn Boží z Kalvárie bol nám darom. Ten vrch bol dobre uprataný od stvorenia sveta.
   </p>
   <p>
    *
   </p>
   <p>
    Hľa, dobýva sa i dnes Vesmír. Jeho výprava nemá pušného prachu.
   </p>
   <p>
    *
   </p>
   <p>
    Čierna je Golgota pre vládu temnôt. Veronika nemala čierny ručník.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Chudobný človek má zvláštne plecia. Veľké. No v hrobe ho nebudú tlačiť.
   </p>
   <p>
    *
   </p>
   <p>
    Dnes sa dukáty z čias Jánošíka nerozdávajú priehrštím. Zdravasky áno.
   </p>
   <p>
    *
   </p>
   <p>
    Odtrhneme si z červánkov raňajšej zory a dáme do vázy. Budú nám horieť až po cmiter.
   </p>
   <p>
    *
   </p>
   <p>
    Pochovajú nás priatelia. Chudobný ich má mnoho.
   </p>
   <p>
    *
   </p>
   <p>
    Videli sme, že otčinu smrť nepokosí. Peľ z kvetov nevie odísť. Prídu včely.
   </p>
   <p>
    *
   </p>
   <p>
    Pocestnému človeku prídu do cesty anjeli, ktorých nevidí. Dobre vytuší, že z počasia
         neba majú kepienok.
   </p>
   <p>
    *
   </p>
   <p>
    To, čo nás čaká, je plameň Božích dlaní. Dom, keď je i na rozpadnutie, prijme slnko.
   </p>
   <p>
    *
   </p>
   <p>
    Tak vo vyrúbanej hore zdvihneme poranenú jahodu. Dívajú sa kamene na kamene, ľudia na
         ľudí.
   </p>
   <p>
    *
   </p>
   <p>
    Rozbehnutí svetom nemáme slabé nohy. Za hltom vody upachtené decko pribehne vždy k domu.
   </p>
   <p>
    *
   </p>
   <p>
    Ty možno cestou utrpíš rany. Záleží, aký furman ťa vezie. Keď blahoslavení trpia, to
         nesmie bolieť.
   </p>
   <p>
    *
   </p>
   <p>
    Harmonika nemlčí, keď je pri nej, kto vie hrať.
   </p>
   <p>
    *
   </p>
   <p>
    Evanjelium je chlieb Boží. Každý vie čítať. Vezmite a jedzte.
   </p>
   <p>
    *
   </p>
   <p>
    Aj víno v Káne. Podávajte si ho, je ho plná svadba. Berte a pite.
   </p>
   <p>
    *
   </p>
   <p>
    Láska Božia je priepasť. Z rúk do rúk ide lano Všemohúceho. Chyťte sa ho. Keď neviete
         ako, my sme tu.
   </p>
   <p>
    *
   </p>
   <p>
    Kľaknúť si, prosiť za previnilcov. Rozšíriť nebo obrátenými hriešnikmi. Bože, ty to
         kážeš.
   </p>
   <p>
    *
   </p>
   <p>
    Keď ste utekali z domu, od Boha ste neutiekli. Boh je večný.
   </p>
   <p>
    *
   </p>
   <p>
    Pre 40 rokov púšte je čas odpustiť všetkým. Chudobní z domu do domu to robia.
   </p>
   <p>
    *
   </p>
   <p>
    Boh dýchol na prach zeme. Tak nás tu položil. Ten prach najprv miloval, od brehov až po
         brehy mora.
   </p>
   <p>
    *
   </p>
   <p>
    Kto nezbohatne, má najradšej túto čiaru na mape.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Chlieb každý položí k svojmu menu. Všetci máme domov. Na hostinu nosíme ticho.
   </p>
   <p>
    *
   </p>
   <p>
    Sme obrátení tvárou k sebe. Na tejto posvätnej pôde nie je kvietok chrbtom ku kvietku.
   </p>
   <p>
    *
   </p>
   <p>
    Pútnik sa modlil, idúc cez hory. Vo vrecúšku mu ostala suchá kôrka. Nemal ho deravé.
   </p>
   <p>
    *
   </p>
   <p>
    Po uliciach chodí nedeľa. Vojde do kostola na mihnutie oka i vo všedný deň.
   </p>
   <p>
    *
   </p>
   <p>
    Slnko nejde do zahraničia. Je pri svojom chlebe.
   </p>
   <p>
    *
   </p>
   <p>
    Keby nám ostala z 12 košov jedna omrvinka, treba ju rozdať. Je príležitosť klasiť sa.
   </p>
   <p>
    *
   </p>
   <p>
    Zem je veľká pre krst. Zvony majú srdce, veža nie je im malá. Ide čas lásky.
   </p>
   <p>
    *
   </p>
   <p>
    Zima už prešla, hovorí biblická Pieseň piesní. Oči nemajú polená snehu pod nohami.
   </p>
   <p>
    *
   </p>
   <p>
    Majú čistý pohľad. Tak čisto pozerá Boh na zem. Tak má stretnúť človek človeka.
   </p>
   <p>
    *
   </p>
   <p>
    Boh nepríde ani raz k cudzím. Nemá ich nikde. Aj kamienok je mu pobrežím.
   </p>
   <p>
    *
   </p>
   <p>
    Pre príchod Boží máme spev. Pre spev musíme mať pieseň, aj dobrý hlas. Stvoriteľa živíme
         akoby mala byť večná jar.
   </p>
   <p>
    *
   </p>
   <p>
    A do jari vždy príde veľký týždeň, s Golgotou. A dolu Jordánom plávajú kryhy našej zeme.
   </p>
   <p>
    *
   </p>
   <p>
    A povieme ti, Bože, že i ten kríž je z neba, čo si nám ho dal k menu.
   </p>
   <p>
    *
   </p>
   <p>
    Chceli sme vidieť tvoju slobodu. Máme povybíjané obloky. Kvety našich záhrad plačú po
         všetkých potokoch.
   </p>
   <p>
    *
   </p>
   <p>
    Človek by človeka okradol i o posledný chlp, nie o kríž, nie o vrásky tváre.
   </p>
   <p>
    *
   </p>
   <p>
    Berieme všetko ako pohár vody. Je to pohár z neba. Vietor sa môže ruvať o suché stromy,
         nie o nás.
   </p>
   <p>
    *
   </p>
   <p>
    Nesadajme na vyschnutý peň. Tam sa nám nik nepomkne. Havran, čo tade letí, nepozerá nám
         do očú.
   </p>
   <p>
    *
   </p>
   <p>
    Všetko, čím ťa Pán Boh priodeje, prijmi potichy.
   </p>
   <p>
    *
   </p>
   <p>
    Máš chlieb k svojmu menu. Prežehnaj sa a povedz Pán Boh zaplať!
   </p>
   <p>
   </p>
   <p>
    <span class="bold">
     <strong>
      6
     </strong>
    </span>
   </p>
   <p>
   </p>
   <p>
    Najprv stvoril Boh svetlo a pre svetlo človeka. Kde ho položiť? A položil ho do svojej
         podoby. Boh nechcel ani jamu, ani popol.
   </p>
   <p>
    *
   </p>
   <p>
    Dvaja boli pri stvorení, Boh a človek. Človek povedal: Sme. Taký máme pohľad na svoj
         pôvod.
   </p>
   <p>
    *
   </p>
   <p>
    A dostali sme sa i na opačnú stranu. Stvoriteľ volá na nás: ľudia, čo robíte? Keď sú
         vojny, keď pred nabitou flintou ozve sa nám: Pokoj vám!
   </p>
   <p>
    *
   </p>
   <p>
    Do kláskov na roli sa strieľa. Kto ich bude kosiť?
   </p>
   <p>
    *
   </p>
   <p>
    Vinič nezletí na chodník, kade chodíme. Vieme to, keď príde do pohára.
   </p>
   <p>
    *
   </p>
   <p>
    Píšťalka pastiera píska k nebu. Kým tu dolu vietor naháňa ôstie do zrna, aby ho
         zahlušil.
   </p>
   <p>
    *
   </p>
   <p>
    Koho vidíme niesť hoboj, sme istí, že vie na nej hrať.
   </p>
   <p>
    *
   </p>
   <p>
    Svätí nemlčia v sochách. Celý svoj život vyrozprávali ľudstvu. Kvitli.
   </p>
   <p>
    *
   </p>
   <p>
    Nebom je nám aj zem chmúravá. Ale so zvonicami.
   </p>
   <p>
    *
   </p>
   <p>
    Kristus povedal apoštolom: budú vás prenasledovať. Aj keď ušli z Olivovej záhrady, bol
         istý, že ich má.
   </p>
   <p>
    *
   </p>
   <p>
    Proroctvá Božie nie sú falošné. Pokazili by hodiny vekov.
   </p>
   <p>
    *
   </p>
   <p>
    Boh je i pri hodinách, čo zle išli. Cudzoložnica, kde pozeráš? Nemám kameňov. Kde to
         plačeš, Magdaléna? Na moje nohy? Áno, prišiel som.
   </p>
   <p>
    *
   </p>
   <p>
    More svoje perly skrýva. Dôvody lásky má Boh.
   </p>
   <p>
    *
   </p>
   <p>
    Vtáčky od vyhnanstva z raja spevom sa modlia. Myslíš, že sú potrestané? Spievaj.
   </p>
   <p>
    *
   </p>
   <p>
    Kde je tvoje srdce, tam je tvoj poklad. Keď je v podošvách, už sú zodraté.
   </p>
   <p>
    *
   </p>
   <p>
    Boháč myslí, že všetko má. A keď letí do jamy, nemá krídla.
   </p>
   <p>
    *
   </p>
   <p>
    Divá zver má hrozné spáry. Vieš, Bože, čo nám dá. No nielen dá, ani neutíchne.
   </p>
   <p>
    *
   </p>
   <p>
    My trpieť vieme. Nám nič nezaškrípe v modlitbe. Tyrani nad ňou nevládnu.
   </p>
   <p>
    *
   </p>
   <p>
    Ak sme slabší, Boh to vie dobre. Narodil sa i zomrel medzi nami slabými.
   </p>
   <p>
    *
   </p>
   <p>
    Pokolenia tu žili z byľky na byľku. A Vykupiteľ sám sa dal zlomiť na kríži ako byľka.
   </p>
   <p>
   </p>
   <p>
    <span class="bold">
     <strong>
      7
     </strong>
    </span>
   </p>
   <p>
   </p>
   <p>
    Boh nám dal moc konať zázraky. Ticho, dobré duše, viete to robiť.
   </p>
   <p>
    *
   </p>
   <p>
    Odpúšťajte, ústa nepozlátené. Aj čo len rosou pery, voňajúcou slnkom, i mne i tebe.
   </p>
   <p>
    *
   </p>
   <p>
    Neutekaj so svojím darom hneď do kostola. Udobri sa, s kým sa hneváš.
   </p>
   <p>
    *
   </p>
   <p>
    Ak ťa niekto uderí po jednom líci, pobozkaj aj druhú ruku.
   </p>
   <p>
    *
   </p>
   <p>
    Keď uvidíš takého, čo mu zima, ak máš plášť v skrini, nový, ešte neobnosený, daj ho.
   </p>
   <p>
    *
   </p>
   <p>
    A zastavíš sa pri takom, čo svinské pomyje chlípe. Oznámiš mu, aby šiel domov.
   </p>
   <p>
    *
   </p>
   <p>
    Mýtnik Zachej, čo doteraz len okrádal a zdieral každého, prijme tvoju návštevu. Povie
         ti: ostaň, teraz idem rozdávať.
   </p>
   <p>
    *
   </p>
   <p>
    Miluj aj nepriateľov, keď chceš mať nad sebou slnko a dážď, ako ho oni majú.
   </p>
   <p>
    *
   </p>
   <p>
    Ľavá ruka o almužne pravej ruky nemá vedieť. Nekrič.
   </p>
   <p>
    *
   </p>
   <p>
    Majetky tohto sveta nezhromažďuj, keď si von z neba. Nebuď pokrmom moľov a hrdze.
   </p>
   <p>
    *
   </p>
   <p>
    Nestaraj sa, čo budeš jesť a piť, čím sa šatiť. Na zemi asi už vymreli vtáčky a ľalie?
   </p>
   <p>
    *
   </p>
   <p>
    Máš robotu s brvnom a smietkou v oku. Nechaj brvno brvnom, to sa ťažko ťahá z oka von.
   </p>
   <p>
    *
   </p>
   <p>
    Sú dve cesty, široká a úzka. Do neba? Nie. So slzou sa vraciaš, ak si sa oškrel na tej
         úzkej.
   </p>
   <p>
    *
   </p>
   <p>
    Dobrý strom nesie dobré ovocie, zlý zlé. Ako vyťať ten zlý, keď je sekera vyštrbená?
   </p>
   <p>
    *
   </p>
   <p>
    Plniť vôľu Božiu, či nestačí povedať dva razy to „Pane“?
   </p>
   <p>
    *
   </p>
   <p>
    Z neba počuť hlas: keď ste len dvaja v mojom raji, ja som pod vaším stromom.
   </p>
   <p>
    *
   </p>
   <p>
    V búrke na mori Boh sám sa nebál proti dvanástim. Všetci sa báli.
   </p>
   <p>
    *
   </p>
   <p>
    Petrovi hneď pri večeri povedal: Peter, ty si skala, čo to robíš v tme na dvore? A Peter
         vyšiel z dvora a plakal.
   </p>
   <p>
    *
   </p>
   <p>
    Plakať nad hriechami, to je peniaz s nápisom o Bohu. To sú ruky pre úrodu.
   </p>
   <p>
    *
   </p>
   <p>
    Všetko toto sú zázraky. Máme od Boha moc konať ich.
   </p>
   <p>
   </p>
   <p>
    <span class="bold">
     <strong>
      8
     </strong>
    </span>
   </p>
   <p>
   </p>
   <p>
    Život je more. Nik sa neutopí, kto zomrie za Boha. Nezaniknite, zvonia.
   </p>
   <p>
    *
   </p>
   <p>
    Boh hľadí od lode k lodi. Opretý o vlny, nemôže padnúť. Veď Kristus chodil po vode, keď
         už žil Herodes i Pilát.
   </p>
   <p>
    *
   </p>
   <p>
    Pracujeme za kráľovstvo Božie, za jeho oheň. Do tohto plameňa darmo zatínať mečom.
   </p>
   <p>
    *
   </p>
   <p>
    Škovran spieva do brázdy. Na roli zrnko nepochovali. Brázdu páli.
   </p>
   <p>
    *
   </p>
   <p>
    Láska je väčšie brvno ako my. Mravček vie o ňom. Neprivalí ho, nezomiera.
   </p>
   <p>
    *
   </p>
   <p>
    Máme domov i tam, kde cisár Nero má namierený automat, kričí: stoj! A ty nestojíš.
   </p>
   <p>
    *
   </p>
   <p>
    Nezotnú ťa. Odkiaľ si, kvietok? Odtiaľ, kde Boh hľadí z chalupy do chalupy.
   </p>
   <p>
    *
   </p>
   <p>
    Ale veď ti vzali chalupu. A aréna je nič? Tam, kde už levy ručia? To je môj Boží dom.
   </p>
   <p>
    *
   </p>
   <p>
    Keď vládnuca zem je „Ukrižuj ho“, v hymnách katakomb nie je náš prehratý boj.
   </p>
   <p>
    *
   </p>
   <p>
    Nebudú vychádzať z podzemia bojazliví kresťania. Neplakali, zvony tak sa hýbali.
   </p>
   <p>
    *
   </p>
   <p>
    Tak išla sláva storočí. Niesla svoje kvietky. Vo váze hrdlo klinčeka nekrvácalo.
   </p>
   <p>
    *
   </p>
   <p>
    Bože, hľadíš na nás na každom mori. Do tvojich očí siahli sme ako do sväteničky.
   </p>
   <p>
    *
   </p>
   <p>
    Ruky tvoje sú ako rieky. Všade ich vystieraš k svojim oceánom. Vieme, ako vyvierajú.
         Hľadíme ta.
   </p>
   <p>
    *
   </p>
   <p>
    Ježiša sa raz pýtali: Pane, kde bývaš? Tí v Betleheme neprišli sa dívať, kde býva.
   </p>
   <p>
    *
   </p>
   <p>
    No Dieťa nebálo sa toho, že tak býva. To vtáča z neba dobre zletelo na zem, rovno do
         ríše nemluvniatok.
   </p>
   <p>
    *
   </p>
   <p>
    Bola to ríša soldatesky z Jeruzalema. Dvetisíc rokov sa vracia. A je chrám.
   </p>
   <p>
    *
   </p>
   <p>
    Prežehnali nás krížom pri krste a zbierame kvapôčky z Golgoty.
   </p>
   <p>
    *
   </p>
   <p>
    Zbierame klince pri hostine. Nie sú tri, je ich dvanásť košov.
   </p>
   <p>
    *
   </p>
   <p>
    Tak sme pred oltárom Božím v modlitbovej knižke. S hlasom organa.
   </p>
   <p>
    *
   </p>
   <p>
    Boh znie veľmi vysoko. Stvoriteľ nás pritiahne na nitke lásky. Má silné nitky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e818">
       </a>
       Naše Božie cesty
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Keď niekto trpí, sme v jeho zalamovaní rúk. Stíchne, tu sme. Naše slnko je dobre
         oblečené.
   </p>
   <p>
    *
   </p>
   <p>
    Komu patrí dom, vo sviatok bez zástavy na streche? Vrany by kvákali a my stratíme hlas.
   </p>
   <p>
    *
   </p>
   <p>
    Bože, keby si nemal svoju fujaru, museli by sme mlčať. Ale každý z nás je pre teba
         zázrakom.
   </p>
   <p>
    *
   </p>
   <p>
    A slávnosť na poľane trvá. Pastier je, ovce ostali. A preletujú nad nami hviezdy. V tme
         vyššie, ako bez tmy.
   </p>
   <p>
    *
   </p>
   <p>
    Ideme k paši, ostala. Šliapeme ju. Kto pasie, potichy hľadí na nás.
   </p>
   <p>
    *
   </p>
   <p>
    Nezdá sa vám, že aj Pán Boh hľadí na to, čo sme nechali pre tých za sebou. Krok čo krok
         je obloha.
   </p>
   <p>
    *
   </p>
   <p>
    Vôňu Božiu bude mať i to málo, ak sme z neho komusi dali. Zeme je dosť pre takú
         modlitbu.
   </p>
   <p>
    *
   </p>
   <p>
    Sv. František hľadal záchranu pred búrkou. Nebolo v poli nič, len stromok s dvoma
         halúzkami. Skryl ho a triasli sa spolu.
   </p>
   <p>
    *
   </p>
   <p>
    Čosi do úľa nesieme, prehnutí svojou nošou. Ktože vie, ako dýcha včela.
   </p>
   <p>
    *
   </p>
   <p>
    A sme tu defilé. Ide nás byť viac, čisté oko otvára rieku ulice. Nie sme z poutekaných
         dní.
   </p>
   <p>
    *
   </p>
   <p>
    Stvoriteľ nám dal celú zem, ale nie na útek. Každý deň sa rodíme, aby sme tu ostali.
   </p>
   <p>
    *
   </p>
   <p>
    Boh poslal raz svojho Syna tou cestou, okolo každých dverí. Povedzte, či svet nie je
         blízky, od Krista ku Kristovi?
   </p>
   <p>
    *
   </p>
   <p>
    Kristus nedožil sa staroby a nikomu nekázal byť starcom. Omladnutí jeho životom držíme
         sa i jeho rokov.
   </p>
   <p>
    *
   </p>
   <p>
    Či nám, predvčerajším, dnešné nebo potrvá do zajtra? Bol mladý aj Mozart a blankyt mu
         neodišiel.
   </p>
   <p>
    *
   </p>
   <p>
    Keď oslovím človeka, musí tu byť. Keď posielam úsmev hudby k druhým ústam, musí
         potrafiť.
   </p>
   <p>
    *
   </p>
   <p>
    Aj človek, čo mi krivdil, stal sa bratom Krista. Mal usmiatu tvár. Tak sa Boh usmieva.
   </p>
   <p>
    *
   </p>
   <p>
    Nás s trhlinami na rukách je dosť naokolo. Almužny Boh má viac ako my máme.
   </p>
   <p>
    *
   </p>
   <p>
    Je chvíľa svätyne. Mali by sme sa chváliť aj mozoľmi nášho suseda. Bol v zalamovaní
         našich rúk.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Neplačme za bohatstvom. Z čiernej zeme tlačí sa jeho čierny plod. Kde? Na čiernu zem.
   </p>
   <p>
    *
   </p>
   <p>
    Mnoho ráz sme si mysleli, že sme blízo neho. A chytil sa nás svetobôľ.
   </p>
   <p>
    *
   </p>
   <p>
    No neopierajme sa o fantázie, ale chyťme sa pliec Božích. Tam iných pliec niet.
   </p>
   <p>
    *
   </p>
   <p>
    Kedy si sa narodil, diamant, nevieme. Si skrytý a netušíme, kedy budeš náš.
   </p>
   <p>
    *
   </p>
   <p>
    A mať túžby, mať takúto hodnotu — na čo je to? Zaiste v tej chvíli nezložili sme ruky
         pred Bohom.
   </p>
   <p>
    *
   </p>
   <p>
    Neprežehnali sme sa pred stolom, že prídu hostia. Neprídu. K stolu prídu muchy.
   </p>
   <p>
    *
   </p>
   <p>
    Ideme po ovocie. Okolo úst nám vonia. Buďme múdri záhradníci, nebime kyjom strom.
   </p>
   <p>
    *
   </p>
   <p>
    Ak sme sa previnili proti dobrému plodu, takých Boh hľadá. V raji na dvoch vinníkov
         volal veľmi hlasno, keď prišli na svet.
   </p>
   <p>
    *
   </p>
   <p>
    Hľa, aký kontrast. Keď prišiel na svet Syn Boží, Matka v Betleheme pri narodení ani
         slova nepovedala. Len ho vzala do rúk a ruky pracovali.
   </p>
   <p>
    *
   </p>
   <p>
    Potom, keď Krista celý svet ukrižoval, nebo bolo ticho. Pracovalo.
   </p>
   <p>
    *
   </p>
   <p>
    Vidíte, také sú bohatstvá v komore Vesmíru. Keď treba, mlčia. Svätí tak obedujú.
   </p>
   <p>
    *
   </p>
   <p>
    Svet má mnoho peňazí a chcel by za ne hviezdy dostať na nebi. No hore tým vrchom voz
         neutisneme.
   </p>
   <p>
    *
   </p>
   <p>
    Hľa, chceme mať mnoho a byť otrokmi. Hlásme sa u Pána Boha. Treba mať slobododarcu.
   </p>
   <p>
    *
   </p>
   <p>
    Aj to málo je pre nás vzácne. Aby sme prišli na pokosené strnisko, máme nedeľu. Pre
         klásky ostala.
   </p>
   <p>
    *
   </p>
   <p>
    Pre chudobných chudoba je chodníčkom k chalupe, z role po kvetnatej lúke.
   </p>
   <p>
    *
   </p>
   <p>
    Lotor pri Kristovi bol kvietok, s vôňou smrti. Kde bol celý život? Ani nevieme, či mal
         chalupu. A mal ju. Tú poslednú na kríži.
   </p>
   <p>
    *
   </p>
   <p>
    Bohatstvom je prísť aj odísť zo sveta. Ruža má životopis. Kedy sa narodila, to nie je
         prvé. Ale ide byť pekná, to je dátum.
   </p>
   <p>
    *
   </p>
   <p>
    Keď rosa celú noc chodí po sedmokráskach, nepovie, či bol jej bosonohý sen bohatý, či
         chudobný.
   </p>
   <p>
    *
   </p>
   <p>
    Prvý pohyb dieťaťa je zbieranie kvetov. Matka ich má všetky. Bude s nimi žiť do smrti.
   </p>
   <p>
    *
   </p>
   <p>
    Preto narodiť sa i umrieť je bohatstvom.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Chceme hľadieť na svoje svety. Aj Boh je tak na mori pre náš prístav.
   </p>
   <p>
    *
   </p>
   <p>
    Budúce epochy budú krásne, keď im povieme: áno. Ide byť doba pre otvorené zraky.
   </p>
   <p>
    *
   </p>
   <p>
    Nech by sme mali u nôh aj chorého Lazára, ak niečo zo stola opadne, tam máme srdce.
   </p>
   <p>
    *
   </p>
   <p>
    Srdce je práca, srdce dáva. A musí vzdorovať vetru, ktorý môže prísť do knihy, keď ju
         píšeme pre najdrahších.
   </p>
   <p>
    *
   </p>
   <p>
    Pre tých nie najdrahších tiež píšeme. Búrky máme za sebou, i pred sebou.
   </p>
   <p>
    *
   </p>
   <p>
    Na vŕšku jeleň popozeral si okolie, aby seba stretol.
   </p>
   <p>
    *
   </p>
   <p>
    A my sme vošli do kostola, keď nebol otvorený. Ale v ňom sme boli. To sme si tam uložili
         v speve.
   </p>
   <p>
    *
   </p>
   <p>
    Utečení nie sme vinníkmi. Útek za slobodou neničí národy. Nech sú nám na stope.
   </p>
   <p>
    *
   </p>
   <p>
    Jabloň je v kvete, ako keď Eva plakala za jeho stratou. Je nevýslovne krásne utrieť
         slzy. Ale kvetmi.
   </p>
   <p>
    *
   </p>
   <p>
    V análoch našich lazov je, že boli hrboľaté. Hrabačky spievali, bol prínos úst.
   </p>
   <p>
    *
   </p>
   <p>
    Z bochníka si odkrojili ako zo sladkej zeme, aj keď nad ňou panovali barbari.
   </p>
   <p>
    *
   </p>
   <p>
    Zlatokop vie, kde je zlato. Ešte ho nemá a neplače.
   </p>
   <p>
    *
   </p>
   <p>
    Svätec nič nepovie. Nestratil ovcu.
   </p>
   <p>
    *
   </p>
   <p>
    Napije sa vody z hlbokej zeme. Vyviera.
   </p>
   <p>
    *
   </p>
   <p>
    Opiera sa v kostole o lavicu. V jeho lakťoch je dengľavá duša. Slabá chvíľa jej vždy
         hrozí.
   </p>
   <p>
    *
   </p>
   <p>
    Láska je prosba. Lebo neprejde deň bez uhryznutia.
   </p>
   <p>
    *
   </p>
   <p>
    V potu tváre nebudeš driemať. Práca nie je v minútke vzletieť k hviezdam a v minútke sa
         vrátiť.
   </p>
   <p>
    *
   </p>
   <p>
    Len pri hrnci kráľovstva nebeského sa nestaráme, čo budeme jesť.
   </p>
   <p>
    *
   </p>
   <p>
    Vandrovník vzal svojich sedem orechov do kapsy. Legenda sa tak končí, že mu nemal kto
         vody podať.
   </p>
   <p>
    *
   </p>
   <p>
    Orol rád krúži. Vie, kde je jeho skala, hľadajúc slobodu.
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Prešiel okolo nás človek, v mene Božom kríval. Nebol nám cudzím, videli sme jeho hlbokú
         hodinu súženia.
   </p>
   <p>
    *
   </p>
   <p>
    Hľa, netreba čakať, aby nás bolela noha, aby sme vedeli, čo je trápenie. Všetci sme s
         nejakou chorobou.
   </p>
   <p>
    *
   </p>
   <p>
    Vojna nám vypálila dediny. Pred očami všetkých ostali sme bratmi pohorelcami.
   </p>
   <p>
    *
   </p>
   <p>
    Nielen my, aj naše lúky vyhoreli. Púpavy si povedali, že nepôjdu inde rásť, nechcú
         rýchlejšie umierať.
   </p>
   <p>
    *
   </p>
   <p>
    A tak dejiny nasadajú na loď. Plávajú. Ak neplávame, šperky, ktoré vdychol Boh na dno
         mora, sú potopené.
   </p>
   <p>
    *
   </p>
   <p>
    Drahokamy majú svoju pieseň od Stvoriteľa. Nemožno ju falošne spievať. Nehľadíme na nebo
         škuľavým pohľadom.
   </p>
   <p>
    *
   </p>
   <p>
    Budeme storočím ducha. Aj vo víchroch, poznať sa musíme, že dozeráme na seba.
   </p>
   <p>
    *
   </p>
   <p>
    Ako klásky Božej role. Keď húľava udiera jedny o druhé, ich to nebolí. Strážia seba i v
         bolesti.
   </p>
   <p>
    *
   </p>
   <p>
    Na pracovité ruky až do smrti idú otlaky. Ruža do posledného dychu žije, aby voňala.
   </p>
   <p>
    *
   </p>
   <p>
    Slnku márne by sme povedali: nepríď. Na takú zlú cestu sa nepustí.
   </p>
   <p>
    *
   </p>
   <p>
    Že sme slabí? Koľko ťažkých osudov sa tu zlomí, keď Bohu ponecháme svoje slabosti.
         Hlásime sa, tu sme.
   </p>
   <p>
    *
   </p>
   <p>
    Koľko je chorých na svete? Odpoveď na otázku je: Boh je jeden a v ňom všetci my. Nech to
         každý vidí.
   </p>
   <p>
    *
   </p>
   <p>
    Pieseň kosy na roli dobre počuť. Aj keď je hlasná, aj keď je tichá ako diamant.
   </p>
   <p>
    *
   </p>
   <p>
    Oberačka je otázkou bozku, ktorý môžeme slnku dať, neschovaní za rajský list.
   </p>
   <p>
    *
   </p>
   <p>
    Vtáčkov neučme nové pesničky. Majú ich od stvorenia sveta. Možno by ochromeli pri nich.
   </p>
   <p>
    *
   </p>
   <p>
    Človek neochromie pri Stvoriteľovej óde, i keď chodí po kameňoch zeme. V zvuku Božom
         zmäknú.
   </p>
   <p>
    *
   </p>
   <p>
    Keď žene stačilo dotknúť sa Kristovho rúcha, čo počula iba zvuk Boží, i my sa pretisneme
         cez zástupy.
   </p>
   <p>
    *
   </p>
   <p>
    Vzadu nik o nás nevie. Nemusí. Aj tak sa dá vyliečiť.
   </p>
   <p>
    *
   </p>
   <p>
    Aj bez slova možno prosiť. Taká je sila prosby.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Je naša spolupatričnosť tam, kde rastieme. Aj keď naše stromy vošli do zatmenia.
   </p>
   <p>
    *
   </p>
   <p>
    Máme ľudské právo brániť sa pred porážkou. Nemať slabý hlas.
   </p>
   <p>
    *
   </p>
   <p>
    Nedostať sa na ukrižovanú tmu a nevzdať sa rozhľadu, keď nás vedie Božie oko.
   </p>
   <p>
    *
   </p>
   <p>
    Vzduch je znečistený hmyzom. Zatieňuje zrak, zapcháva ústa. Máme právo vidieť a dýchať.
   </p>
   <p>
    *
   </p>
   <p>
    Zem rodnú nezotreli sršne. Ideme ich biť. Dlhý bude náš život.
   </p>
   <p>
    *
   </p>
   <p>
    Kto videl raz Tatry, ešte raz ho zhrievajú v duši. Ešte a ešte raz.
   </p>
   <p>
    *
   </p>
   <p>
    Obloha nad Gerlachom nie je darmo na nebi. Vonia našou zemou.
   </p>
   <p>
    *
   </p>
   <p>
    Kamzíci cupkajú po skalách. Ktosi klope na obloky.
   </p>
   <p>
    *
   </p>
   <p>
    Taký je ozón žiary na našich vrchoch. Na štyri strany sveta.
   </p>
   <p>
    *
   </p>
   <p>
    Hľa, dvojkríž slovenský! My na ňom.
   </p>
   <p>
    *
   </p>
   <p>
    Sviatok slobody ušiel pred smrťou. Kriste, či si stratil na kríži slobodu?
   </p>
   <p>
    *
   </p>
   <p>
    Pozrite, aj víchrica bola, aj hromy bili a holuby na našom záhumní poletujú, sú ako z
         hodvábu.
   </p>
   <p>
    *
   </p>
   <p>
    Hrdličkám ostalo ich krovie. A nikdy nezosadnú na pŕhľavu.
   </p>
   <p>
    *
   </p>
   <p>
    Netreba sa vzdať piade zeme, keby hneď bola z domoviny púšť. Aj na Sahare ktosi vládne.
   </p>
   <p>
    *
   </p>
   <p>
    Každý pútnik má mať modlitbovú knižku. Cez potok lávku, k ľaliám rozprávku.
   </p>
   <p>
    *
   </p>
   <p>
    Pri svojich žalmoch máme sväté obrážteky. Nech nám cestou nevypadnú. Sú naše, sú z domu.
   </p>
   <p>
    *
   </p>
   <p>
    A nech zdvihnú po nás zrnko modlitby aj tí, čo pôjdu neskôr. Že sme im ho nechali.
   </p>
   <p>
    *
   </p>
   <p>
    Slobodne tam padlo, kde ho našli na rodných záhonoch. Národ, ktorý chce mať slobodu,
         vždy je doma.
   </p>
   <p>
    *
   </p>
   <p>
    Keď nás príde Boh súdiť, bude nás milovať.
   </p>
   <p>
    *
   </p>
   <p>
    Nie sme tí, čo utekali svetom, aby nás doma nebolo.
   </p>
   <p>
    *
   </p>
   <p>
    Komu zvon slobody bije, počuje ho zo všetkých morských pobreží. Zapálime raz diaľky, od
         Oravy po Bratislavu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1270">
       </a>
       Otčina
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    14. marec. Sviatok. Odomknuté dvere, na stole víno. Náš dych na našich ústach. Siedmy
         svätý deň, odpočinok na Božích pleciach.
   </p>
   <p>
    *
   </p>
   <p>
    14. marec, raz navždy stvorený. Preorané pole brázdou. To nič, že po úrode je márnica.
         Sloboda je v srdci, v ktorom sa Boh chváli.
   </p>
   <p>
    *
   </p>
   <p>
    Duch ukrižovania, kde si? Vtáčky nevyzobú Golgotu. Kráčajte po tŕní, kráčali po ňom
         predkovia, deti im bozkávali oči v blýskaní ťažkých vekov.
   </p>
   <p>
    *
   </p>
   <p>
    Raz si nás, Bože, pozlátil slnkom apoštolov, dvoch bratov solunských. Začali sme si
         odovzdávať jar liturgie z pokolení na pokolenia.
   </p>
   <p>
    *
   </p>
   <p>
    V materinskom jazyku modlilo sa každé holúbätko na svojom dvore. A skladal si ľud piesne
         od rána k mrku, rovno do venca života.
   </p>
   <p>
    *
   </p>
   <p>
    Každý patriarcha kraj svoj mal v láske. Bol vežou, viditeľnou v hlase lastovičiek.
   </p>
   <p>
    *
   </p>
   <p>
    Pred chrámom kvitla lipa pre pohár medu, pre ďaleký 14. marec.
   </p>
   <p>
    *
   </p>
   <p>
    Konečne prišiel. Sviatok rosy. Novina hviezd: utešené nemluvňa.
   </p>
   <p>
    *
   </p>
   <p>
    Po tisícročí prvosen. Otvorenie dňa pri stvorení sveta. Dieťatko do kolísky.
   </p>
   <p>
    *
   </p>
   <p>
    Náručie sa nám stáva kolembavým. V Božej záhrade je plnosť časov, na našich ramenách.
   </p>
   <p>
    *
   </p>
   <p>
    Zvoníme na blankyty. Do kalendára píšeme, ako sa volá tátoš radosti. Nebolo ho ešte u
         nás.
   </p>
   <p>
    *
   </p>
   <p>
    Hrdosť. Končí sa putovanie púšťou. Nesieme na pleci veľký strapec hrozna, tú zasľúbenú
         zem.
   </p>
   <p>
    *
   </p>
   <p>
    Naraz niet na nás rán boľavých. Na lávky pred domom sadli naše matere, kŕmili mláďatá
         mliekom Svätoplukovým.
   </p>
   <p>
    *
   </p>
   <p>
    Je to rozprávka. Vrásky na tvári nehryzú. Ktože by sa žaloval, že treba milovať domov
         svoj! Že klásky pôjdu pod kosu našich otcov. Ani o hrob ďalej!
   </p>
   <p>
    *
   </p>
   <p>
    Naše zlato do našej banky. Prezident, zbieraj prstene. Slovenský štát ďakuje.
   </p>
   <p>
    *
   </p>
   <p>
    Rastislav otvoril dvere kňazovi z Bánoviec, pre národ s Výlevami.
   </p>
   <p>
    *
   </p>
   <p>
    Popoluška dostala sa pred panovnícky prestol. Zakreslite si to na mapu, na všetky mapy
         sveta.
   </p>
   <p>
    *
   </p>
   <p>
    Vojak so slovenským štítkom na čiapke, bráň si hranice. Slováci, stojte na chotári…
   </p>
   <p>
    *
   </p>
   <p>
    Beniak, vystroj parádne svoju Žofiu. Keď básnik orie, nech aj sedmokrásky orú za lutnou.
   </p>
   <p>
    *
   </p>
   <p>
    Hymne nebolo nič ľahšie, ako prísť na ústa. Rozhrnuli sa dvere chrámu na Te Deum.
   </p>
   <p>
    *
   </p>
   <p>
    Celá otčina bola jasotom. Na všetkých uliciach chalupy sa prezliekli kvetmi v oblokoch.
         Každého richtára nosili sme na pleciach.
   </p>
   <p>
    *
   </p>
   <p>
    Žiaľ, dnes stojíme v dyme po pás. Z mrakov strašia duchovia potulní. Chcú písať naše
         dejiny.
   </p>
   <p>
    *
   </p>
   <p>
    Traja Mudrci z Východu mali meteor na nebi a vieru na zemi. My vieme, čo sa o nás v nebi
         mlčí. Nejdeme cestou, kde sa neverí.
   </p>
   <p>
    *
   </p>
   <p>
    Sto ráz roztvoríme perute. Na stojeden raz hory sa budú zelenať. Slnko netreba ratovať
         ani na holých skalách.
   </p>
   <p>
    *
   </p>
   <p>
    Žezlo Metoda, panuj i pred vládou zlodejov. Kradnú kalichy, ale neokradnú ruky kňazské.
   </p>
   <p>
    *
   </p>
   <p>
    Tma troch hodín nie je nocou pre slovo Božie. Kde naše oči svietia, nahlas nás počuť.
   </p>
   <p>
    *
   </p>
   <p>
    Boh je nápojom pre náš marec, aj kde nás chmáry preháňajú. A časom i smršť nás hodí o
         stenu.
   </p>
   <p>
    *
   </p>
   <p>
    Vietor, čo do nás zaprie, môže sa volať storočím, aj storočiami, my ho poznáme. Volal sa
         už raz tisícročným — a tu sme.
   </p>
   <p>
    *
   </p>
   <p>
    Keby nás hneď hory zasypali, pretrváme. Jeden 14. marec, v dejinách našich nezasypaný.
   </p>
   <p>
    *
   </p>
   <p>
    Víchor môže počiarať zem a je nám aj tak drahá. Môže pomliaždiť maliny na vŕškoch a budú
         rásť ďalej.
   </p>
   <p>
    *
   </p>
   <p>
    Rodné stráne nezameníme s cudzími. Nájdeme inú krajinu, ale nie inú bolesť, len svoju.
   </p>
   <p>
    *
   </p>
   <p>
    Keď sa i sám modlím, mám vás tisícich. Som vaším srdcom. Čo vás bolí, to nosím.
   </p>
   <p>
    *
   </p>
   <p>
    Ani tyran nás neodoženie od oblôčka s mrežami. Tak sme pri Božích brehoch.
   </p>
   <p>
    *
   </p>
   <p>
    Keď chodíme po chladnom svete, nepovedzme, že kvety s kvetmi nemajú kde prísť. Otčina
         nevie byť iná.
   </p>
   <p>
    *
   </p>
   <p>
    Nie je márny náš odchod z domu. Lúky voňajú ďalej. Tatrám sa nechce odísť ani na krok.
   </p>
   <p>
    *
   </p>
   <p>
    Aj keď sme preč, s nebom hovoríme, ako z domu. Ani sv. Svorad, ani sv. Benedikt
         nehovoria s nami inak, ako po slovensky.
   </p>
   <p>
    *
   </p>
   <p>
    Na Zobore i na Skalke sme ich bratmi. A nezablúdime. Tam býval Svätopluk a tam žil Pán
         Váhu a Tatier.
   </p>
   <p>
    *
   </p>
   <p>
    Milovať otčinu, milovať svoje rodisko, svoj Betlehem. Aj keď sa v ňom vraždia neviniatka
         za to, že sa narodili v čase, keď bol Boh na zemi. Milovať.
   </p>
   <p>
    *
   </p>
   <p>
    Z Egypta bol aj návrat do rodnej krajiny. Vstaň, Jozef, vezmi dieťa i matku a choď
         domov. Či Boh nemal také dejiny na zemi, ako i my?
   </p>
   <p>
    *
   </p>
   <p>
    Máme nádej. Nádej nie je sprievod do hrobu.
   </p>
   <p>
    *
   </p>
   <p>
    Veriť vo vzkriesenie otčiny je ako veriť v meno, ktoré nám Boh priznal.
   </p>
   <p>
    *
   </p>
   <p>
    Povedali nám otcovia: uzlík si urobte, ako máte srdcom kresliť mapu.
   </p>
   <p>
    *
   </p>
   <p>
    Bože, prídeš naložený 14. marcom, vysypeš z batoha zázrak jari, našu navždy milovanú
         otčinu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1457">
       </a>
       Mládež
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Človek v svojich ranných chvíľach otvára oči pred svetom a uvedomuje si, že má tu miesto
         a poslanie. Vstupná pieseň mladosti.
   </p>
   <p>
    *
   </p>
   <p>
    Mať pevný úsek bytia, mať métu. Mať rozbeh, krotký, nie hurrá! Niesť pokorne svoj dych,
         keď aj prudko blčiaci.
   </p>
   <p>
    *
   </p>
   <p>
    Obzory sú ďalej ako my sme. Z prvých krokov robíme druhé, tretie, z dní do dní, a ani
         jeden nekončí sa tým, že už dosť.
   </p>
   <p>
    *
   </p>
   <p>
    Začíname rásť. Prestávame veriť v rozprávku, že Fero Puk je nesmrteľný. Nie je, ide byť
         mládencom.
   </p>
   <p>
    *
   </p>
   <p>
    Často sú aj víchre. Nepolámu všetky kvety v záhradách. Nájdeme ich ešte.
   </p>
   <p>
    *
   </p>
   <p>
    Keby nám posekalo jednu úrodu, pusťme sa do druhej. Pridať, pridať!
   </p>
   <p>
    *
   </p>
   <p>
    Syn Boží prišiel do nášho času a pojal nás do svojich dní. Je nerozlučne s nami.
         Stretávame sa ako priatelia.
   </p>
   <p>
    *
   </p>
   <p>
    Boh je súlad, Boh je harmónia. Preto je život veľkou myšlienkou, za ktorou čakáme hudbu.
   </p>
   <p>
    *
   </p>
   <p>
    Chceme mať pieseň, ktorej by sme i my rozumeli, i naši druhovia.
   </p>
   <p>
    *
   </p>
   <p>
    Mať dialóg. Naplniť dva svety, svoj i ten svet druhých.
   </p>
   <p>
    *
   </p>
   <p>
    Hľadať nespokojencov, priniesť im pokoj. Ísť za tými bez prístrešia, dať im najprv
         strechu pre ducha.
   </p>
   <p>
    *
   </p>
   <p>
    Dať sa na cestu za biedou ľudskou, aj popod húľavu, kde už nenájsť ani dverí. Boh všade
         príde.
   </p>
   <p>
    *
   </p>
   <p>
    Dať príklad, že sa pomestíme všetci na zemi, ale nikdy nie so zločinmi, s Molochom
         ľudských obetí.
   </p>
   <p>
    *
   </p>
   <p>
    Keď mučia, klobúk dolu. Česť trpiacim! Kristus miloval svojich aj týmto slovom: budú vás
         prenasledovať.
   </p>
   <p>
    *
   </p>
   <p>
    Na každého hľadieť nepokrivenými očami. Byť ľudomilmi.
   </p>
   <p>
    *
   </p>
   <p>
    Čo chce mladosť? Mladosť chce peknotu. Chce ju tvoriť so Stvoriteľom. Zem nás ovieva,
         ale v obraze Božom.
   </p>
   <p>
    *
   </p>
   <p>
    Nenadchnúť sa iba za to, čo prináša viditeľný úspech. Boh má mnoho príbytkov.
   </p>
   <p>
    *
   </p>
   <p>
    Nepriateľov máme všade, v samotách i na rušných uliciach. Je ich ako hadov.
   </p>
   <p>
    *
   </p>
   <p>
    Buď opatrný, keď si v obrazárni. Tvoj obraz môžu ukradnúť. A môže prísť oheň od suseda.
   </p>
   <p>
    *
   </p>
   <p>
    Na čo sa najviac tešia mladí? Na budúcnosť. A tu si dávame otázku, či ju máme aj my,
         Slováci. Máme, chceme byť pri zapálenej vatre storočia.
   </p>
   <p>
    *
   </p>
   <p>
    Sme nerozdielne všetci pri sebe, bez rozdielu rokov. Starí s poéziou mladých.
   </p>
   <p>
    *
   </p>
   <p>
    Sme národom s piesňami. Predkovia naši spievali a my po nich, už tisíc rokov.
   </p>
   <p>
    *
   </p>
   <p>
    Nespieval nik miesto nás. Aj na aréne náš spev nášho človeka má sa držať. Levy nás
         nechránia.
   </p>
   <p>
    *
   </p>
   <p>
    Z Božích úst raz vyšlo: V potu tváre budeš obrábať zem. Božieho slova netreba sa báť.
   </p>
   <p>
    *
   </p>
   <p>
    Tu treba orať. Do roboty, oráči na dedičnej roli!
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e1568">
       </a>
       Bašty Božie
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1
     </strong>
    </span>
   </p>
   <p>
   </p>
   <p>
    Keď zhrešíme, slabí sme. A slabosť vždy nás bolí. Bože, hneď to vidíš.
   </p>
   <p>
    *
   </p>
   <p>
    Sme ustavične pod dojmom rajskej záhrady, pri kráse stromu. A je to susedov pozemok.
   </p>
   <p>
    *
   </p>
   <p>
    Hľadíš, Pane, na naše kroky, blízke i ďaleké. Kráčaš po šírom nebi. Tamodtiaľ vidno.
   </p>
   <p>
    *
   </p>
   <p>
    To, že nás vidíš, sú tvoje bašty. Najmä vtedy, keď sme už von z cudzej záhrady.
   </p>
   <p>
    *
   </p>
   <p>
    A s ukradnutým ideme okolo kostola, keď poškodený sused hromží.
   </p>
   <p>
    *
   </p>
   <p>
    Vráťme sa pomeriť prv, ako máme ísť kolo Boha. Zanesme susedovi dar jabĺk.
   </p>
   <p>
    *
   </p>
   <p>
    Hriech nie je svetlo. Je osirelosť z toho dňa, keď ho mal pod nohami. Hriech je povedať
         Bohu, nechcem, aby ma videl.
   </p>
   <p>
    *
   </p>
   <p>
    Ako sa dostať z hriechu von? Tak, ako decko si pretrie oči, keď sa zobudí a vidí, že už
         nieje samé.
   </p>
   <p>
    *
   </p>
   <p>
    Ako keď šesť dní týždňa tisne človeka k zemi. A nedeľa sama ide.
   </p>
   <p>
    *
   </p>
   <p>
    Ako ktosi, kto ide za kvietkom a kvietok neuteká preč. Najprv ho srdce chce mať, potom
         ruky.
   </p>
   <p>
    *
   </p>
   <p>
    Márnotratný syn s odlomeným konárom života povie si: vrátim sa k otcovi.
   </p>
   <p>
    *
   </p>
   <p>
    Tak ide domov, ako nôžky motýľov, čo nevedia prišliapnuť ani jednu vôňu.
   </p>
   <p>
    *
   </p>
   <p>
    A maliny majú svätú chvíľu. Ruka ich jemne odtrhne a neublíži.
   </p>
   <p>
    *
   </p>
   <p>
    Keď pozrieme na kameň, pomyslíme si, ako ho dobre Pán Boh položil. Nemusíme sa ho
         dotknúť.
   </p>
   <p>
    *
   </p>
   <p>
    Keď jeseň povie: dosť, nerobme si uzlík na šatôčke teraz, čo sme mali prv urobiť.
   </p>
   <p>
    *
   </p>
   <p>
    Keď ti sny a spomienky plačú, nechaj ich plakať. Ty neplač.
   </p>
   <p>
    *
   </p>
   <p>
    Medzi pohľadom sem a späť ti je zima. Pozdný podzim vie, prečo je chladný.
   </p>
   <p>
    *
   </p>
   <p>
    Keď srdce je zrelé od bolesti, neotriasajme jeho strom. Oberajme bolesť po jednej.
   </p>
   <p>
    *
   </p>
   <p>
    Sľubujeme, že už nebudeme stavať vzdušné zámky. A ľúto je nám zahodiť tehly, čo ešte
         ostali.
   </p>
   <p>
    *
   </p>
   <p>
    Svetlo a tma sa spolu neznesú. V Božích baštách máme pôvod. To je náš zrod.
   </p>
   <p>
   </p>
   <p>
    <span class="bold">
     <strong>
      2
     </strong>
    </span>
   </p>
   <p>
   </p>
   <p>
    Boh je Bohom všetkých. Prizdobíme sa ľuďmi, keď pred nimi Boha budeme volať Bohom.
   </p>
   <p>
    *
   </p>
   <p>
    Nech ako kto chce krúti zemeguľou, zástavu vlastnými rukami spolu nesieme.
   </p>
   <p>
    *
   </p>
   <p>
    Každý vidí farbu kvetov. A má hovoriť rečou kvetov.
   </p>
   <p>
    *
   </p>
   <p>
    Kristus mal pre nás takéto brilianty: vezmi svoj kríž. A začal a dokončil tak.
   </p>
   <p>
    *
   </p>
   <p>
    Boh je láska. A hovorí nám: nezačínajte nič bezo mňa. Vy sa pridajte, ja začnem.
   </p>
   <p>
    *
   </p>
   <p>
    Božia nedeľa je i v mozoľoch sviatkom. Tichá múdrosť je orať i v kostole i v dlaniach
         Božích.
   </p>
   <p>
    *
   </p>
   <p>
    Vyhnanstvo duše je najhoršie. Tak človek odkvapkáva do prázdnoty, do zahodených groší.
   </p>
   <p>
    *
   </p>
   <p>
    Žalujeme sa niekedy, že máme ťažký kríž, že nevieme Bohu nič dať. Nič? A kríž?
   </p>
   <p>
    *
   </p>
   <p>
    Ako možno Boha milovať? Tak, ako je neďaleko pre smädného prísť k prameňu.
   </p>
   <p>
    *
   </p>
   <p>
    Adama a Evu nohy neboleli, keď išli do raja. Ale keď vychádzali z raja von.
   </p>
   <p>
    *
   </p>
   <p>
    Sadáme si k stolu. Najprv sa prežehnáme na čelo, na srdce, i na dve strany sveta. Ľudia
         všade trpia.
   </p>
   <p>
    *
   </p>
   <p>
    Prídu aj chudobnejší ako my. Vidíte, taký je náš kvietok, ešte motýľkov priťahuje.
   </p>
   <p>
    *
   </p>
   <p>
    Ony nezablúdia. Veď ruky Božie nezamenia si slnko.
   </p>
   <p>
    *
   </p>
   <p>
    Vieme presne, dokedy žijeme. Dokiaľ si berieme k srdcu každú nedeľnú kázeň.
   </p>
   <p>
    *
   </p>
   <p>
    Vytrvajme. Keď nevytrváme, budeme ako strom, o ktorý zápasí silný vietor. A koniec jeho
         krásy je, že lístie je na zemi.
   </p>
   <p>
    *
   </p>
   <p>
    Preto od Stvoriteľa prosme o každý krok, o každý dych. Ako dlho, to je vec lásky.
   </p>
   <p>
    *
   </p>
   <p>
    Vec lásky je volať na Krista, aby ostal s nami. Najmä keď záhrada plodí zlý hlas.
   </p>
   <p>
    *
   </p>
   <p>
    V rajskej knihe je napísané, že Boh tam ostal i vtedy, keď víchor sa vadil s prázdnym
         stromom.
   </p>
   <p>
    *
   </p>
   <p>
    Boh bol silnejší, ako ľudské „nie“.
   </p>
   <p>
    *
   </p>
   <p>
    A my svoje ľudské „áno“ dajme si na plece, aby bolo krížom.
   </p>
   <p>
   </p>
   <p>
    <span class="bold">
     <strong>
      3
     </strong>
    </span>
   </p>
   <p>
   </p>
   <p>
    Viete, čo je to vládnuť? Dať každému priestor. Vedieť mu meno vysloviť.
   </p>
   <p>
    *
   </p>
   <p>
    Boli kráľovstvá, a čo sa stalo s kráľmi a kráľovnami? Neokrášlili nič, neostalo nikomu
         kúsok miesta.
   </p>
   <p>
    *
   </p>
   <p>
    Vládnuť znamená nepozerať na cudzie. Iba Syn Boží zaplnil svoje miesto na kríži.
   </p>
   <p>
    *
   </p>
   <p>
    Z neba prišiel milovať naše slzavé údolie. Vedel modlitbu úbožiakov. Nechal nám ju.
   </p>
   <p>
    *
   </p>
   <p>
    A my, trpiaci, pozdravujeme trpiacich: Pán s vami. Ide to do neba. Tam sa už nemožno
         slabo modliť.
   </p>
   <p>
    *
   </p>
   <p>
    Sme v tých dvoch slovách. Ak sme nedokonalí, ruka Božia to zbiera. Ak máme hriechy,
         vieme to s plačom.
   </p>
   <p>
    *
   </p>
   <p>
    Boli momenty, keď sme sa báli trestov Božích. Boh predsa nie je palica.
   </p>
   <p>
    *
   </p>
   <p>
    Maličkí vojdú do kráľovstva nebeského. Kto detský kočiarik tisne, ten ho vie tisnúť.
   </p>
   <p>
    *
   </p>
   <p>
    Každé narodeniatko pomkne sa ďalej jedno druhému. Prišiel jeho brat.
   </p>
   <p>
    *
   </p>
   <p>
    Susedovi sme chceli ukradnúť sliepku. Práve nás videl a potisol nám miesto. Vypadli mu z
         rúk kamene.
   </p>
   <p>
    *
   </p>
   <p>
    A Pán Boh k tomu doloží: ani ja nemám kamene, choďte a nekradnite viac.
   </p>
   <p>
    *
   </p>
   <p>
    V svojom dome si a nepachtíš po cudzom. Či by si vedel milovať ten cudzí?
   </p>
   <p>
    *
   </p>
   <p>
    Kristus, zdvihnutý na kríži, vidí, že všetci máme klince pre neho.
   </p>
   <p>
    *
   </p>
   <p>
    Nič naveky, ani klince. Lebo trpí v svojom živote ten, kto niekomu rany otvoril.
   </p>
   <p>
    *
   </p>
   <p>
    Ešte bude mať slzy v očiach, že blúdil. Poď, povie mu Ukrižovaný, na mojom srdci sa
         dobre trpí.
   </p>
   <p>
    *
   </p>
   <p>
    Vždy sme milovaní. Láska má kroky tiché.
   </p>
   <p>
    *
   </p>
   <p>
    Ľudia majú rôznu farbu. Na človeku záleží, aby sa k svojej priznal.
   </p>
   <p>
    *
   </p>
   <p>
    Keď si stretol mýtnika, choď do jeho domu. I tebe dá z toho, čo rozdá.
   </p>
   <p>
    *
   </p>
   <p>
    Keď je to Magdaléna, otvoríš jej večnosť.
   </p>
   <p>
    *
   </p>
   <p>
    Z večnosti nám, Bože, posielaš pohľadnicu. Vždy sa podpíšeš. Veď čo by sme vedeli o nebi
         bez tvojho mena?
   </p>
   <p>
   </p>
   <p>
    <span class="bold">
     <strong>
      4
     </strong>
    </span>
   </p>
   <p>
   </p>
   <p>
    Kristus vdove z Naimu povedal: neplač. A z plaču vzala si syna domov.
   </p>
   <p>
    *
   </p>
   <p>
    Cestou na Golgotu dal Veronike svoju trpiacu tvár. Odniesla si ju schovať.
   </p>
   <p>
    *
   </p>
   <p>
    Bolesť má svoju reč, rozdáva seba. Naša láska nie je z iných prameňov.
   </p>
   <p>
    *
   </p>
   <p>
    Pribúda jej. Krajiny sú otvorené. Chodíme po pýtaní tam, kde je na dverách rok
         posvätenia domov.
   </p>
   <p>
    *
   </p>
   <p>
    V svojej rozprávke sme ako na brehu mora. Tam nie sú diaľky, kde Boh je pred nami.
   </p>
   <p>
    *
   </p>
   <p>
    Veď čože je pre nás more! Náš blížny býva za rohom. Aj každý chorý Lazár.
   </p>
   <p>
    *
   </p>
   <p>
    Ruku tak podáme, aby sa nevideli klince na nej. Ten kus chleba.
   </p>
   <p>
    *
   </p>
   <p>
    Ja mám čas, ja sa neponáhľam, čo ti je? Tak nahlas cestoval milosrdný Samaritán.
   </p>
   <p>
    *
   </p>
   <p>
    Písmo sväté nehovorí, že pri poranenom plakal. Plač sa ťažšie odnáša.
   </p>
   <p>
    *
   </p>
   <p>
    Pri smidke chleba povieme, že žije ľahunko. Nikdy jej nevidíme horkých sĺz.
   </p>
   <p>
    *
   </p>
   <p>
    Niekedy sa pýtame, či aj nevďačníkom máme pomôcť. Hľa, Syn Boží zachraňuje všetkých.
         Desiatich malomocných uzdraví. A len jeden ďakuje.
   </p>
   <p>
    *
   </p>
   <p>
    Ježišovi učeníci zanechali všetko na jedno zavolanie. A nenariekali za majetkom.
   </p>
   <p>
    *
   </p>
   <p>
    Keď im predpovedal prenasledovanie, utrpenie, neplakali ako malé deti.
   </p>
   <p>
    *
   </p>
   <p>
    Nepýtali sa, pre koho? Pre teba, Kriste? Veď Kristus bol ako jeden z nich.
   </p>
   <p>
    *
   </p>
   <p>
    A tak sa dostali spolu k úpätiu kríža. Noha sa neuderí o nebo.
   </p>
   <p>
    *
   </p>
   <p>
    Vidíte, Boh vlastnoručne sa dotýka ľudských bolestí. A jeho ruky neprosia o plač.
   </p>
   <p>
    *
   </p>
   <p>
    Láska by bola menšia, keby sme sa ponosovali. Ponosovať sa na Pána Ježiša?
   </p>
   <p>
    *
   </p>
   <p>
    Prečo je sladší náš krajec chleba? Lebo Ježiš si ho odtrhol od úst.
   </p>
   <p>
    *
   </p>
   <p>
    Aj vdova z Naimu, aj Veronika sa počítali k Ježišovým deťom, dobre nasýteným.
   </p>
   <p>
    *
   </p>
   <p>
    Učeníci išli na pole klásky trhať, keď boli hladní. Budete takto ľudí loviť.
   </p>
   <p>
   </p>
   <p>
    <span class="bold">
     <strong>
      5
     </strong>
    </span>
   </p>
   <p>
   </p>
   <p>
    Najprv stvoril Boh svetlo. Pre svetlo človeka. Kde ho položiť? A položil ho do svojej
         podoby.
   </p>
   <p>
    *
   </p>
   <p>
    Boh a človek bol pri stvorení. Človek povedal: Sme. Taký máme pohľad na svoj pôvod.
   </p>
   <p>
    *
   </p>
   <p>
    Boh nechcel ani jamu, ani popol. Nechcel smrť. A dostali sme sa i na opačnú stranu.
   </p>
   <p>
    *
   </p>
   <p>
    Stvoriteľ volá na nás: ľudia, čo robíte? Keď sú vojny? Keď pred nabitou flintou hovorí
         nám: pokoj vám?
   </p>
   <p>
    *
   </p>
   <p>
    No nie sme všetci narodení z vojny. Je aj ľud Boží. Je rosa krásy na zemi.
   </p>
   <p>
    *
   </p>
   <p>
    Gazdovi pluh vonia, ide na roľu. A kto pôjde, keď mu to Boh kázal?
   </p>
   <p>
    *
   </p>
   <p>
    Pastierova píšťalka píska k nebu. Je to hrsť jahôd, našiel ich v horách za ovcami.
   </p>
   <p>
    *
   </p>
   <p>
    Kde sú úklady pre nás? Všade, len tam nie, kde ich Pán Boh nedal. Nikdy ich nemal.
   </p>
   <p>
    *
   </p>
   <p>
    Vinič nerastie na chodníku, ktorý šliapeme. Vieme to, keď príde do pohára.
   </p>
   <p>
    *
   </p>
   <p>
    Pustovníkovi aj potme svieti svetlo. Má korku suchára a hlt vody.
   </p>
   <p>
    *
   </p>
   <p>
    Svätí nemlčia v sochách. Celý svoj život vyrozprávali ľudstvu. Kvitli.
   </p>
   <p>
    *
   </p>
   <p>
    Kristus o pohári vody čosi predpovedal. Jeho proroctvá nie sú falošné. Pokazili by
         inotaj vekov.
   </p>
   <p>
    *
   </p>
   <p>
    Aj apoštolom povedal: budú vás prenasledovať. Aj keď ušli z getsemanskej záhrady, bol
         istý, že ich má.
   </p>
   <p>
    *
   </p>
   <p>
    A stojí i pri hodinách, čo zle išli. Pri Magdaléne, pri cudzoložnici.
   </p>
   <p>
    *
   </p>
   <p>
    More aj perly skrýva. Dôvody lásky má Boh.
   </p>
   <p>
    *
   </p>
   <p>
    Komu je dobrá naša diaspora? — pýtame sa my, lovci perál.
   </p>
   <p>
    *
   </p>
   <p>
    Prečo sú vojny? Sme ľuďmi svojho domova, ktorý milujeme. A tvormi Boha, ktorého
         milujeme.
   </p>
   <p>
    *
   </p>
   <p>
    Ak sme slabí, Boh to vie dobre, keď nás tvoril pre svetlo a na svoju podobu. Stal sa
         medzi nami slabým aj Syn Boží.
   </p>
   <p>
    *
   </p>
   <p>
    Pokolenia tu žili z byľky na byľku. A Vykupiteľ sám sa dal zlomiť na kríži ako byľka.
   </p>
   <p>
   </p>
  </div>
 </body>
</html>
