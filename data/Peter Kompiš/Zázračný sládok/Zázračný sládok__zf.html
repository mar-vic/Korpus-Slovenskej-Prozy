<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="d56e83">
       </a>
       Zázračný sládok
      </h2>
     </div>
    </div>
    <div>
    </div>
   </div>
   <p>
   </p>
   <p>
    Z vyprávania báčiho notára
   </p>
   <p>
   </p>
   <p>
    — Bol u nás v Komárňanskej starý majiteľ pivovaru, Nemčisko. Boháč, okrem pivovaru
         patrilo mu v obci pár domov, mal i väčšie hospodárstvo. Ale strašný skupáň to bol,
         skyvražník, veď je už nebožtík. A sekantný, až hrúza. Žiaden sládok sa pri ňom dlhšie
         neobstál. Nie a nie tomu lakomcovi vyhoveť. Jeden mu vraj spálil slad, druhý mu spotreboval
         primoc chmeľa. Šomral, vyhúdal, i to jedlo mu ofrfral, až milý sládok jednoho dňa zapľuval
         také miesto i s pánom a odišiel. Neraz bol milý pivovarčí i mesiac — dva bez sládka. Ale
         zato sa nenapravil. Keď sa mu trafil nový sládok, hundral na všetko znovu.
   </p>
   <p>
    Neraz hovorieval: „Ten jačmeň je taký drahý a ten chmeľ taký slabý, že človek na tie
         várky iba dopláca. Hrom mu v duši i so sládkami! Je to nejaký kumšt navariť piva z jačmeňa
         jako zlato, z chmeľu ani žlč!? Ja by som chcel mať sládka, čo by mnoho nevyberal, ale varil
         z toho, čo príde, a čo by bol jačmeň hneď porastený a chmeľ trebárs plesnivý. Takého sládka
         mať, vedel by som si ho vážiť. Na rukách by som ho nosil, to miesto na stoličke by som mu
         ofúkal.
   </p>
   <p>
    A rozchýril po svojich známych, že kto mu poradí sládka, čo navarí dobrého piva i z
         horšieho materiálu, tomu sa dobre odmení.
   </p>
   <p>
    Raz sa v milom pivovare zase so pár týždňov nevarilo. Nemčisko skupánske bolo bez
         sládka. Okolo svačiny popoludní trafil sa do dolného hostínca v obci hosť. No, nič
         zvláštneho, v ošúchaných šatoch, ale zato mal striebornú retiazku, ba i celkom frajerský
         pinč. Iba boty boly už dáke nesvoje, dosluhovaly. Ale chlapík zato kukal pred seba
         sebavedome, jako by mal o týždeň po strýcovi stotisíc zdediť, hostínsky sa mu prizerá. — Na
         vandráka vyzeráš prifajnový — myslí si. Ale preca sa ho opýtal:
   </p>
   <p>
    — Pán je zďaleka?
   </p>
   <p>
    — To si myslím — až z Moravy.
   </p>
   <p>
    — A s dovolením, zabavíte sa tu?
   </p>
   <p>
    — To sa ešte nevie.
   </p>
   <p>
    — Aha! Pán prišiel za gšeftom?
   </p>
   <p>
    — Hľadám miesto.
   </p>
   <p>
    — A jakého ste remesla? Hádam by som vedel i poradiť.
   </p>
   <p>
    — Sládok.
   </p>
   <p>
    — Ach, to je fajn. To ste sa dobre trafili. Tu v obci je práve pivovar, čo hladá sládka.
         Len či sa dobre vyznáte v remesle?
   </p>
   <p>
    — Ale, ja?! Ja, čo som varil vo Schwechate, v Brne, ba i v Plzni? Chcel by som ho
         vidieť, čo by sa mohol so mnou merať.
   </p>
   <p>
    — Keby len o to. Ale musím vám pravdu povedať. Tunajší pivovarčí je trochu kuriozny
         človek. Nerád má, keď si sládok v materiále, už ako v jačmeni a v chmele vyberá. Pán kúpi
         neraz aj chybný tovar a preca chce mať z neho dobrú várku.
   </p>
   <p>
    — Čo len to! To je najmenej. Ja keď chcem, navarím, bohuprisám, dobrého piva trebárs zo
         slamených doškov.
   </p>
   <p>
    — Nemožná vec! — žasol hostínsky. — To som som ešte nikdy nepočul. Nežartujete?
   </p>
   <p>
    — Ja žartovať? To by som musel byť trochu inakšej vôle. Hovorím vám, navarím, keď chcem,
         dobrého piva trebárs z doškov zo strechy. Že ste vy tu o ničom takom nepočuli? Keby svet
         mal iba to znať, čo vy tuná…
   </p>
   <p>
    Hostínskemu nebolo viacej ani treba. Vytratil sa zo šenkovne a poslal hneď chlapca k
         starému Nemčiskovi s odkazom, že je u neho sládok, ktorý dokáže, čo ešte žiaden sládok v
         ich obci nedokázal: navarí dobrého piva zo slamených otiepkov.
   </p>
   <p>
    Starý skupáň zajasal. — Takého chlapíka som už dávno potreboval. — Bežal dať zapriahnuť
         do koča a poslal ho pre zázračneho sládka.
   </p>
   <p>
    Tomu dal hostínsky zatiaľ poriadnu večeru a nie a nie vziať od neho peniaze.
   </p>
   <p>
    Nového sládka očakával pivovarčí v bráne. Viedol ho do domu so slávou. Traktoval ho
         zákuskami a pripíjal si s ním tokajským.
   </p>
   <p>
    — Tak prax máte, to sa musí uznať. Ale bolo by to pravda, že si trúfate navariť dobrého
         piva i zo slamených doškov?
   </p>
   <p>
    — Nielen, že si trúfam, ale ho i navarím.
   </p>
   <p>
    — A bude dobré?
   </p>
   <p>
    — Ako malvázia. Ľuďom budú naň sliny tiecť.
   </p>
   <p>
    — No, to by som ozaj rád videl.
   </p>
   <p>
    A starý zgrloš zaviedol sládka do jeho izby. Počal ho častovať. Vodil ho na prechádzky a
         všetko mu poukazoval. Kŕmil ho jako pavúka už týždeň, a milý sládok sa len nemal k činu.
   </p>
   <p>
    Konečne jedného dňa sa Nemec ozval:
   </p>
   <p>
    — No, tak aby sme sa vari pustili do tej várky?
   </p>
   <p>
    — Nedbám.
   </p>
   <p>
    — A keďže je jačmeň tak nekresťansky drahý, aby sme vari začali s tými doškami?
   </p>
   <p>
    — Trebárs.
   </p>
   <p>
    — Mám starú stodolu. Beztak som chcel dať na ňu už dávnejšie škrydľovú strechu. Dal by
         som s nej tie došky shodiť. Ale nevideli ste, sú už trochu zčernalé, prehnilé.
   </p>
   <p>
    — Tým lepšie. Aspoň bude pivo silnejšie.
   </p>
   <p>
    — A čo s chmeľom? Mám žatecký. To sa ho bude museť dať viac ako k sladu?
   </p>
   <p>
    — Nechajte si ho na zimu. Zaobídeme sa i s divým. Máte tu na blízku chrasť?
   </p>
   <p>
    — Ale tu pri Dunaji je mrtvé rameno s jelšinami a osykami. Tam ho rastie!
   </p>
   <p>
    Nemčisko rástlo od radosti, že konečne sa dožije lacnej várky.
   </p>
   <p>
    A čosi-kamsi strhával chlapi so starej stodoly došky, a dievčatá oberaly v húštine divý
         chmeľ.
   </p>
   <p>
    A milý sládok manipuloval so všetkým tak, akokoľvek s jačmeňom a ozajstným chmeľom.
   </p>
   <p>
    Várka bola hotová a postáčala sa do velikých sudov. Sládok si deň — dva oddýchol. Potom
         sa pýta pivovarčího:
   </p>
   <p>
    — Mohli by sme zajtra variť várku novú.
   </p>
   <p>
    Starý skupáň sa odhrýzal:
   </p>
   <p>
    — Čo sa máme náhliť?! Vyčkáme najprv prvú. — Nebolelo ho ani, že milý sládok jedol a pil
         za dvoch a nerobil nič. — Počkaj len! — myslel si Nemec. — Veď mi ty to odrobíš! Keď sa
         podarí prvá várka, však ťa ja zapriahnem.!
   </p>
   <p>
    Po štyroch týždňoch spustí pán:
   </p>
   <p>
    — No, mohli by sme tú várku už ísť koštovať.
   </p>
   <p>
    — Ani sa jej dotknúť, ak nechceme všetko skaziť! Tá potrebuje aspoň šesť týždňov. Snopky
         nie sú žiaden jačmeň.
   </p>
   <p>
    Chudák majiteľ nemohol sa konca šiesteho týždňa dočkať. Konečne však prišiel čas,
         pripravil si svoj pozlátený pokál — mal ho iba na koštovku — prežrel sliny, pohladil si
         hustú bradu a opýtal sa Moravana:
   </p>
   <p>
    — No, bude to už? Okoštujeme ho?
   </p>
   <p>
    — Trebárs.
   </p>
   <p>
    Kráčali po schodoch do ľadového sklepa, až sa zimou striasali. — Najlepšie by bolo, keby
         som ho tuná oženil, aspoň sa mi skôr tu udrží — špekuluje Nemčisko. — Taký človek sa nedá
         peniazmi zaplatiť.
   </p>
   <p>
    Prišli k prvému velikému sudu. Pivovarčí zvrtne pípňu a nastavý pokál so zlatým okrajom.
         Natieklo mu zelenavej hustej tekutiny. Ale penila sa, len tak šumelo.
   </p>
   <p>
    Priloží pokál ku smädným rtom a vyprázdni ho až na dno. Účinok nevystal. Staré čelo sa
         svraští, obočie zježí, ústa odpľúvajú. Starý skupáň sa otočí k sládkovi a vylepí mu
         poriadne zaucho.
   </p>
   <p>
    — To je kaluž, nie pivo! Ty hovädo!
   </p>
   <p>
    Milému Moravanovi nebolo viac treba. Vrátil mu zaucho dupľovane. Hneď boli aj v klbku.
         Starý to ovšem odniesol. Keď si o pár minúť utieral zakrvavenú hubu a ohmatával s
         boľastnými stony zbuchnátovaný chrbát, uškľabil sa sládok naň šelmovsky:
   </p>
   <p>
    — Vidíte, pán šéf, sakramentské pivo, to má silu! A je iba z doškov. Byť tak z jačmeňa a
         chmeľa, boli by sme sa ešte pozabíjali!
   </p>
   <p>
   </p>
  </div>
 </body>
</html>
