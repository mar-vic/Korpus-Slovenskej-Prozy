<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="d56e91">
       </a>
       Keď tetka z Trhanovej umre…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Neveril, že by kedy po nej dedil, trebárs bola vlastná sestra jeho dobrej matere,
         odpočívajúcej už toľké roky v hrdej rodinnej krypte, medzi predkami najprednejšej vetve
         rozvetvenej zemianskej famílie Lehotských. Jedni z nich skoro zosedliačteli a drobili rodné
         majetky do nekonečna, dávajúc ostatných synov na farárstvo a učiteľstvo, ak sa im, synom
         chudobných sedmoslivkárov neušlo nejaké lepšie pisárske miesto pri stolici. I po krajine sa
         ich hodne roztrúsilo, a potomci nejedného z nich, odcudzení domovu i rodnej slovenčine,
         počínali akiste už dávno zabúdať, že ich starý, či prastarý otec prisťahoval sa s horných
         strán na Dolniaky, kde sa mu až do samej smrti neprestávalo cnieť za vrchami, horami a
         malebnými dolinami s bystrými potoky, vodopádmi a ozónovým vzduchom.
   </p>
   <p>
    Iba vetev Gena Lehotského neslevila nikdy zo svojej zemianskej pýchy a držala sa
         zuby-nechty rodinných sídiel a moci, pozerajúc s pleca na upadnutých bezvýznamných
         príbuzných, čo uchycovali sa, kde sa práve dalo.
   </p>
   <p>
    Kdeže by si bol sveták, starý mládenec vicišpán Geno Lehotský trúfal kedy dediť po
         starej, rozšafnej tetke, žijúcej v zapadlej Trhanovej najmä od mužovej smrti celkom iným
         životom, než on sám.
   </p>
   <p>
    Bola to osoba ešte zo starého sveta, gazdujúca s jediným kasnárom na svojich rozsiahlych
         majetkoch, čo presahovaly z trhanovského chotára ešte i do pár susedných obcí. Obstarná
         matróna, motajúca sa naveky v čepci s čipkovým okrajom okolo domu, myslela ustavične na
         gazdovstvo, na maštale a kurníky, husínce, ovčiarne, na majere, včelíny, na strihanie vlny,
         na podšklbávanie husí, na sádzanie kvočien na vajcia, ráňanie a ukladanie ovocia, na
         sypanie zrna do štočkov, na driapačky, priastky a všetko, čo s toľkým hospodárstvom súvisí.
         Kasnárovi, keď bolo treba, vedela stúpať na päty a najsť si medzi sluhami a hofiermi
         dôverníkov, ktorí jej nezabudli povedať o žiadnom podozrivejšom kasnárovom počínaní.
   </p>
   <p>
    Ona dozerala na trepanie ľanu, máčanie konopí. K nej chodili kupci jednať sa na jahence,
         na ňu obracali sa mäsiari, čo si prišli obzerať ošípané alebo teľce, trhovkyne skupujúce
         kuratá, maslo, tvaroh a vajcia. Správu rozsiahleho gazdovstva a domácnosť držala pevne v
         svojich rukách ako kormidelník kormidlo, bedliaci ostražite, aby loď uháňala správnym
         smerom a nenarazila na skaly alebo neuviazla na piesočnatej plytine.
   </p>
   <p>
    Stará pani prvá vstávala, posledná líhala. Deň začínala nábožným spevom a večer
         zakončievala ho modlitbou. K pobožnému životu viedla i svoju čeliadku. Bola to horlivá
         cirkevníčka, srastená s kostolom a s cirkevnou českoslovenčinou či bibličtinou,
         modlievajúca sa zo „Žiwota Studnice“ a putujúca každú nedeľu so spevníkom, viazanom v koži,
         pod pazuchou do blízkeho dreveného kostolíka za slnečnej pále a vetra práve tak, ako v
         pľúšti a plieskanici alebo treskutom mraze, keď sneh len tak vržďal pod nohami.
   </p>
   <p>
    Kto ju poznal, tomu istotne utkvela jako pobožná pútnica do kostola alebo ako stelesnený
         symbol múdrej opatrnosti, keď motala sa, kľúče za pásom, po dvore, sama vydávala čeľadi, čo
         bolo treba, z komôr a sýpky a sama ich zamýkala, ba ani na noc nezabudla si schovať kľúče
         pod vankúš.
   </p>
   <p>
    A preca Matilda Borovská nebola pri svojej sporivosti žiadna skupaňa. V jedení
         neskrblila, čeľadi dala sa najesť. I slúžka, kuchárka mohla Bohu ďakovať, že vydávala sa od
         starej zemanky. Lebo veď rozšafná statkárka vedela kúpiť vernej služebnici taký výstroj, že
         ho nemala každá remeselnícka dcéra. Novší smer uhorskej politiky nebol jej práve po srsti.
         Odsudzovala vlasteneckú zúrivosť svojho synovca Gena Lehotského, maďarizujúceho tuho ako v
         stolici tak i v cirkvi. Sama neuznala za potrebné naučiť sa aspoň trošku po maďarsky, a sám
         hlavný župan, biskup, ablegát a podobní hodnostári museli k vôli nej, ak len vedeli,
         hovoriť po slovensky. Bola kedysi šťastnou manželkou, starostlivou matkou, ale deti — syn
         bol už kapitánom pri honvédoch, dcéra vydatá za ministrom v Pešti — pomrely, muž odsťahoval
         sa do rodinnej krypty, a ctnostná vdova stávala sa, ako roky utekaly, až prísnou
         puritánkou, zavádzajúca vo svojom dome čo najväčšiu prostotu v reči, šatoch i v jedle.
         Vyhýbala spoločnosti, nechodila nikam. Iba jeden-dva razy do mesiaca obedoval u nej miestny
         kaplán alebo niekto z rodiny.
   </p>
   <p>
    Synovec Geno Lehotský to nikdy nebol. Tetka ho nevolala, a on bol trochu prihrdý, aby sa
         jej natískal. Vedel, že oň nestojí, nesympatizuje s ním. Lebo veď Matilda Borovská a Geno
         Lehotský — to boly dva svety.
   </p>
   <p>
    Starý mládenčisko žil si voľným, svetáckym životom. Ženy, víno a karty boly jeho
         ideálom. Vína síce nevypil mnoho. Zato tým lepšie cítil sa vo spoločnosti rozjarených
         kompanov. Ba v zažltlom zasmušilom stoličnom dome, s pavučinami po zamĺklych dlhých
         chodbách a zamrežovanými okny ani riadne neúradoval, lebo veď každú chvíľu odbehol do
         veľkého panského hostinca naproti, už či na besedu so známymi, či voľačo zjesť a vypiť
         alebo poradiť sa v osobitnej izbe o verejných veciach.
   </p>
   <p>
    So ženami nebolo Lehotského skoro nikdy vidno. Lebo veď zažraté staré mládenčisko cítilo
         sa voľným ako vták a nevynikalo naskrze stálosťou. To bola skôr ctnosť jeho mileniek.
         Rozpomínaly sa na ohnivého milenca ešte i vtedy, keď jemu už dávno vykúrily sa z hlavy.
         Hajdúch Jano či Jánoš v šnurovanej červenej blúze a modrých nohaviciach, stojaci na chodbe
         pred kanceláriou pána vicišpána, vedel by o nich rozprávať, keby… hej, keby to nebol verný
         služebník svojho pána, ktorý nevidí ani nepočuje, do čoho ho nič. A preca stávalo sa pár
         razy do roka, že k prvému úradníkovi stolice dobíjala sa nejaká trochu odkvitajúca
         Dulčinea, čo dala sa horko-ťažko utíšiť, keď ju Jánoš zastavil a upozornil, že k takému
         veľkému pánovi nesmie vojsť neznáma. Až potom zamrmlala meno, že ho hajdúch vôbec nemohol
         porozumeť a vtisla bdelému Cerberovi šesták-dva do dlane.
   </p>
   <p>
    Jano vošiel k svojmu pánovi.
   </p>
   <p>
    — Vonku čaká, prosím ponížene, voľáka pani kišasonka, pán osvícený.
   </p>
   <p>
    Geno Lehotský sebou šklbol, akoby ho bol had uštipol, a osopil sa na hajdúcha:
   </p>
   <p>
    — A nevieš ju vyhodiť, ty somár sprostý?!
   </p>
   <p>
    Inokedy zastihla ho taká príhoda v lepšej vôli. Usmial sa šibalsky, pohladil si hustú,
         nepestovanú bradu, pošklbal fúzy.
   </p>
   <p>
    — Keď čaká, nech čaká. Však sa jej to zunuje, a pôjde.
   </p>
   <p>
    Jánoš uškrnul sa tiež. Mal z pánovho šibalstva úprimnú radosť. Keby bol mohol, bol by ho
         zaň pochválil, potľapkal po pleci. Ale vedel, že ženské sú neodbytné. A keby len to. Ešte
         horšie je, že sa nevedia ovládať, keď im je nie dačo po srsti, a hneď pustia sa do plaču
         alebo začnú vrešťať, že je z toho hotový škandál. Nuž, dovolil si upozorniť:
   </p>
   <p>
    — Ale keď tá kišasonka by chcela s nimi, pán osvícený, hovoriť. Ledva sa dala zadržať,
         aby nevrazila sem.
   </p>
   <p>
    — Ach, podívajmeže sa, aká opovážlivá! — durdil sa Geno Lehotský naoko, lebo veď hra
         počínala sa mu páčiť. — Akože sa volá tá dáma?
   </p>
   <p>
    — Nerozumel som ju, pán osvícený. Cedila to len tak cez zuby.
   </p>
   <p>
    — Ha, ha, ha! — A či má pekné zúbence? — smial sa záletný stoličný baša.
   </p>
   <p>
    — Ani neviem, prosím ponížene, zabudol som sa podívať.
   </p>
   <p>
    — Je stará, či mladá?
   </p>
   <p>
    — Nuž, dnešná je už nie, pán osvícený, ale zato ešte dosť herská osoba, — držal sa Jano.
   </p>
   <p>
    — Biela či počerná?
   </p>
   <p>
    — Neráčia mi mať za bánosť, pán osvícený. Ale v tých ženských sa dnes človek ťažko
         vyzná, také sú napudrované a či namaľované.
   </p>
   <p>
    — Podívajmeže sa na kujona, ako si on vie dámy obzerať! — pohrozil pán stolice svojmu
         sluhovi. —
   </p>
   <p>
    Nuž, ale to mi musíš povedať, je veľká či malá?
   </p>
   <p>
    — Taká prostredná, prosím ponížene — vyrážal Jano zo seba v trapiech.
   </p>
   <p>
    — Ha, ha, ha! — zachodil sa vicišpán od smiechu. — Azda len nemáš, trubiroh, vlčiu tmu?
         Aby ťa porantalo!
   </p>
   <p>
    Po chvíli, keď ho prešiel smiech, vydal konečne rozkaz:
   </p>
   <p>
    — Pusť sem tú dámu.
   </p>
   <p>
    Hajdúch prijímal rozkaz v pozore.
   </p>
   <p>
    Hej, nedaly staré lásky pokoja ľahkomyseľnému don Juanovi na stoličnom dome a šklbaly ho
         ako lakomá gazdina hus. Nie čudo, že skoro vždy smrdel grošom. Veru, by nebola škodila
         zavše dáka peňažitá pomoc od bohatej tetky, nejaký dar či nejaká malá mesačná apanáž. Aspoň
         by nebol užívačný Geno zabŕdal do dlžôb a nehromoval, keď mu doniesol sluha zo židovskej
         šparkasy upomienku, aby si zariadil zmenku.
   </p>
   <p>
    — Čert aby vzal všetky šparkasy, aj banky aj s tým, čo ich vymyslel, pijavice voľáke
         nenásytné!
   </p>
   <p>
    Neraz bol Geno Lehotský už na tom, že dá zapriahnuť a zavezie sa k tetke do Trhanovej.
         Veď je preca jej vlastný synovec. Preca ho neohrdie.
   </p>
   <p>
    Ale keď si ju predstavil v staromódnych šatoch, z ktorých slnko už dávno vytiahlo farbu,
         s čepcom so zažltlým čipkovým okrajom na šedivej hlave, ako zatvára sypáreň a posledné
         slnečné lúče zlatia jej trochu nahrblú postavu, stratil hneď guráž. Nie, tá si dá skôr
         koleno vŕtať, ako by mala vyplácať jeho frajerky.
   </p>
   <p>
    Síce možno by z nej preca len vymámil čo-to pod šikovnou zámienkou. Veď krv je nie voda.
         A srdce nemá tiež z kameňa. Ale Geno Lehotský preca len nešiel. Zakaždým ozvala sa v ňom
         včas rodová hrdosť. Nie, nepokorí sa, a čo by mal hneď hladom zdochnúť!
   </p>
   <p>
    Bola to zvláštna povaha, ten Geno Lehotský. V úrade bol náramne neporiadny. Hovorí sa,
         že kým bol ešte iba hlavným slúžnym, nenarukoval ako rezervný poručík na manévre.
         Povolávacie lístky šly síce cez jeho kanceláriu. Ale neporiadny pán hlavný slúžny svoj
         zapatrošil. Tuším ho ani nebol otvoril. Narukoval, až keď prišli preň — žandári.
   </p>
   <p>
    Nebárs sa polepšil, ani keď sa stal vicišpánom. Vlastné i úradné peniaze strkal
         bezmyšlienkovite do jedného vačku. Keď platil, nestaral sa, z ktorého berie. Mal preto dosť
         nepríjemností. Nuž, ale veď o jeho statočnosti nebolo nikdy pochybnosti. Keď chybelo,
         požičal si, ale vec dal vždy do poriadku.
   </p>
   <p>
    Sám karty nehral. Ale s kartármi náramne sympatizoval. Keď prehral niektorý z jeho
         obľúbencov väčšiu sumu v kartách a bol v súre o peniaze, pomohol mu Geno Lehotský ochotne.
         O vrátení nechcel ani počuť.
   </p>
   <p>
    A sám sháňal trebárs na druhý deň horko-ťažko zlatky, aby mu neprotestovali zmenku.
   </p>
   <p>
    O jeho ľahkomyseľnom vyhadzovaní peňazí hovorilo sa po celej stolici. Musela sa o tom
         dopočuť i tetka z Trhanovej, Matilda Borovská. A pred tú si mal trúfať predstúpiť sa
         žiadosťou o peniaze?
   </p>
   <p>
    Síce nerozhadzoval Geno Lehotský vždy a všade. Aj on mal kútik, v ktorom hovel svojmu
         dedičnému sklonu k sporivosti. Týmto kútikom bola — cirkev, — evanjelická cirkev. Tú
         ukrivdil, zabúdajúc, že jeho predkovia boli jej patrónmi a všemožne ju napomáhali.
   </p>
   <p>
    A preca vicišpán Geno Lehotský nebol ľahostajný k cirkevným dielam. Na svojej dedine dal
         sa aj vyvoliť za cirkevného inšpektora, len aby mohol zasahovať do cirkevných vecí a čeliť
         v nich povedomým Slovákom. I na konventy, najmä seniorálne, pilne chodieval a rád púšťal sa
         do debaty. Síce na prvého úradníka stolice sa ani nepatrilo, aby mlčal ako ryba. Zabŕdal i
         do slovenčiny, keď osopil sa na niektorého slovenského farára:
   </p>
   <p>
    — Oni nech si dajú pozor, oni tam! Radšej nech si účty lepšie vedú, vlani ich nemali v
         poriadku.
   </p>
   <p>
    Ale horlivý debatér cirkevných konventov náramne ochaboval, keď prišlo platiť cirkevnú
         daň. Najradšej neplatil jej nikde. Keď ho chceli odaniť v domácej dedinskej cirkvi, lebo,
         vraj, tam má majetok, bránil sa Geno Lehotský:
   </p>
   <p>
    — Hm, a úrad nie je nič?! Ja bývam v meste, tam úradujem.
   </p>
   <p>
    A v mestskej cirkvi sa bránil:
   </p>
   <p>
    — Ja sa tu odaniť nedám. Veď ja tu ani nespávam. —
   </p>
   <p>
    A mal pravdu. Lebo veď každý deň priviezol sa do úradu z domova na bryčke a popoludní
         alebo večer zasa domov do svojej dedinskej kúrie.
   </p>
   <p>
    Márne dôvodil právny zástupca mestskej cirkvi, že vicišpán a ostatní stoliční úradníci
         majú bývať — sám zákon to nariaďuje — v sídle stolice.
   </p>
   <p>
    Geno Lehotský v ňom nebýval. A cirkevnú daň neplatil nikde. A keď čítal v tlačenej
         výročnej zpráve seniorátu o značných obetiach trhanovskej tetky Matildy na cirkev,
         podráždilo ho to ako sršňa.
   </p>
   <p>
    — Mohla to radšej mne poslať, škuliba — odľahčil si. A nevdojak pomyslel si na mladé
         roky, keď ako študent u sváka a tetky v Trhanovej strávil veľmi príjemne skoro celé
         vakácie, jedol, pil, chytal ryby, raky, kúpal sa v rieke alebo polihoval bezstarostne vo
         veľkom ovocnom sade. Kde sú tie časy?!
   </p>
   <p>
    Posledné roky odpadla mu Trhanová ešte viacej od srdca. Prestal vôbec dúfať, že by sa
         jeho pomer k tetke ešte kedy zmenil.
   </p>
   <p>
    Lebo veď do Trhanovej sa votreli a starú tetku si získali iní, cudzí: ríŠskonemecký
         barón Walter Hohenfels so ženou.
   </p>
   <p>
    Bol to zaujímavý pár. Ona vysoká, štihlá, na konci druhého jara ženskej krásy, jazdkyňa,
         plavkyňa, lovkyňa, tanečnica, virtuózka na klavír, hovoriaca pár jazykov, blondýna. On bol
         neveľký brunet pichľavých očí, s krátkou špicatou briadkou, chodiaci najviac v loveckých
         šatoch, na hlave zelený klobúk s perom hlucháňa alebo v športovom drese. V zime bolo ho
         videl často v stoličnom meste na ľade korčuľovať sa. Ruky sopjaté za pásom, oblečený v
         krátky kožuštek, kreslil korčuľamí na ľad v pružných polotanečných pohyboch pekné oblúky.
         Kĺzal sa sám. S nikým ani neprehovoril.
   </p>
   <p>
    Jemu postačila spoločnosť pekného hnedého vlčiaka Fuchsa, s čiernymi fľakmi, čo díval sa
         bystro do sveta a učúval stojatými ušami, lpejúc stále na očiach svojho pána a hľadiac
         vyčítať z nich každú jeho žiadosť, náladu a myšlienku.
   </p>
   <p>
    Keď prišiel s pánom, vedený za obojok, na ľad musel Fuchs vandrovať do búdy k obstarnému
         bradatému červenonosému chlapovi, čo strážil garderobu a požičiaval korčule a sánky. Za
         obojok držal ho protivný čudák. Fuchs ho zrejme fumigoval. Polozajdeným oknom díval sa
         ustavične na pána a na postavy, s ktorými sa stretá na svojich ľadových púťach. Iba zavše
         trhol za obojok a slabo zavrčal.
   </p>
   <p>
    Ale i v stoličnom meste a v Trhanovej nevedel si záhadného baróna nikto ináč predstaviť,
         ako so psom. Mohlo by sa povedať, že nebol známy pán, iba pán a jeho pes. Lebo veď boli
         nerozluční kamaráti. Barón Hohenfels priviezol si ho ešte z Nemecka. A bol to jediný tvor,
         čo mu pripomínal medzi trhanovskou čeľaďou a sluhami, na behačkách a prechádzkach po
         poliach a lúkach, v pálenici a po hore vzdialenú vlasť. A či ho mal stále pri sebe skôr
         preto, aby bol bezpečnejší pred pytliakmi, podozrivými tulákmi, čo mu prišli do cesty,
         alebo pred nevypočítateľnou sluhovskou pomstou?!
   </p>
   <p>
    Čím bol, z akých pomerov vyrástol barón Walter Hohenfels, nevedel vlastne nikto. Síce
         hovorilo sa, že bol vo svojej nemeckej vlasti námorným dôstojníkom vraj, fregatným
         kapitánom a službu musel opustiť pre voľáke prečiny, ktorých sa dopustil v boxerskom
         povstaní v Číne, čo bol vyslaný spolu s druhami udusiť.
   </p>
   <p>
    Hádalo sa, prečo vlastne musel prerušiť dôstojnícku kariéru, či to bola priveľká
         ukrutnosť, či nejaké neprirodzené náklonnosti a či, azda, hrabivosť. Ale boly to všetko iba
         dohady, nikto nevedel nič určitého. Isté je, že stoličiarska spoločnosť nikdy neprijala ho
         do svojho stredu a hľadela naň nedôverčive.
   </p>
   <p>
    Ako sa dostal tento záhadný cudzinec k uzavrenej, nedôverčivej starosvetskej matróne,
         Matilde Borovskej?
   </p>
   <p>
    Jeho žena bola dcéra statkárkinej sesternice. K starej tetke prišli raz len na krátku
         návštevu. Boli k nej veľmi pozorní, úctiví. — Azda im už nič iného nepozostávalo. Najmä ona
         hľadela oživiť u starej tetky všetky milé príbuzenské rozpomienky. A stalo sa, čo nikto
         nečakal: zostali v kúrii na stálo.
   </p>
   <p>
    Po čase v Trhanovej zdomácneli. Barónka Laura ujala sa mlekárstva. Bolo to v tie časy
         dosť výnosné, v tretej obci boly dosť známe kúpele. Barón zažral sa do gazdovstva ešte
         väčšmi. Podučil sa slovensky, obchádzal polia, majere raz pešky, inokedy na koni, Fuchs
         vždy s ním ako nerozlučný kamarát. Keď sa niesol pán v sedle, bežal pes s vyplazeným
         jazykom popri koňovi. Barón sa o všetko zaujímal, do všetkého miešal. Čeľaď, sluhovia
         robili zprvoti štipľavé poznámky:
   </p>
   <p>
    — Do čoho sa to ten čudák mieša! Veď, vraj, bol námorník či čo, hrom sa mu do matere!
   </p>
   <p>
    — Nech sa radšej stará o kone a o psa!
   </p>
   <p>
    — Akiste pregazdoval svoje a teraz by nedbal i tetkino.
   </p>
   <p>
    Úfali sa totiž, Že Borovská sa s barónovci rozkmotrí. Ale úfali sa márne.
   </p>
   <p>
    Počase navykol na baróna v dome i na dedine každý. Chodil v čižmách, s bičíkom a notesom
         v ruke. Vedel o všetkom. Neskôr počal sa miešať už i do predaju. Mäsiari jednajú od neho
         telce, žid zemiaky do pálenice, úradník z píly drevo z hory. Svet akoby ho počal pokladať
         za správcu trhanovského panstva, ba za nastávajúceho majiteľa. — Jeho žena zasa odoberá
         mlieko od slúžok, hofierok, čo doja kravy. Meria ho, dáva odnášať do komory, odvážať do
         kúpeľov. Všetko zapisuje. Natiera krave opuchnuté, popukané vemä, dohovára hofierke, že si
         k dojeniu ruky neumyla. Keď niekto z dediny príde kúpiť mlieka, odopre.
   </p>
   <p>
    A pritom nezabúda ani na svoje panské chúťky. Zavše precvála pár razy na koni alejou.
         Muž zasa chodí na poľovačku, chytať ryby. I medzi svet si vše vyšli, do blízkych kúpeľov i
         do mesta, najmä, keď tam hrávala kočovná divadelná spoločnosť! Z videnia poznal ich v
         stolici, najmä v stoličnom meste skoro každý. Ale sotva vzbudili mnoho sympatií. Doviesť,
         nedoviedli so sebou nikdy nikoho. Ani ich nikto neprišiel navštíviť.
   </p>
   <p>
    On jednako len musel po odchode z námorníctva niekde gazdovať. Bolo videť, že sa do toho
         rozumie. A Matilde Borovskej negazdoval naskrze zle. Ináče stará zemanka nevypustila celkom
         opraty z rúk. Peniaze inkasovala, sypárne zamykala, čeľaď najímala i naďalej sama, a taktní
         barónovci nedali jej nikdy cítiť, že by chceli vládnuť na majetku samostatnejšie. I kasnár
         a hlavnejší bíreši boli ešte všetci starí, všetko oddaní ľudia starej Borovskej. Ale
         barónovci sa tam preca dôkladne zahniezdili. Navonok boli akoby páni trhanovského panstva.
         A čo, ak votrú sa starej zemanke do priazne ešte väčšmi, ak stanú sa jej nástupcami?!
   </p>
   <p>
    Nie čudo, že ak sa odcudzil vicišpán Geno Lehotský starej tetke a Trhanovej už predtým,
         nemohol sa ani podívať v tú stranu, odkedy počali sa tam rozťahovať tí dotieravci. To preca
         neurobí, aby sa priatelil, slízal s takými odkundesmi a čo by barónka Laura bola hneď jeho
         sesternica.
   </p>
   <p>
    Kde bol pán, tam bol i pes. Barón a Fuchs boli naozaj nerozluční. Barón Walter Hohenfels
         sa dávno odcudzil svetu, a na svete zostalo už veľmi málo ľudí, ktorí mu neboli úplne
         ľahostajní. Ale keby bolo prišlo na lámanie chleba, iste by sa i z tých vedel nejedného
         skôr zriecť, ako svojho hnedého vlčiaka s čiernymi fľakmi uprostred čela, na prsiach a na
         koncoch nôh.
   </p>
   <p>
    A preca prišiel deň, že barónov najvernejší sluha a najmilší kamarát v jednej bytnosti
         zhynul. Vystrel sa v kŕčoch, a biela pena vyvstala mu na tlame, ku ktorej barón neraz
         prikladal svoju pečlivo vyholenú tvár. A barón šiel sa pominúť od žiaľu a mal práve v tie
         časy toľko ťažkých starostí, že ani dosť nestihol žiť svojmu žiaľu.
   </p>
   <p>
    Lebo veď zdalo sa, že dobrý Fuchs nezahynie sám, ale zahynie s ním i jeho verný pán.
   </p>
   <p>
    Na trhanovskú kúriu zaľahol smútok a s ním akési dusno, napjatie, ako pred búrkou. Lebo
         veď nešťastie nechodí samo. Na tichú, spokojnú Trhanovú zomlelo sa toho akosi mnoho odrazu.
   </p>
   <p>
    Stará Matilda Borovská umrela. Zpráva tá prekvapila každého, kto trhanovskú statkárku
         poznal. Veď starosvetská zemanka nevyzerala naskrze na osemdesiattriročnú starenu, akou
         naozaj bola. Hovorila takým plným, zvučným hlasom, zaujímala sa aspoň o najdôležitejšie
         udalosti krajinskej a svetovej politiky tak živo, zasahovala ešte tak do vedenia svojho
         hospodárstva, že sa jej v tom nevyrovnala nejedna mladica. Netrpela tá, na podiv udržaná
         matróna ani na nohy, ani na prsia, ani na žalúdok, ako to u iných už sám vek so sebou
         donáša. Iba tie staromódne šaty, pomalé pohyby, trochu nahrblá postava, biele vlasy a
         vrásky v tvári prezrádzaly, že má mladosť už za sebou.
   </p>
   <p>
    Ale napínalo, vzrušovalo celú stolicu, čo sa o jej smrti hovorilo. V nedeľu bola ešte v
         kostole. Popoludní čítala si doma postilu, večer sama zamykala sypárne, komory. V pondelok
         ráno hneď nevstávala. Ponosovala sa čeľadi, že je akási slabá. Ale kávu zato vypila, i
         chleba s maslom si žiadala a zjedla, i na všetko, čo s domácnosťou súvisí, pamätala. Na
         desiatu kázala si uvariť tanier hovädzej polievky. A tu sa stalo niečo, čo vzrušilo celú
         stolicu a dodávalo statkárkinej smrti senzačnej príchuti.
   </p>
   <p>
    Barón Walter Hohenfels hovoril kuchárke:
   </p>
   <p>
    — Nechajte to! Ja urobím urodzenej panej tej polievky. Ja sa do toho rozumiem. To musí
         byť voľačo tuhého, záživného, aby starú paniu posilnilo. Až do tých čias nevidela čeľaď vo
         veci nič divného. Pani urodzená vstanú iste pred obedom, ako vstávali inokedy, keď zostali
         pre slabosť trochu dlhšie v posteli. Nestalo sa to po prvý raz.
   </p>
   <p>
    Ani barónovo kuchárenie nevzbudilo v dome podozrenia. Bývalý námorný dôstojník bol tak
         trochu gourmand, hocikedy plietol sa kuchárke do remesla, doniesol z mesta kaviár, upiekol
         tete omeletu ľahkú ako páper, navaril dákej zvláštnej rybäcej polievky, vymýšľal šnicle.
         Nuž, ako človek, čo, túlajúc sa po lodiach celé roky, odkukal loďným kuchárom niečo z ich
         umenia.
   </p>
   <p>
    Polievku zaniesla jej do postele jej najmilšia slúžka Marka. Stará pani jedla, ale
         nedojedla. Polievky bolo mnoho, plný plnučičký tanier, bola tuhá, sýta. Boly do nej rozbité
         so dve vajcia, i niečo smotany do nej, tuším, barón vlial.
   </p>
   <p>
    — Odnes, Marka, už nebudem — ľahla si stará zemanka, ako by si chcela zdriemnuť. Ale
         nezaspala. Dostávala ťažobu, ponosovala sa na hlavu, počínala mať galibu so žalúdkom.
   </p>
   <p>
    Barón pribehol.
   </p>
   <p>
    — Čo ti je, tetuška? — sháňal liek zo svojej domácej apatieky. Mal tých práškov, fľašiek
         peknú, sbierku.
   </p>
   <p>
    — Nechaj ma, nechaj! — stenala statkárka, zakrývajúc si rukou tvár, keď jej barón núkal
         akýsi prášok. Nič od neho nevzala. Nemala ho akosi rada, neprirástol jej k srdcu. Trpela ho
         u seba iba k vôli svojej príbuznej, jeho žene.
   </p>
   <p>
    Na obed už nič nejedla. Popoludní vedeli už o jej chorobe farár i s kaplánom a kasnár. I
         lekár z mesta doviezol sa na bryčke. Tuším, kuchárka preň poslala. Krútil hlavou, keď mu
         rozprávali o postupe choroby, videl jazyk a nahmatal pulz nemocnej.
   </p>
   <p>
    Predpísal čosi na dávenie a sľúbil prísť na druhý deň ráno.
   </p>
   <p>
    Nebolo ho už viac treba. Do večera bola Matilda Borovská nebožká. Ľahko, veľmi ľahko
         umierala. Po užití lieku mnoho nedávila.
   </p>
   <p>
    Ale ešte prv, než stará statkárka, pominul sa barónov pes Fuchs. Hej, Fuchs, čujný,
         verný Fuchs, prečo si to urobil, prečo si prestal chrániť svojho pána, keď by to bol
         najväčšmi potreboval? A či vieš, že svojou smrťou si mu náramne uškodil?! Keby si bol
         ukončil svoju pozemskú púť aspoň niekde ďaleko v horách, kde by ťa bola roztrhala divá zver
         alebo trebárs v dravých vodných prúdoch, čo by ťa boly vyplavily až po týždňoch,
         rozmočeného, opuchlého do nepoznania! Lebo veď svojou smrťou odčinil si skoro všetky
         zásluhy, čo získal si si od pána za živa.
   </p>
   <p>
    A či si azda, nevedel, že pre teba už nieto záchrany? Zachraňovať bolo možno už iba
         pána. I toho už veľmi ťažko, najmä odkedy si dokonal neopatrne blízko starej statkárky ty
         sám.
   </p>
   <p>
    Na druhý deň otváral lekár zo zvedavosti mrtvého psa. A tu prišiel na dôležitý objav,
         ba, ako sa mu zdalo na sám kľúč od záhady zemankinej smrti. V žalúdku stuhlého Fuchsa
         našiel totiž strychnin, ba vlastne iba stopy toho nebezpečného bieleho prášku. Ale to mu
         postačilo, viac ho nepotreboval. Oznámil vec súdu.
   </p>
   <p>
    Na prahu kúrie nebožky Matildy Borovskej objavily sa dúhové kohútie perá! Ako by boly
         dychtily už dávno dostať sa ta. Ale za života starosvetskej poctivej statkárky nemohly.
         Musela dodýchať, aby si trúfaly zabúchať na vysokú múranú bránu.
   </p>
   <p>
    Žandári zaujímali sa o strychnin. Čo to s ním bolo? Barón vypovedal, že ho kúpil v
         lekárni v meste na trávenie potkanov, čo sa v maštali a v chlievoch veľmi rozmnožili.
         Akiste zožral pes, jeho najmilší pes nejaké zrnko strychninu, pohodeného potkanom.
   </p>
   <p>
    Horšie bolo, že čeľaď vypovedala celkom inak. Potkanov je, vraj, tohoto roku menej, než
         vlani. Kuchárka sama dala ostatok polievky, čo vrátila urodzená pani, Fuchsovi. Vychľamstal
         ju. Ale o chvíľu počal už polihovať, zosmutnel, až zdochol vonku v kŕčoch a so speneným
         pyskom vo svojej búdke.
   </p>
   <p>
    Barónovi Walterovi Hohenfelsovi zatmelo sa pred očami, ked mu žandári oznámili, že pôjde
         s nimi. Všetko sebavedomie niekdajšieho fregatného kapitána ríšskonemeckej maríny udrelo mu
         do hlavy. Služebná bagáž v pandúrskej uniforme opovažuje sa ho vyzývať, rozkazovať, jemu,
         na ktorého jediný povel zadunely dlžizné hrubé lodné delá, otriasalo sa more i zem a budovy
         na brehu rúcaly sa do prachu! Najradšej bol by tých surových chámov udrel päsťou do tvári,
         že by sa zatackali, alebo strhol s klinca nabitú dlhú automatickú pištol a spálil holomkov
         ako besné mačky. V jeho očiach obracal sa svet hore nohami, a čo videl pred sebou, zaváňalo
         zlovestnou vzburou.
   </p>
   <p>
    Možno, že by bol našiel ešte iný spôsob uniknúť ozbrojeným surovým paholkom. Ale nedali
         sa mu vlastnej izbe porozhliadnuť, ani puhým dotykom, pohladením rozlúčiť sa s vecmi, ku
         ktorým prilnul za toľké roky.
   </p>
   <p>
    Putoval do vyšetrovacieho väzenia najbližšej sedrie. Každý mu to prial. Čo bude s ním?
         Nuž, párročný žalár ho neminie. Ale prečo nezostal doma v Prusku, načo sa teperil sem, do
         Pohronia, aby pomáhal starej príbuznej na druhý svet a žene a sebe k dedictvu?!
   </p>
   <p>
    Pred okresným súdom pojednávalo sa dedictvo po nebožkej. Testament každého veľmi
         prekvapil: skoro všetko zdedil sestrenec, vicišpán Lehotský; barónovcom poručila všetkého
         spolu dvacaťtisíc zlatých, kuchárke a slúžkam po dvoch tisíckach, cirkvi desaťtisíc.
   </p>
   <p>
    Načo vlastne teda otrávil tetku svojej ženy nešťastný barón? Iba dopomohol k polmilionu
         zodĺženému svetákovi, záletnému starému mládenčiskovi Genovi Lehotskému, ktorý ho nenávidel
         a pohŕdal ním z duše.
   </p>
   <p>
    Vicišpán Lehotský stal sa razom jedným z najbohatších ľudí v stolici. Povyplácal zmenky,
         účty, pozapchával pár tisíckami ústa bývalým láskam. Tešil sa jeho štáb, že im nastanú
         časy. Geno báči je pri groši. To bude život, to budú zábavy, kartárske súboje! Veď prípadné
         dlžoby za mladých zemanských synkov-úradníkov vicišpán báči gavaliersky zaplatí.
   </p>
   <p>
    Ale sklamali sa. S Genom Lehotským stala sa veľká zmena. Ako predtým rozhadzoval, dlžoby
         robil, tak počal odrazu skrbliť. Dedičná vlastnosť jeho rodu zmocnila sa ho cele. Obrátil
         zlatku desať razy v dlani, kým sa s ňou rozlúčil. Ani na seba si neprial. Po roku-dvoch
         počal chodiť v ošúchaných šatoch, ustavične s jednou kravatľou na prsiach, v zamastenom
         klobúku, vychodených topánkach s vytiahnutými cúgy, vykrivenými opätkami. Ba i drobnejšie
         pôžičky počal odopierať svojim podriadeným.
   </p>
   <p>
    Barónku vypovedal zo zdedenej kúrie hneď, ako mu ju súd pririekol. Síce tá bola skoro
         ustavične preč, v sídle sedrie, aby sháňala mužovi právnu obranu, navštevovala ho vo
         väzení, nosila mu čítanie, utešovala ho. Nič od neho neochladla, bola by šla s ním, tuším,
         keby bolo bývalo treba, trebárs na šibenicu.
   </p>
   <p>
    Síce vybŕdol z toho, paskudník, dosť lacno. Po jedenástich mesiacoch vyšetrovacej väzby
         bol pre nedostatok dôkazov prepustený. Žena mu našla dobrého obrancu. A výpovede čeľade
         počaly si veľmi protirečiť. Barón vyviazol zo šajtľavy, ale utrpenie zanechalo na ňom
         zreteľné stopy. Vrátil sa z väzenia jako zlomený človek, vetchý starec. Rozumie sa, ani tak
         neboli už barónovci na Pohroní viac možní. Nie čudo, že neobstáli ani v Trhanovej, ani v
         stolici. Zmizli nepozorovane, bez stopy. Niekde v Porýnsku rozmýšľajú, aké nevyspytateľné
         sú ľudské osudy.
   </p>
   <p>
   </p>
  </div>
 </body>
</html>
