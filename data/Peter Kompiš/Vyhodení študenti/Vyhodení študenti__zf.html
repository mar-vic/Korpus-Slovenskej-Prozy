<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="d56e106">
       </a>
       Vyhodení študenti
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Septembrové slnko žiarilo ako deťom úsmev matky na staroslávné banské mesto, rozkypené
         po strmých brehoch a kopcoch, čo čnely ta kamsi hore až k bielym oblakom. Maškrtné osy
         rozletely sa po zlatožltom hrozne a veľkých žltočervených voňavých hruškách, žiariacich ako
         zápalná obeť jesene z plátených šiatrov štebotavých predavačiek. Čosi sladkého a preca
         tklivého šírilo sa vzduchom, keď Jožo Lisko kráčal hore trotoárom popri šedých a žltých
         starých domoch a tlmene osvetlených barokných, kostoloch, vdychujúc do seba plnými pľúcami
         kúzlo nových, nebývalých dojmov.
   </p>
   <p>
    Bolo to všetko tak neobyčajné, čo zažil cestou. S hlavnej trati odbočil malý vláček s
         akýmsi miniatúrnym, zúrivo funiacim rušňom po úzkych koľajniciach obrovskými okľukami do
         hlbokej lesnatej doliny. Zapadli v more hôr, hustých a zamĺklych. Mládenca ovial tuhý ozón.
         Cesta zdala sa mu byť akousi púťou do poviestkovej krajiny, kde na každej zákrute čakajú
         naň nové divy. Študenti pustili sa do veselého spevu. Niektorí z nich posadali si na
         schodíky vagónu, opálajúc nohy nad železničným násypom alebo šúchajúc nimi, keď vláček
         spomalil tempo, suchý piesočnatý chodník vedúci popri koľajniciach. Konduktori dívali sa na
         to s bezstarostným úsmevom. A s ľavej strany sa blížila čo raz väčšmi čerstvá rúbaň, ktorej
         dali na oslavu kráľovnej podobu veľkého E, čo žiarilo červenými klátmi do modravej diaľavy.
   </p>
   <p>
    Po hlbokom horskom tichu Joža Lisku až zarazil staničný ruch a bujný pouličný huriavok,
         čo ho v meste obklopil. Pod stanicou revaly stroje, a do povetria chŕlily hustý čierny dym
         vysoké komíny rozľahlého hámru. Poháňal ho divoký potok, rútiaci sa s ohlušujúcim hukotom
         dolu drevenými žlebmi. A so strán okiadzaly mesto vysokánske komíny ponurých šachiet,
         ktorými ako by sa boly valily pary a plyny zo samého lávovitého stredu navŕtanej Zeme.
   </p>
   <p>
    Čo skryl sa až sem, do lona zamĺklych pustých hôr, čo utiekol až sem tento rušný, čudný
         svet so svojimi mosty, bránami, vežami a hradmi, zapadajúcimi tak zvláštne do tohoto
         starobylého mesta? A či mu to šumí a hučí v ústrety odkliata minulosť, zapudená pred vekmi
         duchom novej doby v tieto čarokrásne zapadlé kúty?
   </p>
   <p>
    Bolo to všetko ako opojný krásny sen. Jožo Lisko kráčal za svojím čiernym dreveným
         kufrom, naloženým na bedrá černovlasého rapavého nosiča, vydláždeným zázerom medzi dvoma
         brehami, do ktorých viedly z každej priečnej uličky a úzučkej trávnatej medzierky nové a
         nové kamenné či drevené schody. Cesta viedla ho popri akýchsi sklených zámkoch, obtočených
         nádhernými parky, hladiacich sliepňavými čiernymi očami do kraja, plného hlbín a priepastí.
         Zastavil sa až proti baroknej soche sv. Trojice pred šedou gymnaziálnou budovou, oprenou do
         kopca posiateho domcami. Vyplatil nosiča, ktorý mu zaniesol kufor až na dlžiznú tmavú
         chodbu, a pustil sa hore schodmi do direktorskej, v ústrety svojmu osudu.
   </p>
   <p>
    Postavy, čo ho tam prijaly, hľadely naň veselo a vľúdne. Červenolíci bucľatý drobný
         direktor s ovislou spodnou gambou bol by so svojou uživačnosťou pristal niekam na plátna
         Rubensove, kdežto chudý černobradáč s dlhými tenkými fúzikami, v akomsi šnurovanom šedom
         župane a pohodlných plátených pantofľach, hľadel vpadlými očami na prítomných, ako nejaký
         na chvíľu vzkriesený umrlec, čo, keď na veži odbijú hodiny a kohút zakikiríka, zas má sa
         vrátiť v tmavý chladný hrob. Veľký zavalitý pupkáň s odulou tvárou rozliatych čŕt hľadel
         zapálenými očami kamsi ponad svet do diaľky. A šedivovlasý dlhý muž v čiernom kňazskom
         odeve vyzeral vo svojom strnulom postoji, s ostrými črtami, končitým kostnatým nosom a
         zelenými sovími očami, ako zmeravený symbol prísnej učenosti a či sudcovskej necitnosti, čo
         kedysi vládla vo vysokých múroch tohoto hrdého, právom meča obdareného starého mesta.
   </p>
   <p>
    Z gymnázia šlo sa točitou kamenitou cestou hore brehom popri čiernych bazách a
         žihľavách, ponad domy a záhrady popri slabom drevenom zábradlí, chrániacom pred skĺznutím
         do číhajúcej hlbiny. Až tretí rad nad gymnáziom bola ulica, ktorú hľadal. Nad ňou strmel vo
         výšave tmavý borový háj, pod ňou sbiehalo s brehov do dolín rázovité starobylé mesto so
         svojimi prečetnými domami a domci. Až dolu hlbokou dolinou vinula sa hlavná ulica, z ktorej
         vyčnieval hore k nebesiam ako zúfalý výkrik bôľu i vzdychot usmierenia rad vysokých
         kostolných veží. Tuhý korenistý vzduch vial mládencovi do rozpálenej tvári.
   </p>
   <p>
    Tento prvý svetlý dojem vryl sa hlboko do žíznivej duše študentovej, aby ho sprevádzal
         na jeho pútiach po romantickom baníckom sídle až do konca. Čosi mladistvého, sviežeho bolo
         v tých prvých dojmoch a pocitoch, čosi hojivého, uspokojivého.
   </p>
   <p>
    Nie, nesklamalo Joža Lisku toto vľúdne mesto, skrývajúce sa v hlbokých horách so svojím
         nevädnúcim šťastím. Všetko mu išlo v ňom ako po masle. Báči Menzel, zavalitý strojník s
         mohutným podhrdlím a večne usmiatou tvárou, privítal ho, keď sa odvolal na spoločných
         známych, ako starého priateľa a zaviedol hneď do útulnej študenskej izby, hľadiacej s
         dôverou na mesto, rozprestierajúce sa jej pod nohami. I šálka chutného nerozriedeného
         mlieka s čerstvou žemľou objavila sa hneď na lacnom nefarbenom stole. O cenu bytu s
         raňajkami sa hravo dohodli. A ešte toho dňa spriatelil sa nový nájomník poľahky aj s
         ostatnými domácimi.
   </p>
   <p>
    Večer zahorely doliny a brehy tisícami svetiel. Jožovi Liskovi bolo, keď šiel sa prejsť
         popred dom a súsedov, ako by sa mu bola pod nohami rozžiarila hviezdnatá obloha, zatiaľ čo
         na vzdušnej stemnelej nebeskej báni javil sa iba jej matný odraz. Z blízkych i vzdialených
         študentských bytov ozvaly sa husle a flauty, guitary a krídlovky, doliny a stráne
         zahlaholily bezstarostne veselým mladíckym spevom, odrážajúcim sa o brehy naproti. A mladý
         šuhaj rozcítil sa a snil. Bolo mu ľúto, že osud nezavial ho v tieto útulné končiny už
         dávno.
   </p>
   <p>
    *
   </p>
   <p>
    Ale najväčším prekvapením bola pre Joža Lisku škola. Sotva sa trieda sišla, zvolila si
         zpomedzi seba na školský rok „predsedu“. Zvolili ho s veľkým oduševnením aklamáciou. Bol
         to, vysoký, ramenatý počerný šuhaj s podpereným zeleným poľovníckym klobúkom. Bol samý žart
         a smiech, keď rozprával o svojich minuloročných kúskoch. Rozhliadal sa sebavedome po
         triede, súc si vedomý svojej popularity. Jeho privrženci argumentovali za neho i tým, že v
         krčme znesie najviac vína. Zvoleného zodvihli oduševnení spolužiaci radostne na plecia a
         niesli po triede radostne hulákajúc.
   </p>
   <p>
    Ešte sympatickejší boli profesori. Krátkozraký podkŕmený blondýn so šviháckym cvikrom na
         nose, s vyžehlenými nohavicami a zelenými topánkami vstúpil do triedy neraz s
         dohorievajúcou cigarou. Zbadajúc, že ktorýsi študent podriemuje, spustil hneď mravokárnu
         kázeň (súsedia uisťovali Lisku, že ju počúvajú aspoň po desiaty raz):
   </p>
   <p>
    — Vidíte tú mátohu? — ukázal na spáča. — Akiste vyspáva tu včerajšiu lumpačku. Ten to
         ďaleko dopracuje! Keby som ho tak z milosti prepustil, mohol by ho ešte voľakedy
         predstavený v úrade posielať, aby si šiel od nás vypýtať nazad školský plat, keďže je také
         teľa.
   </p>
   <p>
    Nehorázny smiech bol profesorovi odpoveďou. Povzbudený lacným úspechom pokračoval:
   </p>
   <p>
    — Mňa priviedol sem, vlastne nie sem, ale do prvej triedy, môj nebohý otec (Pán Boh mu
         daj slávu večnú!) v gätiach. Áno, v gätiach som prišiel, ako sa u nás na dedine v Gemeri
         nosia. Nemal som inakších šiat. A podívajte sa na mňa dnes! — vypäl sebavedome hruď. —
         Chodím v salónnych šatoch, v cylindri… Terajšia mládež robí to naopak. Prichádza sem v
         salónnych šatoch, lumpuje, zadlží sa, čo má lepšieho, pozakladá, a na prázdniny pôjde
         nejeden domov v gätiach.
   </p>
   <p>
    Ešte originálnejšia figúra bol bradatý, fúzatý šedivec, profesor dejepisu. — V čom
         skrývala sa sila starých Rimanov?! — zvolal patheticky ako nejaký herec, zastaviac sa na
         svojej prechádzke po triede. — Azda v mohutných ramenách? — roztiahol ramená prudkým
         pohybom, ako by bol na povel rozpažil, a rozkročil sa sťa nejaký atlét. — Ó, nie, junoši! —
         ozval sa afektovane. A poklepúc si ukazovákom pravej ruky na čelo, dodal: — Tu skrývala sa
         sila starých Rimanov — nemálo prekvapiac touto svojou učebnou metódou všetkých, čo počuli
         ho po prvý raz.
   </p>
   <p>
    Ináče bol to starý podivín, mrzút, životom zlomený človek. Hovorilo sa o ňom, že dal
         prepadnúť zo svojich predmetov vlastnému synovi, výbornému žiakovi, ktorý si to naskrze
         nezaslúžil. Márne prosil ctižiadostivý mladík otca, aby ho bez príčiny netrestal, nerobil
         mu takú hanbu. Podivínsky chlap vzal si do hlavy, že tým najlepšie dokáže svoju nestrannosť
         k žiakom, a nedal sa obmäkčiť. Prepadnutý syn sa potom v zúfalstve zastrelil.
   </p>
   <p>
    Mŕtvolne bledý či voskove žltý zeman v šnurovanej šedej attile prednášal mdlo o
         prenasledovaní prvých kresťanov, ktorí sa vrhali v rímskom cirku so spevom nábožných piesní
         na rtoch do pažerákov rozľútených šeliem. Márne sa ich snažili „prenasledovatelia“
         prehovoriť, aby sa zachránili obetovaním na oltári cisárskej modly. Tvrdošijní blúznivci
         nedali si povedať. V profesorových poslucháčoch skrsly už vtedy, dávno predtým, než napísal
         G. Bernard Shaw svoju komediu „Androkles a lev“, oprávnené pochybnosti o mučeníckej
         gloriole tých fanatikov. „Oživlá mŕtvola“ opisovala im totiž túžbu tých nešťastníkov za
         mučeníckou korunou tak živo, až sa im videlo, že tie samovoľné obete pohanskej ukrutnosti
         pociťovaly pri svojej smrti vo svojom fanatizme skôr nejaké neprirodzené tajné záchvaty
         rozkoše a slasti, než ozajstné muky.
   </p>
   <p>
    Dobromyseľný brucháň, červenolíci mladý profesor matematiky so širokou tvárou cítil sa
         zrejme akýmsi starším druhom svojich sverencov. Korektný počerný profesor klasickej
         filologie snažil sa spríjemniť všemožne svoje predmety žiakom a nepozastavil sa ani nad
         najväčším ignorantstvom. A zdvorilý profesor nemčiny s ostrými výraznými črtami, chodiaci
         stále v akomsi zelenom turistickom obleku, bol vzorom gentlemana, chovajúceho sa i k svojim
         žiakom úplne podľa pravidiel etikety. Klasické balady nemeckej literatúry vykladal s
         neobyčajným oduševnením, deklamujúc ich s vervou a virtuozitou profesionálneho recitátora.
         Vôbec zdalo sa, že jeho jediným cieľom je upútať žiakov, príjemne vyplniť im hodiny svojho
         predmetu.
   </p>
   <p>
    Z tohoto rámca vybočoval jedine malý suchý učiteľ telocviku svojimi kočišskými
         spôsobami, vodiaci študentov v dvojstupoch cez ulicu hore drevenými schodmi baštou do
         niekdajšej zbrojnice stredovekého starého hradu. Tam i obliekli si študenti akési červené
         katovské košele a rozbehli sa po telocvičnom náradí.
   </p>
   <p>
    A čo literárne a deklamačné hodiny v študentskom samovzdelávacom krúžku, ktoré
         shromažďovaly raz do týždňa študentov vyšších tried?! Bolo to pre Joža Lisku hotové
         kuriózum. Viedol ich malý krvnatý veľkohlavý profesorík maďarčiny s pekným slovenským
         menom, takto veľký štréber a namyslenec, vytýkajúci Liskovi znovu a znovu nedostatočnú
         maďarskú výslovnosť. Žiaci prednášali v krúžku cudzie i vlastné balady a vlastenecké verše.
         Prihlásení kritici rozoberali nemilosrdne ich výkony. Krúžok bol akousi mimovoľnou parodiou
         na literárne spoločnosti. Študentské literárne výplody a deklamačné výkony s prehnanými
         divokými gesty a nevhodnými vyrevanými hlasmi vyvolávaly u mnohých prudké nutkania k
         smiechu. Jožo Lisko bránil sa im, vopchávajúc si šatôčku do úst. Ešte komickejšia bývala
         mimika deklamátorov, skonfundovaných užaslými a grimasovitými pohľadmi poslucháčstva.
   </p>
   <p>
    Ale výsmešné pohľady a zdrcujúce kritiky nevedely tomu zabrániť, aby sa rodily aj
         naďalej nové básnické a deklamátorské talenty ani huby po daždi.
   </p>
   <p>
    *
   </p>
   <p>
    Na obedy a večere chodil aj s ostatnými chudobnejšími kamarátmi do študentskej jedálne,
         alumnea, umiesteného na samom spodku gymnaziálnej budovy, kde vyvárala školníkova žena so
         slúžkami pre stoosemdesiat hladných študentských žalúdkov. Jedlo sa vo dvoch túrach. Sedeli
         za dlžiznými stoly. Pred nosom parila sa im už chutná polievka, keď na povel malého
         zavalitého „seniora“ vstali a so složenými rukami vypočuli stručnú modlitbu:
   </p>
   <p>
    <div class="literallayout">
     <p>
      <span style="white-space: pre;">
       „Bože, požehnaj jedlu nášmu, amen!“
      </span>
     </p>
    </div>
   </p>
   <p>
    a po jedle:
   </p>
   <p>
    <div class="literallayout">
     <p>
      <span style="white-space: pre;">
       „Od koho jedlá a nápoje sú dané,
toho meno budiž požehnané“.
      </span>
     </p>
    </div>
   </p>
   <p>
    Jedlo v alumneu nebolo zlé. Najmä tvarohové a lekvárové rezance robila pedelová s
         pomocnicami znamenité. A pre zmenu zašiel si Jožo Lisko zavše na makové halušky k
         príbuznému-pekárovi, čo mal na dome nápis hlásajúci hrdo, že tri razy do dňa dostať u neho
         čerstvé pečivo. Alebo navštívili s bratrancom Ľudom jeho známych, zlatníkovcov, rapavého
         veselého chlapa s pekným mladým stvorením, kde sa papaly výborné pečienky, štrudle,
         delikatesné ovocie a zapíjaly lahodným vínom.
   </p>
   <p>
    A boly ešte aj iné radosti. Stalo sa, že Jožo Lisko zobudil sa na klopanie na okno.
         Zobudila ho tlupa spolužiakov, vybraných v čele s predsedom na nočný výlet. Musel pohádzať
         na seba šaty, schytiť z kufra šuplík, kus slaniny, chleba a bryndzy, čo mu poslali z domu
         po jarmočníkoch, a tiahnuť s kamarátmi do nočnej tmy. Pochodovali až do vzdialenej hory,
         kde rozbalili na čistinke panve, kotlík a zásoby potravín, dali sa sbierať raždie a klásť
         oheň. Varil sa guláš a po ňom hádzané halušky, uvaľkané na jeho šuplíku. Predseda triedy
         produkoval sa so zdarom so svojím kuchárskym umením. Domov vrátili sa až o tretej po
         polnoci.
   </p>
   <p>
    V škole na druhý deň nejedna hlava ospalo kľuckala. Švihácky profesor s cvikrom na nose
         — hovorilo sa o ňom, že chodí školníkovi za ženou — mal aspoň znovu príležitosť otrepávať
         svoju obľúbenú mravoučnú rozprávku o gätiach a salónnych šatoch.
   </p>
   <p>
    Ale zato čoskoro špekulovalo sa na nových kúskoch. Javišťom novej dobrodružnej výpravy
         mal sa stať veľký ovocný sad pod kalváriou. Patril bohatému mešťanovi Maulerovi. Aspoň
         nemali študenti výčitiek svedomia, že robia škodu chuďasovi. K tomu bol sad dosť osamelý,
         stranou od ľudských príbytkov.
   </p>
   <p>
    Vyzvedači vyslaní predsedom zistili však, že sad je strážený. Sú v ňom, vraj, vo dne v
         noci dvaja mocní chlapi, majú tam i búdu a, jako sa dá mysleť, iste aj palice, ba ktovie,
         či nie aj dáke pištole, flinty.
   </p>
   <p>
    K útoku vybral predseda iba päťčlennú partiu. Najmlčanlivejších, najnebojácnejších. Ako
         dostal sa medzi nich aj on, nevedel Jožko Lisko pochopiť. Iba jak za zásluhy, čo získal si
         šuplíkom a slaninou. Vyšlo sa večer po deviatej. Mesiac svietil ako rybie oko. Pod
         kalváriou bolo vidno skulinami vysokých plotov v sadoch ešte i ovocie na stromoch. V
         Maulerovom sade stáli pred drevenou búdou dvaja chlapi v dlhých, tmavých mantľoch, s
         poriadnymi palicami v rukách. Na kroky výpravy zabrechal pes, uviazaný kdesi za búdou.
   </p>
   <p>
    Keď sa študenti presvedčili o tejto nebárs potešiteľnej skutočnosti, prešla ich čoskoro
         prvotná hrdinská nálada.
   </p>
   <p>
    — Chlapci, dajme my Maulerovým drábom pokoj — rozhodol rozvážny predseda. — Vyfasovali
         by síce škarede, to je istá vec, ale strhol by sa krik, mohol by sa sbehnúť svet, pribehnúť
         policia.
   </p>
   <p>
    Ostatní štyria schválili jednomyseľne vodcovu opatrnosť. Utiahli sa do zákutia a vyčkali
         trpelive, kým sa mesiac schoval za mraky. Potom v polotme vpadli pozorne a ostražite do
         odľahlého nestráženého sadu, vyškriabali sa dvaja na jablone, traja strážili, a naplniac si
         vrecká i košele, spúšťali sa po biede dolu. Popreskakoval sa plot, pri čom druh pomáhal
         druhovi. Museli sa zasa schovať do zákutia, lebo mesiac počal vyliezať zpoza oblakov. Až
         keď schoval sa znovu, vyšli milí viťúzi zo svojho úkrytu a rozbehli sa domov.
   </p>
   <p>
    Z odľahlej ulice ozvaly sa rázne chlapské kroky.
   </p>
   <p>
    — Policia! — zašeptal Lisko celý zdesený. Vodca však nestratil duchaprítomnosť. Rozkázal
         druhom, aby pochytili zpomedzi seba tučného Nemlahu za nohy a ruky a niesli ulicou. Ak ich
         pristavia policajti a spýtajú sa ich, čo to robia, povedia, že nesú domov kamaráta, ktorému
         prišlo zle. Za Nemlahu rozhodol sa prozreteľný vodca najmä preto, že mal košeľu až nápadne
         vypchanú jablkami. Nedajbože, aby ho tak niektorý z policajtov ohmatal. Rázne chlapské
         kroky však zanikly v diaľke. Z dobrodružného stretnutia s policajti nebolo nič. Hrdinovia
         pustili ťažkého druha na nohy. Korisť dopratali do bezpečia bez prekážky.
   </p>
   <p>
    Zato na druhý deň žasla nad ich hrdinstvom celá trieda. Nabulíkali jej totiž, že sviedli
         s nočnými strážcami sadu zúrivý boj. Zastrelili huňatého hnedého psa, a vartášov zlúpali
         palicami, poviazali motúzmi a vopchali im šatky do úst. Musia sa ísť večer presvedčiť, či
         tí nešťastníci ešte žijú. Síce, niet ich čo ľutovať. Lebo veď otrčili na nich, študentov,
         nabité pištole a priložili im so pár na chrbát, kým neboli premožení. Zvíťazili a košele
         napchali si ovocím. Ale čo, keď na ulici len-len že nepadli do rúk policajtom. Naháňali ich
         potom po meste vyše dvoch hodín. Červené telocvičné košele, čo si poobliekali na výpravu,
         celé prepotili, tak museli utekať, i polovicu koristi pozahadzovali, aby sa im lepšie
         bežalo. Ale ušli im preca.
   </p>
   <p>
    *
   </p>
   <p>
    Bolo to pre plachého, zamĺkleho Joža Lisku všetko také zvláštne, nové a neuveriteľné,
         tie neobyčajné dojmy v staroslávnom banskom meste, tá neslýchaná študentská voľnosť a
         romantika. Nestihol to všetko ani dobre stráviť, chvíľami pociťoval nad tým akýsi sladký
         závrat, kráčajúc popri rampe ponad priepastné údolie ako námesačný.
   </p>
   <p>
    *
   </p>
   <p>
    Cítil sa ako v inom svete po šedom pošmúrnom roku strávenom v hrdom pohronskom meste.
   </p>
   <p>
    Tam nevedel ani vydýchnuť. Bolo mu, ako by mu sedela ustavične mura na prsiach.
   </p>
   <p>
    Už z domova odchádzal nerád. Mama bola ťažko chorá, práve narodil sa mu najmladší brat.
         A otec bol v tie časy akýsi neobyčajne smutný.
   </p>
   <p>
    Bolo mu, ako by niekto násilne trhal ich rodinné sväzky, ako by rodičovský dom nemal už
         nikdy, nikdy uvideť, akým ho opúšťa.
   </p>
   <p>
    Do školy viedol ho otec. Zomdlená rodička ledva vládala mu vtisnúť na pery materinský
         bozk. I príroda ako by bola cítila s ním; nebo bolo zamračené, a od samého svitu pršal
         hustý chladný dážď.
   </p>
   <p>
    Bol by si prial, aby aspoň cesta vlakom, uháňajúcim ponad hlboké doliny a tmavé lesy
         trvala hodne, hodne dlho. Ale už o krátkych pár hodín oviala ho nešetrne triezva
         skutočnosť: vystúpili a úzkou uličkou poberali sa k zápisu. Gymnaziálna budova bola stará a
         tmavá. V parku nad ňou opadávalo so stromov suché hnedé listie. Direktor bol prísny,
         zasmušilý. A prísne, prenikavé oči mala i stará, šedivá telnatá zádušlivá pani, kam ho otec
         zaviedol na byt. Spávali štyria študenti, dvaja v posteliach, dvaja v šubládňach, čo sa
         zpod postiel vyťahovaly, v neveľkej tmavej alkovni.
   </p>
   <p>
    Učenia bolo mnoho. A plachý, rozpačitý Lisko nemal u profesorov šťastia. V októbri
         prišiel do hrdého pohronského mesta Liskov otec i so svojimi druhmi. Študentík odprevádzal
         rodiča so slzami v očiach do sedriálneho väzenia, kde za ním zavrely dvere.
   </p>
   <p>
    Potom vrátil sa k svojim knihám. Ale každý štvrtok putoval na koniec mesta do sedrie
         žiadať si od fiškusa povolenie otca navštívíť. Ešte, že tam našiel slovenského básnika
         Somolického, pisára u advokáta. Poet bol starý mládenec a tak trochu pijarista, so
         sedriálnymi úradníkmi dokonale sbratrený. Sotva sa vo dverách objavil a mrkol na pisárov,
         pribehli mu hneď i dvaja v ústrety. Pozdravili: — Vitaj, kamarát! Čo sa ti bude páčiť?
   </p>
   <p>
    Básnik osopil sa na nich slovensky: — Čo robíte, psie duše voľáke?! Zaháľate, ako
         vždycky, vidím. Ale teraz aló marš! Skočte niektorý pre povolenie k fiškusovi tu pre môjho
         mladého priateľa Joža Lisku — ukázal na študenta. — Chce tu vo vašom väzení navštíviť
         svojho otca. Ale už aby to bolo! — zahnal sa na kamarátov z mokrej štvrti žartovne bakuľou.
         Fiškus zavolal si aj študenta. Podíval sa naň však celkom ľudsky a povolenie vydal bez
         odkladu. Svítanie s otcom v návštevnej izbe väznice bolo dojemné. Joža prehradilo až do
         hlbín duše, že smie s rodičom prehovoriť iba v prítomnosti uniformovaného prísneho
         inšpektora, i to len dovtedy, kým ten dovolí. Inšpektor prezeral list za listom modlitebnú
         knihu, čo študent doniesol otcovi. Otec bol zasmmužilý; celá tá návšteva bola akási
         nezvyčajne trúchlivá.
   </p>
   <p>
    Inšpektor upozornil, že o päť minút bude návštevnej hodine koniec. Nastalo lúčenie.
         Študent odchádzal zo sedriálnej budovy zronený.
   </p>
   <p>
    — Á, vy ste to, Lisko? Kdeže ste to boli? — ozval sa neďaleko chladný odmeraný hlas.
         Skľúčený študent zodvihol hlavu o zazrel pred sebou ryšavého triedneho. Povedal mu úprimne
         všetko.
   </p>
   <p>
    — Vyzeráme! — svraštil profesor čelo. — Žiak maďarského gymnázia navštevuje otca
         uväzneného pre panslavizmus! To neide dohromady…
   </p>
   <p>
    Čo mám s vami robiť?! — ozval sa po chvíli. — Musím sa poradiť s pánom direktorom —
         profesora zrejme upokojilo trochu, že o pár týždňov bude tým väzenským návštevám beztak
         koniec. Liskov otec bude mať trest odpykaný.
   </p>
   <p>
    Na tretí deň vyvolal si Lisku triedny v škole na chodbu. Sdelil mu, že v ústave ho síce
         ponechávajú. Ale prideľujú mu za spoločníkov dvoch spolužiakov. S iným, než s nimi, nesmie
         chodiť na prechádzku.
   </p>
   <p>
    Prechádzky boly pre citlivého Lisku iba tortúrou. Spoločníci, šikmooký Kumán odniekaľ od
         Karcagu a miestny maďarón, panské dieťa, tárali po celú prechádzku protislovenské reči. Keď
         sa šlo popred dom niektorého nášho národovca, posielali ho do horúceho pekla, surove mu
         nadávajúc.
   </p>
   <p>
    Triedny dohodol sa zrejme i s dospelým synom-úradníkom Liskovej domácej. Ten dostal za
         úkol zmaďarizovať Joža čítaním. Ale táto „duchovná kúra“ Emila báčiho bola omnoho
         príjemnejšia. Dobromyseľný starý mládenec strkal totiž „ohroženému“ študentovi preklady
         pikantných francúzskych diel, počínajúc Moliérovým „Georges Dandinom“ a mal nešerednú
         radosť, keď sa chlapča ťažko vžívalo do rozličných šteklivých situácií.
   </p>
   <p>
    *
   </p>
   <p>
    Minulý rok ozýval sa v duši Joža Lisku už iba chvíľami, ako ťažký, nepokojný sen, z
         ktorého precítal zakaždým k radostnej skutočnosti. Tu nevie nikto, čo prežíval vlani, tu je
         rovnocenným kompanom, svojim najobľúbenejším spolužiakom, ktorých schvátily zplna do svojej
         moci romantické mladícke túžby. Tu blúdilo sa po horách a dolinách za mesačných nocí. Na
         byte sa zúrive činkovalo, a každý týždeň meraly a zapisovaly sa svaly. Dolu pod brehom šlo
         sa po schodíkoch do starého zeleného domu ku spolužiakovi z Dolnej zeme, kde hrávala domáca
         slečna tak krásne na klavír a s jej roztomilou počernou sestričkou dalo sa shovárať celkom
         naivne a úprimne.
   </p>
   <p>
    Boly to ešte posledné dni babieho leta, keď sa mesto rozvlnilo volebným ruchom s
         hudbami, zástavami, spevom i nočným hulákaním. Študentstvo držalo s oddávnym poslancom
         mesta, vysokým dôstojným akademickým profesorom a porozhadzovalo šusterské a krajčírske
         dielne voličom, čo opovážili sa vystrčiť zástavu profesorovho protivníka. Bolo to však
         všetko marné, lebo zvíťazil preca len neveľký kuľhavý, papuľnatý advokát. Jeho oslavovala
         potom podgurážená masa, obklopiac jeho dom na hlavnej ulici a revúc mu na slávu. Musel im
         zarečniť z obloka.
   </p>
   <p>
    Pri výrečnom advokátovi objavila sa však naraz vysmiata tmavovlasá slečinka. Oči tmavé,
         ako trnky jej len žiarily, keď počala koketne kývať voličom a z dievčenskej rozpustilosti
         hádzať im bozky.
   </p>
   <p>
    Zástup počal jasať a volať jej na slávu.
   </p>
   <p>
    Aké bolo prekvapenie zamĺkleho Joža Lisku, keď sa bola trieda dať fotografovať. Fotograf
         sostavil zo študentov horko-ťažko vhodnú skupinu a chystal sa odhaliť objektív, keď v
         poslednej chvíli pribehlo rozpustilé dievča, známe Liskovi z volebnej obločnej scény, a
         oprelo sa dvom fešným, veľkým žiakom v popredí o ramená.
   </p>
   <p>
    Až potom sa dozvedel, že je to ich privátna spolužiačka. Jej otec pozýva na konci
         školského roku profesorský sbor k sebe do záhrady na veľký olovrant, ktorý je súčasne aj
         skúškou jeho dcéry. Páni profesori, vediaci už sotva o sebe, uznajú na konci bohatého
         olevrantu či večere, že slečna Giza je vo všetkých predmetoch výborná.
   </p>
   <p>
    O tri týždne zahrali sa na voľby akademici. Napodobnili vo všetkom voľby poslancov,
         pochodovali s pochodňami v rukách, rečnili, spievali, rozvešali zástavy, ba usporiadali aj
         komickú srážku dvoch protivných táborov.
   </p>
   <p>
    Gymnazisti sledovali ich počínanie so závistlivým obdivom. Ale zato našli si aj oni
         zábavku. Jožo Lisko zazrel plný úžasu a rozochvenia, ako schytili so traja osmotriednici v
         ktorýsi mrazivý podvečer pištiace plavovlasé červenolíce slúžťa, ťahajúce z verejnej pumpy
         v ulici vo svahu vodu do plechového krčahu a zavliekli ju do domu, iste na byt niektorého z
         nich. A minúta míňala sa za minútou, a tmavošedý poschodný dom nevracal svoju korisť.
   </p>
   <p>
    A keď napadol sneh a Lisko sostupoval klzkými chodníkmi do školy, zazrel, ako shora i
         zdola, s prava i s ľava lietajú do štíhleho dievčaťa, zakrúteného do veľkého hnedého
         vlniaka, snehové gule. Tak mu ho prišlo ľúto. Ozvaly sa výkriky:
   </p>
   <p>
    — Štefi, Štefi! K…a!
   </p>
   <p>
    Nešťastnica nestačila utekať pred novou snehovou záplavou.
   </p>
   <p>
    Až od doháňajúcich študentov dozvedel sa niektoré podrobnosti o spoločnej študentskej
         milenke, bývajúcej u matky. Jej prečetní ctitelia postávajú u nich v pitvore, vraj, i do
         druhej po polnoci.
   </p>
   <p>
    A od hornej brány spúšťali sa s indiánskym revom na veľkých sánkach dolu hlavnou ulicou
         akademici. Vybočili však z koľaje a vrazili do skleného výkladu ktoréhosi miešaného
         obchodníka.
   </p>
   <p>
    Bol pred ním ľudí hneď celý zástup, iba policia sháňala sa jakosi náramne pomaly.
   </p>
   <p>
    Komíny domov, ktorými boly posiate kopce, vytrvale fajčily. Študenti, bývajúci hore, keď
         nemali čím kúriť, vyliezali za noci oblokmi a vracali sa o chvíľu s nalámanými kúskami
         ktoréhosi vzdialenejšieho plotu. Zo súsedovho kradnúť sa nepatrilo.
   </p>
   <p>
    A o vycivenom, bezfúzom, zakrslom krajčírovi s voskovožltou tvárou a gnómsky
         znetvorenými črtami, bývajúcom v malom starom kamennom domčeku povyše mesta, bájili si
         študenti, že je to bergajst.
   </p>
   <p>
    *
   </p>
   <p>
    Bolo to ako v povesti, tak to bolo krásne, ten veselý, bezstarostný študentský život v
         staroslávnom banskom meste v stráni pod borovým hájom. Bolo to ako sladký sen nad ránom, čo
         tak lahodí, hreje a ktorý snažíme sa zachytiť mysľou aspoň v troskách, keď zrazu prchol do
         nenávratna.
   </p>
   <p>
    Tým trpkejšie bolo pre Joža Lisku precítnutie.
   </p>
   <p>
    Bolo to ktorúsi stredu okolo olovrantu, keď na dverách študentskej izby, kde býval Lisko
         samotretí, ozvalo sa rázne klopanie. Do prostej priestrannej izby vybielenej chyže vrazily
         tri tmavé postavy, za nimi špionský pedel, potuteľne sa usmievajúc.
   </p>
   <p>
    Traja študenti vstali zháčení so svojich miest. Čo prilákalo sem, do strmého kopca, do
         chudobnej študentskej izby troch vyobliekaných, ináč tak pohodlných profesorov?! Lebo oni
         to boli: suchý, ružovolíci Natáliš, s hlavou ako chrt, krátkozraký, vždy elegantný Jankó a
         mŕtvolne bledý zeman Répassy, vyzerajúci tak čudne v šedom zimníku s čiernym kožušinovým
         golierom a mokrými hnedými kapcami.
   </p>
   <p>
    Poobzerali sa po izbe placho, ako by chceli zistiť, či im nehrozí nejaké nebezpečenstvo.
   </p>
   <p>
    Chrtovitý Natáliš postúpil dopredku.
   </p>
   <p>
    — Obvinení ste, že smýšľate nevlastenecky, píšete protinárodné verše, prekrývate u seba
         nevlastenecké knihy, dopisujete si s nevlasteneckými elementy na iných ústavoch, že máte
         tajný krúžok — vychŕlil profesor dlhý rad žalôb ako kúzelník z úst dlžizný ohnivý kotúč.
   </p>
   <p>
    Obvinení neuznali za vhodné ozvať sa. Lisko bol ako vo snách. Celý ten výjav zdal sa mu
         tak strašideľne neskutočným. Len fúknuť vietor, a hrozivé postavy rozplynú sa jako ľahká
         hmla.
   </p>
   <p>
    — Otvorte kufry! — ozval sa žltý Répássy hrobovým hlasom. Ochotný pedel priskočil k
         najbližšiemu.
   </p>
   <p>
    Osmotriednici Valtíni a Žurko zaváhali. Iba prestrašený šestotriednik Lisko poslúchol
         akosi automaticky. Odomkol. Veľký okovaný čierny kufor, balený matkou s toľkou láskou,
         odhalil zbabele svoje vnútro: vrchnák s hŕbou listov, kefami, kusom chleba a bryndze,
         škarnícľou cukru, pár perami a čistými listovými papiermi. Pod ním žltly sa pančuchy,
         zabelela sa bielizeň a zaleskly škróbené goliere a manžety. Pedel počal to ochotne vykladať
         na stoličku.
   </p>
   <p>
    Répássymu padol zrak na dve obálky. Boly adresované maďarsky, ale listy v nich
         slovenské. Potom počal sa prehrabávať v študentových učebniciach a sošitoch.
   </p>
   <p>
    — Podívajte sa do postiel! — rozkázal Natáliš pedelovi. Ten počal vyťahovať nočné
         košele. Iného nič neobjavil.
   </p>
   <p>
    Valtíni a Žurko smierili sa tiež so svojím osudom. Keď Natáliš pohrozil, že kufry dá
         otvoriť zámočníkovi, otvorili ich sami.
   </p>
   <p>
    Tam bola korisť už trochu hojnejšia. Pod učebnicami Valtíniho našiel Répássy starú,
         hrubú viazanú knihu „Walasská sskola mrawů stodola od Hugoljna Gawlowiča“. Roztvorila sa mu
         asi v prostriedku. Počal čítať:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       „Wtáka po perj a zpewu 
poznáwagj,
ženy dlauhé wlasy,
krátký rozum magj“.
      </span>
     </p>
    </div>
   </p>
   <p>
   </p>
   <p>
    — Ani nie zlé — usmievali sa druhí dvaja profesori.
   </p>
   <p>
    Zrazu Valtíni zbledol, ale hneď zaliala tvár mu červeň rozhorčenia. Natáliš vylovil mu
         so dna kufru sošit veršov… Nazrúc do neho, zhrozil sa a strkal pod nos i kolegom. Krútili
         hlavami pohoršení. Našli ešte so dve knižky a pár listov. S korisťou poberali sa preč. Ale
         Répássy zastavil sa hneď vo dverách.
   </p>
   <p>
    — Najlepšie bude, keď pôjdete všetci traja s nami — navrhol.
   </p>
   <p>
    Študenti poslúchli. Sedemčlenový sprievod sa pohol; všetci podopierali sa v snehu a ľade
         o končité palice. Kráčali nemo, každý pohrúžený do svojich myšlienok.
   </p>
   <p>
    Na námestí pustil Natáliš kolegov s dvoma osmoklasníkmi popredku, sám chytil Lisku pod
         pazuchu a trochu s ním zaostal… Naraz obrátil sa k nemu vľúdne, skoro priateľsky:
   </p>
   <p>
    — Počujte, Lisko, ale dajte dobrý pozor. Ja by som vás rád zachránil. Ste môj najlepší
         žiak, je mi vás ľúto. Netajte nič predo mnou, neobanujete… Povedzte mi úprimne, nemáte vy
         niektorí Slováci tuná tajný krúžok?
   </p>
   <p>
    Lisko zavrtel hlavou.
   </p>
   <p>
    — Možno nemá ani stanov, ale krúžok je to preca — dorážal profesor. — Máme o ňom
         spoľahlivé dôkazy, škoda vám tajiť. Nehľaďte na svojich kamarátov, tí sú beztak stratení.
         Hľaďte iba na seba. Ja vám chcem pomáhať.
   </p>
   <p>
    Tak vľúdne, tak priateľsky znely profesorove slová! Len ten sliedivý, chrtí výraz sa k
         nim naskrze nehodil. Lisko pozoroval na Natálišovi už predtým, že je štréber. Spôsobmi,
         prednáškami, ktoré dával hektografovať, hľadel zatieniť svojich kolegov. Hovorilo sa o ňom,
         že sa uchádza o profesorské miesto na akademii. I teraz hľadel byť z vyšetrujúcich sudcov
         najschopnejším.
   </p>
   <p>
    — Nemali sme krúžku — obrátil sa k profesorovi.
   </p>
   <p>
    — Škoda, že ste nie úprimnejší! — poznamenal profesor. Nedal však videť na sebe
         rozmrzelosť, tváril sa i naďalej vľúdne.
   </p>
   <p>
    Oba pohli sa za ostatnými.
   </p>
   <p>
    *
   </p>
   <p>
    Toho dňa nechali si ich profesori v škole do pol ôsmej večer. Vyšetrovanie trvalo celých
         päť dní. Vyšetrovancov bolo so desať. Porozstŕkali ich po jednotlivých triedach a
         kabinetoch, patrne aby sa nemohli medzi sebou dorozumeť. Na chodbe strážil verný Cerberus —
         uškŕňajúci sa pedel, klamaný manžel-paroháč.
   </p>
   <p>
    Trieda, v ktorej čakal Lisko, kým príde rad na neho, bola nekúrená. A vonku bola
         treskutá zima januárová. Ešte, že smel sa prechádzať v mantli od okna k dverám, hrejúc si
         ruky vo vreckách. Zvony na veži blízkeho kostola hlaholily tak tlivo, tak vážne. Popred
         školu ponáhľaly sa postavy s vyhrnutými goliermi a čiapkami vrazenými do čela, vyfukujúc
         pred seba obláčky bielej pary. A vyšetrovancovi nad hlavou ozýval sa dupot a tlmený hluk
         ktorejsi triedy.
   </p>
   <p>
    Tak cudzím a preca zaujímavo novým zdalo sa mu odrazu všetko, čo vnímal. Ako by sa bol
         zázrakom vrátil stredovek a on čakal dolu v temnici niektorého hradu na rozsudok súdu
         rozhodujúceho nad živorom a smrťou a okolo okien chodili katovskí paholci a hrobári,
         ňuchajúci skorú korisť.
   </p>
   <p>
    Striasol sa zimou a vzrušením. Tieň minulosti pŕchol, a okny valily sa prúdy bieleho
         denného svetla. Jožo Lisko pocítil zrazu divnú slasť pri pomyslení, že je zdravý, mladý,
         život má pred sebou. Dvere sa otvorily. Potuteľná tvár pedelova sa objavila.
   </p>
   <p>
    — Máte ísť pred pánov profesorov — zašemotil dákosi zbabelo.
   </p>
   <p>
    Vstupoval do sborovne so zimničným rozochvením. Naposledy kochal sa vedomím, že deje sa
         niečo neobyčajného, vzrušujúceho. Ovialo ho príjemné teplo.
   </p>
   <p>
    Uklonil sa nemo a zodvihol zrak.
   </p>
   <p>
    S oboch strán dlhého stola sedeli vážni, zasmušilí inkvizítori. Iba drobný červenolíci
         bucľatý direktor s ovislou spodnou gambou za vrchstolom usmieval sa ironicky.
   </p>
   <p>
    Výsluch viedol dlhý šedivohlavý kňaz v luteráku s bielymi tabličkami pod krkom, ktorého
         Lisko sotva poznal z videnia.
   </p>
   <p>
    — No, tak čo bude s tým krúžkom? — Však ste ho mali? — Dvoje veľkých pátravých očí
         zavŕtalo sa cez sklo cvikra do neho. A otázku tú čítal na očiach deviatim červeným i
         bledým, zvädlým i sviežolícim profesorom.
   </p>
   <p>
    — Nemali — zavrtel študent hlavou.
   </p>
   <p>
    — Netajte, veď ste mávali v noci tajné schôdzky, sú na to svedkovia! — rozhodil sa
         obstarný kňaz, zahľadiac sa na šuhajca ešte pátravejšie.
   </p>
   <p>
    — V noci?! Kedy v noci? — začudoval sa Lisko úprimne. — Iba ak nás zazrel niekto, keď
         sme boli v noci na dreve — rozjasnievalo sa mu v hlave, a líca poliala červeň studu.
   </p>
   <p>
    Temperamentný mladý profesorík zapálil sa tiež až po uši. Tučný mladý kolega mu voľačo
         pošepol. Tváre oboch priateľov oblažil na okamih blažený úsmev. Vedeli iste oba, ako sa v
         treskutej zime ploty lámu.
   </p>
   <p>
    Potom počalo sa hovoriť o Liskovej korešpondencii s rodičmi, o Valtíniho knihách a
         veršoch. V študentovi skrsla nádej, že z toho ľahko vyviazne. Samá lapália, a on je do
         všetkého ešte najmenej namočený. Počal zapierať, i keď o niečom vedel. Nie, kamaráti,
         Valtíni, Žurko, ja s vami nevyletím, nemôžete to odo mňa žiadať.
   </p>
   <p>
    Vychrtlý Natáliš s čiernymi, až do modra prechádzajúcimi vlasmi počal rozmarne čítať
         akúsi nepodarenú parodiu na ľúbostné verše, vo forme dosť živého dialogu. Študent vyznáva
         lásku starej panne, ktorá ho odmieta.
   </p>
   <p>
    Študent:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Vyslyšia ma preca,
ak majú kus srdca,
poľúbia ma vrelo
na to bledé čelo
a položia hlavu
na mú stranu ľavú.
      </span>
     </p>
    </div>
   </p>
   <p>
   </p>
   <p>
    Panna Fanny: Ale nech idú, oni šmajchliar!
   </p>
   <p>
    V teplej izbe rozhostila sa na chvíľu akási voľnejšia, ľudskejšia nálada. Unudené a
         zasmušilé tváre profesorov sa rozjasnily, okolo fúzatých i obholených rtov počal pohrávať
         úsmev.
   </p>
   <p>
    Natáliš čítal s chuťou:
   </p>
   <p>
    Študent:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ak ma nevyslyšia,
smrť moju uspíšia.
Neviem, čo sa stane;
hodím sa do bane.
      </span>
     </p>
    </div>
   </p>
   <p>
   </p>
   <p>
    Panna Fanny: Keby radšej netárali také bezbožné reči!
   </p>
   <p>
    A po ďalších podobných veršoch, v ktorých študent prenasleduje svojou láskou nešťastnú
         obeť, odmieta ho Fanny čím diaľ ráznejšie. Vtedy rozhorčený počne jej vyhrážať, že ju príde
         i po smrti strašiť.
   </p>
   <p>
    Študent:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       A keď polnoc príde,
tu ich strach obíde,
priskočím, ich kdesi
schytím za pačesy:
keď ich počnem stískať,
ach, to budú výskať!
      </span>
     </p>
    </div>
   </p>
   <p>
   </p>
   <p>
    Elegantný Jankó sa rozrehotal, až sa mu tučná lesklá brada triasla. Strhol so sebou ešte
         poniektorých mladších.
   </p>
   <p>
    Iba Jožo Lisko díval sa, nechápajúc, čo to má vlastne znamenať.
   </p>
   <p>
    Zpod cvikra zablyslo sa dvoje prenikavých očí. — Poznáte tie verše, čo?! — obrátil sa
         prísny senior k študentovi.
   </p>
   <p>
    — Nepoznám, nikdy som ich nepočul — svedčil Lisko úprimne.
   </p>
   <p>
    — Hm, hm, — zamiešal sa do veci direktor. — Spolu ste bývali, a ani jeho verše
         nepoznáte? Ani tie protimaďarské vám Valtíni nikdy neukázal?!
   </p>
   <p>
    — Neukázal.
   </p>
   <p>
    — Keby sme vám len verili, môj milý — obstarný chlap v luteráku zadíval sa pred seba
         jako sova. — Ale čo poviete na toto? — sobral so stola list a počal čítať:
   </p>
   <p>
    „A na toho Manigu si dajte pozor, aby vás dakam do šajtľavy nezaviedol.“
   </p>
   <p>
    — Ani toto nepoznáte, čo?! — ozval sa generálny inkvizítor pichľavo.
   </p>
   <p>
    Lisko pochopil, že profesori sobrali Valtínimu list Mišianku, jeho, Liskovho bratranca.
         Mišianka totiž ochorel a vystal zo školy. Valtíni mu bol písal domov, ako sa k nim,
         Slovákom hlásia ďalší a ďalší študenti. Mišianka odpovedal a nabádal k opatrnosti. Jeho
         list dostali však nešikovne zalepený s podozrivým švíkom. Bolo zrejmé, že správa gymnázia
         si ho prečítala. Odhodlal sa však zapierať a svaľovať vec na kamarátov.
   </p>
   <p>
    — Nepoznám — odvetil v rozpakoch. — Ja za Valtíniho ani za Žurka nemôžem, ani za nikoho
         iného. Tí neboli ku mne, sextánovi takí dôverní. — Hlúposti, môj milý — zamiešali sa do
         reči viacerí profesori. — Nuž, a prečo ste šli k nim bývať? Lisko sa vyhovoril na otca,
         ktorý sa sišiel s Valtínim na jeho suplikačke a dozvedel sa od neho o lacnom kvartieli.
   </p>
   <p>
    Profesori namietali síce jedno-druhé. Ale bolo vidno, že svoj hlavný trumf už vyhodili.
         A hlavný trumf solhal. Bol ním Mišiankov list. Hej, už je dobre. Už je zpolovice von z
         kaluže.
   </p>
   <p>
    Obed v alumneu síce prepásol. Ale popoludní sobral si knižky a šiel do školy. V triede
         bolo ako v úle. Celý roj spolužiakov sosypal sa naň s otázkami a výčitkami.
   </p>
   <p>
    Odhrýzal sa, ako vedel. Veľmi ho prekvapilo, že so dvaja spolužiaci sa ho zastávali.
         Strhla sa hádka. Až vtedy si všimol, že ozdobení sú do chlapa trojfarebnými kokardami. Iba
         on nemal žiadnej. Vyzerá to trochu hlúpe. Nuž, ale veď si môže zajtra i on kúpiť. Azda sa
         medzi nimi len udrží.
   </p>
   <p>
    Až večer na byte akosi ochabol. Valtíni a Žurko celí horeli od vzrušenia. Keď chceli
         vojsť do triedy, stáli pri dverách dvaja spolužiaci prichystaní vykopnúť ich. Ani do
         alumnea ich nepustili. Kým je kto vyšetrovaný, nesmie tam jesť. A ešte niečo. Miesto
         modlitby pred jedlom spievajú národnú hymnu.
   </p>
   <p>
    Potom rozprávali o výsluchu a spovedali Lisku. Priznal sa im so sklopenými očami, ako sa
         ich odriekal. — Dobre si urobil — schvaľovali. — Len sa hľaď ty z toho vysekať. Čo máš
         leteť i ty s nami?!
   </p>
   <p>
    Ich veselosť kontrastovala čudne s Liskovým smútkom, zavineným výčitkami svedomia.
         Vyšetrovanie javilo sa v ich vylíčení akousi rozpustilou fraškou s množstvom komických
         momentov. Obvinili ich, vraj, medzi iným, že spievali u šustra Korduľu pesničku s refrénom
         „zabili sme Maďara“. Vysvitlo, že boli síce raz večer u Korduľov (jeho syn je ich
         spolužiakom). A, veru, aj vína si poriadne prihli a rozjarení pustili sa do spevu. Ale
         takej pesničky nespievali, ani jej neznajú.
   </p>
   <p>
    Ktorýsi profesor, dívajúc sa do akýchsi lajstrov — akiste boly to udania nejakého špióna
         — hľadel podopreť ich pamäť. „Zabili sme ho v noci“ bolo v tej pesničke.
   </p>
   <p>
    Študenti museli sa rozosmiať. Ach, áno, spievali o zabití aj o noci, lenže znelo to
         trochu inak:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       „Zabili sme jeleňa,
zabili sme ho v no —
zabili sme ho v no —
zabili sme ho v noci.“
      </span>
     </p>
    </div>
   </p>
   <p>
   </p>
   <p>
    Veselá jágerská pesnička vykúzlila úsmev i na zasmušilých tvárach profesorov. Iba veliký
         inkvizítor v luteráku krútil hlavou. — Nie, nie, neverím. Tá pesnička nebola taká nevinná.
   </p>
   <p>
    Bol to čudný život. Kamaráti boli plní zápalu, i zaspievali si, zažartovali. Iba jemu
         bolo čo raz otupnejšie. Zdalo sa mu, že druhov zbabele zradil, že sa zadržal podle.
         Zdôveril sa im s výčitkami svedomia. Vysmiali ho. Blázonko, ratuj sa, ako vieš; čo by sme
         sa na teba hnevali!
   </p>
   <p>
    Nevedel ani spať. Udrží sa, či neudrží?! A čo, ak mu dajú profesori nejaký reverz
         podpísať? A jaký to bude preň život, ak sa i udrží? Spolužiaci nebudú mať už k nemu
         predošlej dôvery, a profesori, hm, — tí ho budú skoro celkom iste prenasledovať. Kde bude
         jeho hrdosť najlepšieho žiaka v triede?! Konečne, veď v druhom trimestri ani neodpovedal
         nejak výborne. Áno, bude sa museť učupiť, krčiť, mlčať, dávať sa urážať, ešte väčšmi sa
         pretvarovať, spriahnuť sa s fanatikmi, zúrivcami, aby odvrátil od seba podozrenie. Bude sa
         vliecť ako tieň, zapierať zbabele všetko, čo mu je drahé, živoriť biedne, v strachu so dňa
         na deň, s mesiaca na mesiac ešte celé roky?!
   </p>
   <p>
    Mráz ho obišiel. Cítil, že by dostal odpor k sebe samému.
   </p>
   <p>
    Keď bol na štvrtý deň predvolaný zasa pred profesorov, bol už pevne odhodlaný.
   </p>
   <p>
    Odhodlal sa k vzbure. Na otázky odpovedal smelo, úprimne, až vyzývavo. Na tvárach
         profesorov zjavil sa úžas. Podivínsky profesor dejepisu počal s ním politizovať. Keď došli
         tak ďaleko, že Lisko mienil: tu na gymnáziu v slovenskom kraji by sa nemalo maďarsky
         vyučovať, spraskli profesori ruky nad zimnične horiacim študentom. Osud jeho bol spečatený.
         Zato však zamyslel sa nevdojak, keď na chodbe počul jedného zo starších študentov rozkladať
         svojim druhom: „Lisku by nemali vyhodiť, ten si to nezaslúži, je to dobrý chlapec. Urobia
         chybu, ak toho chlapca vyhodia. Toho by ešte šlo prerobiť.“ Druhovia prijali ho večer s
         výčitkami. — Vinovatý človek, čo ťa to napadlo? Sám si to kazíš. — Ale jemu bolo po toľkých
         dňoch zas tak dobre, tak ľahko na duši!
   </p>
   <p>
    A nadišlo posledné dejstvo tragédie. Pustili ich štyroch do jednej triedy. Znamenalo to,
         že ostatní siedmi vyšetrovaní s omáčky vybŕdli. Tušili už, že vyhadzov ich neminie, nuž,
         upokojili sa. Dívali sa skôr von okny na mesto a zasnežené kopce, lúčiac sa s nimi v duchu.
         Žurko vzal kriedu, postavil sa pred tabuľu, nakreslil na ňu veľký kruh a vpísal doň:
   </p>
   <p>
    „Toto je ten tajný panslávsky krúžok, na ktorý sa páni profesori toľko dopytovali.“
   </p>
   <p>
    Bolo už neskoro večer, keď ich pedel volal do sborovne.
   </p>
   <p>
    Mestský farár-katecheta prečítal im tam pred profesorským sborom slávnostne ortiel:
         Valtíni a Žurko vylučujú sa pre nevlastenecké smýšľanie z ústavu, Lisko a Walner opúšťajú
         na radu riaditeľstva ústav. Direktor pozval ich na druhý deň na jedenástu, aby si prišli
         pre vysvedčenia.
   </p>
   <p>
    Opúšťali sborovňu ako nejakú špiritistickú seancu. Nikto neprehovoril ani slova.
   </p>
   <p>
    Vyšli von. Bola krásna zimná noc, sneh chrapšťal im pod nohami. Na vyjasnenej modravej
         oblohe nad bielymi horami trblietaly hviezdy.
   </p>
   <p>
    Na byte čakal ich Liskov rodák, kupecký učeň Maxo Wachsberger. — Je to pravda, že vás,
         pädesiatich Slovákov vyhodili?!
   </p>
   <p>
    — Kto ťa to tak nabáchal?!
   </p>
   <p>
    — Hovorí sa to v meste. Zajtra vás, vraj, odovzdajú policii.
   </p>
   <p>
    Vyšlo, že Maxo prišiel sa ponúknuť, že im donesie niečo zo sklepa, aby ich snáď študenti
         cestou neprepadli. Ale bolo už neskoro. Síce, zásobení od včerajška, beztak nič
         nepotrebovali.
   </p>
   <p>
    *
   </p>
   <p>
    Na druhý deň spustila moldánky domáca. Aká, vraj, hanba pre ich dom! Akože teraz dostanú
         na byt nových študentov? Rozkričia ich, nikoho k nim bývať nepustia. Bolo im tých dobrých
         chudobných ľudí úprimne ľúto. Mať tak peňazí, boli by ich iste aspoň trochu odškodnili.
   </p>
   <p>
    Direktor odovzdával im vysvedčenia s potupnými klauzulami, otcovsky ich napomínajúc.
         Potom sa ponúkol, že im napíše odporúčanie na iný ústav. Naivných šuhajcov pobúrilo však do
         duše také „farizejstvo“.
   </p>
   <p>
    Direktorovu nábidku s rozhorčením odmietli. Odchádzali z gymnázia, opľúvaní
         sfanatizovanými žiakmi z oblokov.
   </p>
   <p>
    — Preč s vlastizradci! — ozýval sa za nimi divoký rev.
   </p>
   <p>
    Popoludní poberali sa s kuframi na železnicu. Cestou stavili sa vo vinárni u Hoška.
         Zajedli si, zapili, zaspievali. A potom vyšli von, aby sa ešte raz porozhliadli po
         šachtových komínoch, vežiach, zaviatych uličkách pod hrebeňami vŕškov, podívali sa
         naposledy na široký starý zámok i na jeho mladšieho štihlejšieho druha, spjatého tak
         nerozlučne s veselým hýrivým životom a trúchlivým koncom svojej krásnej majiteľky. Lúčili
         sa ešte naposled s bezstarostnou mladosťou a veselou študentskou voľnosťou. Potom vrazili
         si čiapky do čela a pustili sa proti nevľúdnemu severáku, v ústrety novému životu.
   </p>
   <p>
   </p>
  </div>
 </body>
</html>
