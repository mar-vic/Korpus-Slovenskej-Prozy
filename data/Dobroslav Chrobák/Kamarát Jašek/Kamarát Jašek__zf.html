<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e143">
       </a>
       1
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    To sme vtedy boli po výplate a zišli sme cez nedeľu dolu do dediny. Zámienka vojsť do
         krčmy bola, pravdaže, vždy naporúdzi: treba predsa kúpiť strovy od žida na celý budúci
         týždeň. I mäsa, dohánu, no a trochu i tej pálenky. Ale — aby ho boh skarhal — keď si
         zasadneš s kamarátmi a si aspoň trochu pri groši, nikdy nevieš, kedy zasa vstaneš.
   </p>
   <p>
    Boli sme vtedy štyria — a či piati? Jaško Mihálik, Madlušovci dvaja, ten chrchliak, čo
         sme mu ani na meno nevedeli prísť, a ja. Piati teda. Všetci cezpoľní. Pozbieranci takí.
         Madlušovci boli z Hrona, Jašek z Oravy, tá pliaga chrchlavá, skaza ho vie, odkiaľ, a ja zo
         Spiša. Faktor, čo sme sa s ním zjednali do šlôgu, nikdy sa nestaral, odkiaľ si; hlavne aby
         si bol spôsobný ku drevu a nechcel viac ako dvadsiatnik od kubíka. Čert vie, ako sa ten
         chrchliak medzi nás dostal. Prišiel raz podvečer do koliby, že tak a tak — utiekol vraj z
         Ilavy, dva týždne sa túla po horách, žandári sú mu stále za pätami, ani sa vraj už
         nepamätá, kedy sa naostatok poriadne najedol. Zľutovali sme sa nad človekom. Nachovali sme
         ho, vyspal sa u nás.
   </p>
   <p>
    Na druhý deň — čo nechceš — prišiel za nami faktor. A tu vysvitlo, že tí dvaja sú starí
         známi. Nedal by som deravý groš za tú ich známosť. A nič by som sa nečudoval, keby mi bol
         dakto pošepol, že sa s tým chlapom pred rokmi niekde zaplietol a že na to veľmi nerád
         spomína. Spôsob, akým sa zvítali, hovoril viac ako každá rozprávka. Chlapík, keď videl
         faktora blížiť sa ku kolibe, schoval sa za dvere, a sotva faktor vstúpil, zavrešťal mu
         spoza chrbta:
   </p>
   <p>
    — Kot-kot-kot-kot-kodák!
   </p>
   <p>
    Do faktora akoby hrom udrel. Zbledol a začal sa triasť na celom tele. Ale neopovážil sa
         otočiť hlavu, kým sa mu chrchliak nerozrehotal za chrbtom. A tu naň skočil, zaklial náramne
         a začal ho hrdúsiť oboma rukami. Bol by ho na mieste zamordoval, nebyť nás. Nikto z nás
         nevedel, čo mu to kotkodákanie pripomenulo, ale muselo to byť niečo sakramentské, lebo
         chlap bol celý bez seba. Z pysku sa mu penilo a žily ako povrazy navreli mu na šiji. Nikdy
         sme sa nedozvedeli, aké mal účty s tým prišelcom. Keď sa utíšil, nechali sme ich vedno v
         kolibe. Celé predpoludnie sa tam spolu radili. A večer nám chrchliak oznámil, že sa s
         faktorom pojednal, že zostane s nami v šlôgu. Fľaša, v ktorej nám faktor nosil pálenku,
         bola prázdna; ľahko sme si predstavili to ich jednanie.
   </p>
   <p>
    Tak sa teda k nám prilepil. Vysvitlo, pravda, že všetko o tom árešte a žandároch bola
         bájka; spravil si z nás dobrý deň. Trhan to bol obyčajný. Robiť sa mu nechcelo, celý deň sa
         v kolibe povaľoval. Tu ho brucho bolelo, tu mu do členka čosi vošlo. Vždy mal výhovorku,
         keď bolo treba kolom podvihnúť, sekerou zavážiť. Ak nedrichmal v kolibe, túlal sa po
         salašoch, posielal valachov po pálenku a hostil sa s nimi na jarke uvarenej v žinčici.
         Pravda, treba mu zas uznať, nezabudol po takýchto hostinách nikdy ani na nás; vždy doniesol
         stehno, mäkušké a šťavnaté, pod kabátom. A druhá vec, čo mu treba uznať, je, že spevák to
         bol zázračný.
   </p>
   <p>
    Spievať vedel ako — no prostý človek som a neviem lepšie prirovnanie — ako onen židovský
         kráľ, čo sa bol s tou Uršuľou splietol. Čert vie, kde sa to v ňom bralo. Hocikedy po robote
         — ustatí sme boli ako psi — sadol si k ohnisku naprostred koliby a znenazdania spustil
         nôtu. Počúvali sme ho ako žiaci, že sme aj na spánok zabudli.
   </p>
   <p>
    Odporný to bol ináč chlap, celý vytrasený; duša doň iba spávať chodila. Ale keď spieval,
         všetko sa v ňom premenilo, celý naraz opeknel. Mysleli sme si: ešte šťastie, že niet medzi
         nami ženskej; nech ho tak nejaká počuje, sama za ním polezie. Tak vedel človeka tými
         pesničkami rozobrať a celého zmäkušiť. A vedel on o tom i sám, hrdý bol na svoj spev a
         nikdy v taký čas s nami slova neprehovoril. Ponúkať ho do spevu bola preň najväčšia urážka.
         Spieval nie nám, ani vari nie sebe, ale čomusi, čo z neho vypadlo, čo v ňom voľakedy bolo,
         ale vytratilo sa rokmi a mrzkým životom. Spomienke nejakej, spomienke na rodný kraj,
         spojeniu, krvnému zväzku, ktorý sa celkom uvoľnil a trvá už len vo zvuku a slovách piesne.
   </p>
   <p>
    Najmladší z nás, Jašek Mihálik, keď ho počul po prvý raz, div sa nerozplakal, div sa mu
         k nohám nehodil. Díval sa naň cez celý čas ako urieknutý. Ani jeden z nás slova nepovedal,
         a keď skončil, vracala sa z hory a z temena hôľ jeho pieseň znova k nám a dlho do noci
         znela nám v ušiach.
   </p>
   <p>
    Dávno by sme ho boli vyprášili, nebyť jeho piesní. Ale i Madlušovci, čo akí boli
         dudroši, náhle ho počuli spievať, zmäkli a boli by mu svorne opreteky dávali z ruky žrať.
   </p>
   <p>
    Chrchliak, ako vravím, bol vtedy, tej nedele, tiež s nami. Nepil, nespieval, len sa
         chvastal. Natáral nám vyše práva. Aký on má úspech pri ženách, ako raz vo Zvolene… Eh, načo
         opakovať tie jeho bájky, otrávil nás nimi dokonale. Pravda, vyobliekal sa tej nedele ako
         pánik; každú chvíľu vyťahoval zrkadielko z vrecúška vo veste a hladil si naslinenou dlaňou
         frizúru. Vylízaný bol, akoby sa prinajmenej za družbu hotoval. No i tak bol ako rázsocha,
         čo na ňu hrnce vešajú. Mal si sto chutí lapiť ho za tenké hrdielko a zatriasť ním poriadne,
         aby opŕchli z neho tie veľkopanské móresy.
   </p>
   <p>
    Ale to nič. Hlavné príde teraz.
   </p>
   <p>
    Zvečerilo sa. Žid začal vypratovať stolce sprostred chyže.
   </p>
   <p>
    — Čo, reku, bude, Maxo?
   </p>
   <p>
    — Zábava, — vraví.
   </p>
   <p>
    — To sa poberieme, — navrhuje starší Madluš; — nemáme tu čo hľadať.
   </p>
   <p>
    — A just zostaneme! — zvolal chrchliak a búšil päsťou o stôl tak rozkazovačne, akoby sme
         boli jeho paholci.
   </p>
   <p>
    Ako vravím, všetci sme boli cezpoľní a na zábave sme vskutku nemali čo hľadať. Nemáš nič
         horšie ako zapliesť sa niekomu do remesla, keď je núdza o dievky. To hneď poháre lietajú,
         stolce praštia a nože sa samy od seba vo vrecku otvárajú.
   </p>
   <p>
    Rozvážnemu človeku, ktorý už mal bláznovstvá života z väčšej polovice za sebou,
         prichodilo iba súhlasiť s návrhom Madlušovcov. Ale čert nechcel, mladému Jaškovi všetky
         žilky zaihrali, náhle počul o zábave.
   </p>
   <p>
    Bolo to chlápä neskúsené, ešte s mliekom na brade, fúziky sa mu sotva prebíjať začínali,
         žiadostivé poznať veci, o ktorých dosiaľ len slýchal od starších. Chrchliak mu svojimi
         bájkami celkom učaroval; visel na jeho ústach, keď rozprával o svojich dobrodružstvách, oči
         mu svietili, lapal každé jeho slovo. Až mi ho bolo ľúto. Ale mal som chlapca rád najmä
         preto, že bol taký naivný a každú chvíľu sa mohol prevrhnúť a zmámiť na hocijakom
         somárstve, a potom i preto, že s jeho otcom slúžil som dvanásť rokov na vojne. Nebol by som
         za nič dopustil, aby sa mu čo len vlas skrivil na hlave. Pokladal som za povinnosť
         neopustiť ho.
   </p>
   <p>
    Madlušovci sa zodvihli, my traja sadli sme si do kúta, aby sme nezavadzali a nikomu
         neboli na zádrapku. Dali sme si očistomok ešte po dva deci.
   </p>
   <p>
    O chvíľu prišli Cigáni s basou, husľami a cimbalom. Sotva spustili, natlačilo sa medzi
         dvere detvákov a starých báb. Netrvalo dlho, začali sa trúsiť i parobci s dievkami. A už sa
         to všetko vrtelo ostopäť.
   </p>
   <p>
    Zábava bola akurátna, regrútska.
   </p>
   <p>
    Sedeli sme na svojom mieste, dívali sa a počúvali. Dobre nám bolo tak.
   </p>
   <p>
    Spočiatku prišlo mi síce trochu ľúto starých kostí, ale ľútosť prešla po chvíli v tiché,
         zmierlivé porozumenie. Žičil som mladým. Nech si len virgajú, nech sa tešia. Všetko sme
         podľa apoštola Pavla skúsili, všetko poznali, a toto bolo zo všetkého najlepšie. Už som sa
         nazdal, že obídeme po dobrom. Už sa ma aj driemoty začali chytať. Oprel som sa lakťami o
         stôl a hlava mi ovisla na prsia. Mal som tam vtedy vdovicu, ktorú som po nedeliach tešieval
         v zármutku. Netajím, tešil som sa úprimne na trochu toho tepla, čo ma pri nej čakalo.
         Chlapovi, ktorý sa celý týždeň pasuje so zasmolenými klátmi a mrzne po nociach v kolibe,
         dobre príde poriadne sa raz vydrhnúť v teplej vode, zajesť si ľudského jedla, natiahnuť sa
         vo vyhriatej posteli a cítiť potom dve nohy a dvoje rúk pri sebe.
   </p>
   <p>
    „Starý somár som, že tu sedím a daromne čas mrhám; každej minúty škoda.“
   </p>
   <p>
    Ako vravím, nazdával som sa už, že obídeme po dobrom. Chcel som už aj vstať, drgol som
         lakťom do Jaška.
   </p>
   <p>
    — Poďme, — reku.
   </p>
   <p>
    Ale Jašek vidí očami kdesi v druhom kúte. Strhol sa, díva sa na mňa nechápavo a celkom
         poplašene.
   </p>
   <p>
    — Čo je, čo sa stalo? — opytuje sa zjašene, akoby sa prebral z najtuhšieho spánku.
   </p>
   <p>
    — Nič, — reku.
   </p>
   <p>
    Podíval som sa v smere jeho pohľadu a priam som pochopil. Vdovica, vyhriata posteľ a
         všetky príjemnosti, čo ma čakali, videli sa mi vzápätí malicherné a ničomné, potecha z nich
         sebecká. „Čo tebe, starému capovi, treba ženskú? Tuto chlapcovi div jazyk z huby nevylezie,
         toho si vartuj. Hľa, čo sa porobilo, kým si drichmal s hlavou na stole, teraz je neskoro
         zachraňovať.“
   </p>
   <p>
    Díval som sa zboku na chlapca; hneval som sa a hanbil ukrutne za seba. Ale za nič na
         svete nebol by som mu teraz povedal ostrejšie slovo. Vystalo by od neho, že by mi odpovedal
         niečo, čo by potom celý život ľutoval. Bolo by to, ako keby si psovi kosť spred samého
         pysku odchytil. Ďakoval som bohu aspoň za to, že som vo chvíli pochopil situáciu a zadržal
         slovo, čo som už mal na jazyku. Zbadal som, že je tu na vážkach viac ako zdravá koža, bez
         ktorej pravdepodobne z krčmy odídeme, že je na vážkach priateľstvo medzi Jaškom a mnou. A
         nejaký zub alebo zlomené rebro vždy radšej obanujem ako dobrého priateľa.
   </p>
   <p>
    Dívam sa skúmavo, bokom na Jaška. Hľadí stále jedným smerom ako vyjavený, akoby bol
         vypil viac, než mohol zniesť. Hľadí meravo, ani sa nepohne. Len chvíľami poskočí mu ohryzok
         na vypätom hrdle. Tento bezmocný pohyb vyschnutého chlapcovho hrdla dojíma ma k slzám.
         Nemôžem sa ďalej dívať na jeho trápenie. Znova ho drgnem lakťom:
   </p>
   <p>
    — Vieš, kto je to? — spytujem sa hlasom nakoľko možno tichým a ľahostajným.
   </p>
   <p>
    Vyvalí na mňa oči ako na zázrak.
   </p>
   <p>
    — Faktorova dcéra, — vravím pošepky, akoby len pre seba.
   </p>
   <p>
    Komuže na tom záleží, že je to práve faktorova dcéra. Rovnako môže byť dcérou povetria,
         letného vánku, šumotu vôd, nočnej rosy. Stála by tam v kúte zasmradenej krčmy medzi
         spotenými parobkami rovnako nedotknutá a čistá. Vidieť z nej len tvár s vencom vrkočov nad
         čelom, s rumencom a pokojným, detským pohľadom. Vyčnieva spomedzi tej mrvenice ako mladá
         jabloň, po prvý raz zakvitnutá, s panenským peľom v ružových púpätách. Vidím ju odpredku:
         čelo a oči, nos, ústa a bradu, a všetko je to čisté a krásne ako hladina rybníka, tichá a
         pokojná, keď na ňu padá mesačné svetlo. Ešte dnes krúti sa mi z toho hlava. A tu sa pohne a
         usmeje, a je to zasa hladina rybníka, keď sa nad ňu vyhodí celkom malá rybka a voda s
         tichým zašpliechnutím trošičku sa rozvlní od prostriedka k brehom. A keď to všetko doznieva
         potom pri vašich nohách na brehu v celkom tichom a nežnom rytme. Vidieť ju teraz celú;
         stala si na uvoľnené miesto. Vidieť jej plecia, živôtik s útlymi prsníkmi, boky a nohy, i
         ruky, zložené na páse, s kytkou v dlaniach. Vidieť ju celú, ako tam stojí, skoro ako pri
         svätom prijímaní. Nechodím často do kostola, ale trochu sa na to pamätám: celkom takto
         maľujú svätú Pannu. A som presvedčený, že krajšie ju ani maľovať nemôžu.
   </p>
   <p>
    Toto rozprávanie je dlhé, ale stačila chvíľka, aby si to všetko videl a pochopil, aby sa
         ti to všetko vrylo do pamäti a aby si to tam dodnes nosil a opatroval starostlivo ako
         obrázok s Jezuliatkom, ktorý si dostal od krstnej matere pri birmovke. Stačila chvíľka, len
         čo si sa podíval na ňu a potom na Jaška, aby si pochopil, že sa tu robia veci, v ktorých
         cítiš prst boží, a že keby si do toho siahol ako do čerešní, skľavela by ti ruka od samého
         lakťa.
   </p>
   <p>
    Neostáva, ako sa na všetko dívať bezmocne a odovzdane, ako sa dívaš na dielo podpaľača,
         na víchor, ktorý horu láme, na skazu povodne.
   </p>
   <p>
    Dívam sa na Jaška, dívam sa na Etelku, faktorovu dcéru, a podívam sa aj na chrchliaka.
         (Teraz ma trochu mrzí, že sme mu dali také meno, nehodí sa nijako do zmenených okolností.
         Hodilo sa do šlôgu a medzi chlapov, ale náhle vstúpila na scénu ženská, vidí sa mi hrubé a
         neúctivé. Ale nedá sa nič robiť; musíme brať veci, aké sú.) Chrchliak - hneď na to prídem —
         sedí za vrchstolom, cigareta mu visí z pysku, smeje sa mi bezočivo rovno do očí.
   </p>
   <p>
    — I ty si ešte tu?
   </p>
   <p>
    Ohromilo ma, že sa nič na ňom nezmenilo, že je stále rovnako protivný a vylízaný. A vtom
         mi odrazu prišlo na um — a striasol som sa hnusom pri tej myšlienke — že celá situácia sa
         podstatne komplikuje tou jeho odpornou prítomnosťou.
   </p>
   <p>
    Hneď pochopíte.
   </p>
   <p>
    — Aj tebe sa páči? — spytuje sa ma tým svojím protivným hlasom a významne na mňa žmurká.
         — Pekná potvorka, práve taká by sa mi teraz zišla.
   </p>
   <p>
    Že som mu priam na mieste jednu nevsotil! Bol by sa rozsypal ako rozviazaný snop. Život
         v ňom beztak visel iba na stopke.
   </p>
   <p>
    Spravil som sa, že nepočujem, ale on brblal ďalej:
   </p>
   <p>
    — Mám už po uši toho smradu vo vašej kolibe; človek sa tam za živa vyúdi. A tie vaše
         pulendy už ani vidieť nemôžem, aby ich pes žral. Vravíš, že je to faktorova dcéra? Musím sa
         so starým pozhovárať. Neodoprie dávnemu priateľovi, keď sa pekne vyštafíruje a príde ho
         požiadať o ruku jeho dcéry. Našinec sa už koľké roky svetom potĺka, už mu je z toho
         všetkého do rihania, a on tu nahrabal iste pekné grajciare. A to ani nemyslím na to
         najlepšie… Čo povieš, starý? — a tľapol ma dôverne po pleci, akoby sme boli vedno husi
         pásli. — Taká panenka by nebola zlá do postele?
   </p>
   <p>
    Toto mi už malo naozaj stačiť. Dosiaľ neviem pochopiť, prečo som tomu zdochliakovi na
         mieste hrdlo nevykrútil. Miesto toho som si len odpľul a obrátil sa mu chrbtom.
   </p>
   <p>
    Ale to mu ani za mak neprekážalo. Frflal ďalej a vybudoval si za tú chvíľu celý plán,
         ako oberie starého naraz o dcéru i o grajciare.
   </p>
   <p>
    Neviem, či z tých jeho hnusných rečí počul niečo aj Jašek. Ale keď všetko, ako sa patrí,
         rozvážim, myslím, že áno. Lebo inak by som si ťažko mohol vysvetliť, kde sa v ňom odrazu
         vzalo toľko odvahy. Vstal a tvár sa mu pritom stiahla v rozhodnú, nebezpečnú grimasu. Stál
         chvíľu na mieste a knísal sa z boka na bok ako mladý smrek, keď sa doň zaprie vietor. Potom
         sa pohol a stále sa kníšuc, šiel rovno k miestu, kde stála Etelka, prerážajúc si lakťami
         cestu pomedzi tancujúcich.
   </p>
   <p>
    — Ej, bisťubohu, toto sa nestrojí byť dobré!
   </p>
   <p>
    Hudba stíšila a tí, ktorých odstrčil, stoja a dívajú sa nechápavo za ním. Ale len
         chvíľu. Vzápätí nastal v krčme rozruch. Spočiatku celkom tichý, potom niekoľko ojedinelých
         hlasov:
   </p>
   <p>
    — Čo je to za mamľas, kamže sa tisne?
   </p>
   <p>
    Skočím spoza stola, ale už bolo neskoro: ozval sa temný buchot, niekoľko nôh a potom
         pád. Ktosi sa postavil Jaškovi do cesty a teraz sa váľal na zemi. Jašek hádam ani nezbadal,
         že niekoho prevalil; išiel ďalej svojou cestou. Ešte dva-tri kroky, a potom sa vysoko nad
         hlavy zodvihla čiasi ruka s pivovým pohárom v dlani.
   </p>
   <p>
    Kričím:
   </p>
   <p>
    — Jašek…
   </p>
   <p>
    Jašek sa obrátil a ruka s pohárom mu padá prosto medzi oči.
   </p>
   <p>
    Ešte hlas:
   </p>
   <p>
    — Aby si nekríval!
   </p>
   <p>
    A Jašek sa potočí, chce sa niečoho lapiť, padá. Ledva som ho oratoval, málo chýbalo,
         boli by ho do smrti dokopali. Nerátal som buchnáty a grgnáty, čo som dostal, keď som sa k
         nemu tisol, ale bolo ich dosť. (Že boli za kamaráta, prijímal som ich nerátane. Inak
         neviem, ako by sa všetko bolo skončilo.)
   </p>
   <p>
    Nemusím vám hovoriť, že trvalo chvíľu, kým som ho vzkriesil. Úder bol poriadny. Vyniesol
         som ho k jarku, čo tečie poza krčmu, a oblieval ho studenou vodou do tých čias, kým sa mu
         nekýchlo. Vtedy som už vedel, že všetko je v poriadku. Mŕtvi nekýchajú. Potom som bežal do
         krčmy, doniesol dva deci čistého, vlial mu ich naraz, ako som to videl pri nebohom
         Fírerovi, keď mi kravu kuroval.
   </p>
   <p>
    Ak by mu bolo zapadlo, mohol som ho po chrbte bacnúť. Ale nebolo treba. Pri treťom dúšku
         otvoril oči a pil sám ako nemluvniatko.
   </p>
   <p>
    — Hádam — reku, — pôjdeme, Jaško? — spytujem sa ho opatrne.
   </p>
   <p>
    — Kam?
   </p>
   <p>
    A v jeho očiach vidím pri svetle, čo sem padá oblokom z krčmy, náhly záujem a nádej, že
         nie je nič stratené, že to bolo nepochopiteľné nedorozumenie, že ten úder patril niekomu
         inému.
   </p>
   <p>
    — Domov, Jaško.
   </p>
   <p>
    Vstal, dotkol sa čela a potom sa podíval na ruku.
   </p>
   <p>
    — To mi spravil ten chrchliak.
   </p>
   <p>
    — Čoby chrchliak.
   </p>
   <p>
    Ale viac neviem o tom povedať. Ako mu aj povedať, že je to poučenie pre budúcnosť. Nie
         takto sa ženy dobývajú. To nie je strom, na ktorý udrieš rovno a z celej sily a búšiš doň
         sekerou, kým sa nevyvráti.
   </p>
   <p>
    — Radšej poďme.
   </p>
   <p>
    — A chrchliak?
   </p>
   <p>
    — Čo ťa po ňom.
   </p>
   <p>
    — Vezme mi ju.
   </p>
   <p>
    — Neboj sa nič, nie je z tých; dobre vie, že by sa mu dostalo to, čo tebe. A kto vie, či
         by ho mal kto oratovať.
   </p>
   <p>
    Šli sme. Veľký voz už vytŕčal kolesá dohora a cesta do šlôgu potrvá nám dobré tri
         hodiny. Tak-tak, že do svitania sa stihneme trochu vyspať.
   </p>
   <p>
    Šli sme mlčky až k Dunnerovi na krížnych cestách. A práve tu už nemôže vydržať a hovorí:
   </p>
   <p>
    — Aby ho boh skarhal!
   </p>
   <p>
    A potom:
   </p>
   <p>
    — Vojdime ešte, strýko, nalejú nám.
   </p>
   <p>
    Vedel som, že celou cestou myslí iba na to. Vlečie tú myšlienku so sebou ako batoh nad
         hlavou a ona ho dlávi k zemi. Prišlo to naň náhle, ako víchor na lán zbožia, ktoré sotva
         začalo dozrievať a klasy k nebu vystierať. Ľahko som si mohol predstaviť, akú pohromu
         nechalo mu to v duši. Neviem si nijakovsky rady, zadusí sa, ak mu nedám príležitosť
         vyhovoriť sa.
   </p>
   <p>
    — Nedbám, — reku, — vojdime.
   </p>
   <p>
    Vošli sme a on objednal liter. Sedeli sme chvíľu proti sebe ako zarezaní. Ale vedel som,
         že to príde. Keď vám chlap takto sedí, díva sa pod stôl a má v sebe aspoň liter, môžete
         prisahať, že sa o chvíľu začne spovedať. Čakal som teda trpezlivo a tváril sa, akoby som
         nevedel o rozumnejšej veci, ako sedieť v krčme po polnoci, keď ťa ráno čaká robota od
         samého svitu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e327">
       </a>
       2
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Môžete si hoci myslieť, že je to rozprávka pre staré baby, ktorým vypadali zuby a rady
         sa uspokoja s hocijakou riedkou kašičkou. Nemám ani trochu chuti presviedčať vás o opaku. A
         na moj veru, neurazím sa, ani ma nevyruší, keď priam teraz polovica z vás vstane a odíde
         drichmať na brloh.
   </p>
   <p>
    Máte niekde v povale za hradou zastrčený kalendár z predlanského roku; odporúčam vám tam
         rozprávku
    <span class="emphasis">
     <em>
      Bez boha na svete
     </em>
    </span>
    . Čože?… Vy ste ju dosiaľ nečítali? Na moj
         pravdu, musíte tak spraviť čo najskôr. Povážte len, že táto rozprávka vychodí už tridsať
         rokov vo všetkých kalendároch. No môže sa stať, že na rok už nevyjde, a vy sa k nej nikdy
         nedostanete. Chytro, chytro, poponáhľajte sa trochu; možno by ste do smrti banovali…
   </p>
   <p>
    Tak teda, keď sme sa zbavili hluchých a nadutých panáčikov, pokojne pokračujeme v
         príbehu o Jaškovi a Etelke.
   </p>
   <p>
    Prestali sme v krčme u Dunnera.
   </p>
   <p>
    Sedíme s Jaškom oproti sebe za stolom a obaja čušíme ako zarezaní. Hneď, ako sme vošli,
         zbadal som, že toto nebude príjemné prostredie na dlhé reči. No, ako vravím, vedel som, že
         sa celá vec musí odbaviť teraz. Ospanlivý žid, bzučiace muchy a žmúrivá lampa pod povalou
         mohli síce oddialiť svojím nevľúdnym výzorom rozhodnú chvíľu, ale napokon predsa len musí
         Jaškova päsť dopadnúť dunivým úderom na stôl a jeho ústa začnú po niekoľkých rozpačitých
         úvodných zakliatiach odčrpkávať trápenie z preplnených vnútorností.
   </p>
   <p>
    Chcel som ho však predstihnúť. Prv ako začne, chcel som si sám vec náležite rozvážiť:
         nájsť pravý koniec, za ktorý ju lapiť. No mohol som si vlasy zodrať za ušami, východisko
         som nenachádzal. Bol som bezradný a nemotorný, akoby mne samému prichodilo ísť na vohľady k
         faktorovej dcére.
   </p>
   <p>
    Vravím, čušali sme, opretí naproti sebe lakťami o stôl. Akoby sme vartovali mŕtveho…
         Nápoja vo fľaši nijako neodbúdalo. Ospanlivý žid knísal sa bezradne za pultom. Zdalo sa mi,
         že slúži čudný, nie celkom jasný obrad muchám, žajdlíkom, fľašiam a ostatným predmetom v
         šenkovni. Dvíha sa mi žalúdok.
   </p>
   <p>
    Premáham sa a dívam zo strany na Jaška.
   </p>
   <p>
    Sedí s privretými očami, skleslý, skoro sa mi zdá, že drieme. Nepríjemný pocit, že ak on
         zaspí, všetky starosti zavesia sa na mňa, znova ma núti pozbierať roztratené myšlienky.
   </p>
   <p>
    Podarilo sa mi ujasniť si aspoň jedno: odprvoti mal som podozrenie, že stretnutie Jaška
         s chrchliakom nie je obyčajné stretnutie dvoch sokov v láske. Nerozoznával som jasne, čo
         všetko sa priplietlo do tohto stretnutia (a dal by som turák za to, keby sa mi to aspoň
         teraz podarilo rozoznať), ale tušil som tu veci, proti ktorým je všetko ľudské počínanie
         slabé. Tušil som, že obaja, chrchliak i Jašek, sú len nástrojmi v rukách neznámych a
         neúprosných síl. Skôr ako obyčajné stretnutie dvoch sokov v láske, zdalo sa mi ono
         stretnutím dvoch svetov, dvoch rozličných mocností.
   </p>
   <p>
    No nechce sa mi veľmi naširoko o tom rozkladať. Nie som z tých, čo vedia o podobných
         veciach hovoriť na dúšok hoci celé hodiny. Ale keby som vám postavil vedľa seba Jaška a
         toho… toho… chrchliaka, bolo by vám jasné, čo chcem povedať. Jeden z nich nosí v hlave
         celkom iné veci ako druhý. Prvému z nich svietia v očiach hviezdy a slnce a celý je plný
         tej šťavy a miazgy, čo vyteká zo zdravého pňa, keď doň hodne hlboko zatneš sekerou. Celý je
         plný všelijakých zázrakov, čo dávajú tráve rásť, vtákom lietať, vetru duť, ohňu horieť a
         zelenej chvoji voňať. Zbiera sa to všetko v ňom, rastie v ňom a množí sa vo vlažných
         nociach a v slnečných dňoch. Vláči to so sebou a nevie dobre, čo si s tým počať. Dlho by mu
         trvalo, kým by to rozmenil a vydal v drobných po záletoch, v bitke s rovesníkmi, v piesňach
         a pasovaní sa s drevom v šlôgu.
   </p>
   <p>
    Druhá — mráz aby ho drvil a síra ohnivá pálila — nemá ani poňatie o týchto veciach.
         Prišiel sem bohvie odkiaľ; nohy má ako triesky, celý je vytrasený a zmrštený, žltý a bez
         šťavy — ako zemiaková vňať v jeseni. Každé slovo, čo vypustí z úst, smrdí ako zaparený
         hnoj. Ak sa s ním niekde stretneš, dávaj dobrý pozor: nemyslí na iné, ako by ťa čo
         najľahšie napálil. Cítiš, že si proti nemu bezmocný. Všetky rekvizity, čo si nazbieral
         medzi statočnými ľuďmi, nepomôžu ti ani trochu. Stojí ti v ceste a smeje sa ti bezočivo do
         očí. Vyzná sa v tlačenici a vie o fígľoch, o ktorých sa tebe ani nesníva.
   </p>
   <p>
    O čo ľahšia je pomoc, keď sa ti takto postaví do cesty chlapík, kovaný z toho istého
         železa ako ty. Počkáš si naň pred krčmou a povieš mu svoje rovno do očí. Potom mu jednu
         vsolíš. Najlepšie medzi oči. Ak sa s tým uspokojí, môžeš ísť pokojne spať: druhý raz ti do
         kapusty nepolezie. Ak by mal málo, vsolíš mu ešte jednu. Môže sa, pravda, stať, že on má
         päsť trochu tvrdšiu, ako je tvoja. Odnesieš si potom pár zlomených rebier. Ale v každom
         prípade budeš napokon vedieť, na čom si.
   </p>
   <p>
    Ale nemôžeš si počkať na chrchliaka. Nemôžeš sa predsa biť s chmárou na nebi. Ale ani so
         smradom, čo vystupuje s hnojnice. A rovnako sa nemôžeš biť s tou clivou nôtou, čo sa k tebe
         vracia v mrazivých nociach z hory a z temena hôľ. Nemôžeš zlámať väzy nepobadateľnému
         chveniu vo svojich údoch ani úzkosti, čo sa ťa zmocňuje pri dotyku sveta, ktorý nepoznáš,
         iba tušíš za tými jeho brblavými rečami.
   </p>
   <p>
    Ale kam sme sa to dostali? Aký osoh môže byť z takýchto myšlienok? Napokon sa naozaj
         ukáže, že je toto rozprávka pre staré baby, ktorým vypadali zuby.
   </p>
   <p>
    Starajme sa o svoje veci:
   </p>
   <p>
    — Dopijeme, Jašek.
   </p>
   <p>
    Vypili sme. Zmrštil sa pritom, akoby mu octu vlial medzi zuby.
   </p>
   <p>
    „Tebe by už nepomohlo, ani keby ti z apatieky doniesol,“ myslím si a dívam sa smutne na
         neho.
   </p>
   <p>
    Odstrkuje pohárik a mrští sa tak ubolene, akoby mu palce do klieští stískal.
   </p>
   <p>
    — No, čože, Jašek, — vravím mu, akoby som sa prihováral človeku, ktorý už leží na
         márach, — azda sa necítiš dobre?
   </p>
   <p>
    Mám strašne malú nádej, že sa zmôže na odpoveď. Ja, starý cap, mával som vždy viac
         šťastia v podobných veciach, ako zasluhovala moja chlpatá papuľa. Neviem si ani poriadne
         predstaviť to jeho trápenie. Býval som hrdý na svoje lacné úspechy, no teraz po prvý raz sa
         za ne hanbím. Tvárou v tvár Jaškovmu trápeniu vidia sa mi žalostne úbohé a podlé.
   </p>
   <p>
    — Na moj dušu, chlapče, radšej by som ťa videl na márach ako v takomto trápení, —
         vyhŕklo zo mňa náhle a skoro zlostne.
   </p>
   <p>
    On sa na mňa prekvapene podíval, akoby si až teraz uvedomil, že som bol svedkom všetkého
         od začiatku.
   </p>
   <p>
    — … s takouto grimasou na tvári, — dokladám chabo na vysvetlenie.
   </p>
   <p>
    Nemyslel som veru, že ho tým veľmi poteším. Rozmazával prstom mláčku vína na stole. Ale
         odrazu zdvihol oči a povedal jasne, hlasom čudne pokojným.
   </p>
   <p>
    Povedal:
   </p>
   <p>
    — A čo vy o tom viete, strýko?
   </p>
   <p>
    Tu máš, reku: čo ja o tom viem?
   </p>
   <p>
    — Videl som, ako ťa pohárom medzi oči klkli.
   </p>
   <p>
    Zasmial sa veselo a nahlas, akoby som bol povedal najlepší vtip. A s celkom nečakaným
         výrazom pochopenia pokýval prisvedčivo hlavou. Prehol sa na stoličke, ruky zastrčil do
         vrecák a zadíval sa bezstarostne do povaly.
   </p>
   <p>
    To ma už načisto pomýlilo: čakal som všetko, len nie tento veselý smiech a múdry výraz
         na tvári.
   </p>
   <p>
    Náhle vidím, že predo mnou nesedí neskúsený a nemotorný Jašek, ale mocný a rozhodný
         chlapík.
   </p>
   <p>
    — Nazdávate sa, strýko, že sa to… — a mykol hlavou ponad plece, — stalo naraz a
         nepripravene, že ani neviem, ako sa stalo?
   </p>
   <p>
    Čušal som a hľadel do stola. Hanbil som sa, že som sa tak pred sebou pýšil svojím
         mudrlantstvom a skúsenosťou i náramnou ochotou pomôcť chlapcovi. Hľa, ako som si to
         vyrátal: buchne päsťou a začne sa spovedať. Bude kliať a nadávať, rozbíjať poháre. Vybúri
         sa a všetko bude zas v poriadku. Ale miesto toho sedí on teraz a pokojne mi vraví:
   </p>
   <p>
    — Nazdávate sa, že ma to prikvačilo ako tchora do pasce a že mi musíte pofúkať ranu na
         čele, lebo ste starší a skúsenejší?
   </p>
   <p>
    Tuhľa máš, čo si hľadal. Radšej by som bol zdržal pätoro zaúch.
   </p>
   <p>
    — Bolo to vo mne dávno. Dávno pred tým, ako som prišiel medzi vás do šlôgu, dávno pred
         tým, ako som videl… — tu sa trochu zháčil, zahryzol si do gamby, ale potom povedal jasne a
         pokojne: — … ako som videl ju.
   </p>
   <p>
    Nestihol som sa začudovať nad obsahom jeho reči. Na prvý raz udivila ma viacej reč sama.
         Spôsob, ako vyberal a kládol k sebe slová. To akosi nebola reč naša, tvrdá a neohybná, ako
         počuješ v šlôgu a pri kosení. Bolo v nej čosi jemnejšie. Čosi, čo bolo podložené aj
         inakšími zážitkami, ako je dorábanie chleba a sena. Ja, čo vám to tu rozprávam, ako som to
         od neho vypočul tej noci v krčme u Dunnera a potom za cestou do šlôgu, sotva som si
         zapamätal doslova tú jeho reč. Ale zostala mi z nej taká čudná spomienka, akoby som bol
         býval svedkom zoslania Ducha svätého na apoštolov, ktorým sa rozviazali jazyky a začali
         vzápätí hovoriť siedmimi rečami. (Veď ste sa o tom učili v biblickej histórii.) Stále mám
         na mysli túto spomienku, ako vám to tu rozprávam. A uľahčilo by sa mi veľmi (v tomto
         rozprávaní totiž), keby som vás mohol presvedčiť, že na toho chlapíka v zasmradenej krčme u
         Dunnera vskutku zostúpil Duch svätý.
   </p>
   <p>
    Keby bol chlapík vzdychal alebo klial a trieskal päsťou na stôl, ako som to čakal a ako
         sa to robí, nedbám, mohli by ste si myslieť o celej veci svoje. Ale že vravel pokojne,
         jasne a najmä isto, presvedčilo, keď nie vás, aspoň mňa, že som bol svedkom fígľa, ktorý
         nemohol byť ďaleko od onoho z biblickej histórie. A tiež som už videl všelijaké veci, ktoré
         sa mi sprvoti nijako nepratali do mojej tvrdej kotrby…
   </p>
   <p>
    No nechajme to. Bude ešte príležitosť pohovoriť si o tom. Zavri papuľu a rob sa, že
         všetkému rozumieš. Chlapčisko žmurká na teba šibalsky a vraví nedbalo, akoby sme tu sedeli
         len tak, z dlhej chvíle:
   </p>
   <p>
    — Hádam pôjdeme, strýko; noc je už krátka a cesta ešte dlhá.
   </p>
   <p>
    Vstávam poslušne ako žiačik. Mohol ma vyzvať, aby sme šli hoci do pekla jazerného, bol
         by som ho vyprevadil.
   </p>
   <p>
    — Zaplatíme!
   </p>
   <p>
    Žid sa preberie a naraz je samá ochota.
   </p>
   <p>
    A už si aj vykračujeme hore Bociankou po hradskej popod horu. Mesiac ešte kdesi drichme,
         dávaj si dobrý pozor pod nohy. Pri horárni odbočuje cesta do Svídovskej doliny. Cesta?
         Čerta vypĺznutého! Samá skala je to a jarok. Potkýnaš sa a prevŕhaš ako nadratý, hoci
         poznáš každý strom popri ceste. Chlapcove reči mútia ti hlavu. Povyše Horného skoku začína
         chodník príkrejšie stúpať; zadychčíš sa poriadne, kým vyjdeš na Prieslop. Tu sa dolina
         rozšíri, stromy ustúpia a chodník sa stratí v mokrej tráve. Vtom sa rozvidní, mesiac
         vyskočí nad Hadí grúň a ponáhľa sa po jeho hrebeni ako rozospatý korheľ z krčmy. Všetko
         vidíš pod sebou ako na dlani. Teraz už len najtiaž prevaliť sa cez sedlo (vidieť už osamelý
         sihliak na jeho hrebeni), dolu sa už pôjde veselšie. A potom je to už len kúsok, hneď sme
         tam.
   </p>
   <p>
    Nepovedali sme si veľa za cestou. V dlhých prestávkach pomedzi reč zvonili už iba naše
         podkovičky na ceste. Ale každé Jaškovo slovo kyslo mi v hlave ako cesto na teplom prípecku.
         Hora dudre svoju starú pesničku, ale toto dudranie ani nepozoruješ. Je známe, máš ho v
         krvi, je kus teba. Zostávajú ti iba chlapcove slová. Holé a jasné, belejúce sa v mesačnej
         noci ako míľniky popri ceste. Dve-tri pokojné slová, zhlboka vyvážené a pevne osadené.
         Potom zas ticho. Znova dve-tri slová a opäť ticho.
   </p>
   <p>
    Tak sa kladú slová a ticho v dlhých prestávkach vedľa seba.
   </p>
   <p>
    — Celé nešťastie je v tom, že jej podoba, jej úsmev, tvár a oči boli vo mne dávno
         vytlačené ako podoba mušle v kameni… Jej chôdza a všetky jej pohyby boli mi známe dávno
         predtým, ako som ju poznal… Vo zvlnení kopcov nášho chotára bolo zvlnenie jej bokov pri
         chôdzi. A v šepote ihličia v Tichej doline bol šepot jej úst, keď sa večer pred spaním
         modlila otčenáš… Dotyk jej dlane bol mi známy z dotyku vetra na tvári a hebkosť jej líca
         poznal som z hebkosti mladej trávy… Dávno, dávno mal som ju pred sebou celučkú, celú… Dávno
         som bol presvedčený, že jedného dňa stretnem sa s ňou celkom zblízka, pristúpim k nej
         blízučko a spýtam sa jej, či sa aj ona na mňa trochu pamätá a či ešte má tu kvietkovanú
         šatku, v ktorej som ju vídaval, keď som sa na ňu díval z druhého kopca ponad lúky
         zakvitnuté tureckými klincami… Potom by už bolo všetko ľahké… Jedného dňa spýtal by som sa
         jej medzi rečou, či už má nachystanú výbavu… Mimochodom bol by som jej rozpovedal niečo o
         svojom kraji, o našej dedine, o dvoch býčkoch, ktoré sme na jar prisadili… Gazdovstvo je v
         poriadku, staviská vlani pokryté novým šindľom. Veci, o ktorých by sa ešte bolo treba
         dohovoriť, sú strašne jednoduché… Bol som toho všetkého plný dávno pred tým, ako som sem
         prišiel. Chodil som s tým stále ako cez Vianoce s betlehemom, od skaly ku skale, od stromu
         k stromu, po všetkých susedoch a známych, u ktorých som tušil vďačné prijatie. Bolo to
         ťažké, bolo to krásne a čisté preto, že to bolo od nás, z nášho kraja, uvaľkané z tej istej
         hliny, čo rodila chlieb, ktorým nás kŕmili. Z dobrej, mastnej hliny, starostlivo povážanej
         a preorávanej otcom a starým otcom. Zbiehalo sa všetko v jednom uzle ako brázdy na
         úvratiach, blyšťalo a ligotalo ako čerieslo na pluhu. Bol som presvedčený, že nič na svete
         nie je silnejšie, že sa mi nič nemôže postaviť do cesty, lebo všetko je vymerané, presne
         určené…
   </p>
   <p>
    Jazyk mal akurátne podrezaný — ten chlapík. Z takého rečníka mali by hneď na mieste
         spraviť biskupa, aby ho zástupy počúvali. Hanbil som sa za svoje chlpaté uši, ktoré neboli
         stvorené pre takéto kázne. Ale rád by som videl hocikoho z vás na mojom mieste, ako by sa
         bol ošíval.
   </p>
   <p>
    — Vrav ďalej, počúvam ťa pozorne, a hoci nerozumiem všetkému, predsa si myslím, že sa
         všeličomu podučím z toho, čo mi tu vykladáš. Čo ďalej?
   </p>
   <p>
    — Ďalej už nič. Trochu ma azda prekvapilo, že som sa s ňou stretol práve v krčme, ale
         hneď som sa spamätal a povedal si, že práve v tej motanici, smrade a lomoze odráža sa jej
         krása zreteľnejšie a bezpečnejšie ako pod holým nebom, kde by farba jej očí ľahko mohla
         splynúť s farbou oblohy. Povedal som si, že práve tak je to dobre, vstal som a išiel k nej…
   </p>
   <p>
    „A potom si dostal pohárom medzi oči,“ myslím si.
   </p>
   <p>
    — To je teda všetko? — spytujem sa ho nedôverčivo.
   </p>
   <p>
    — Všetko.
   </p>
   <p>
    Cítil som sa trochu sklamaný. Nechce azda, aby som si myslel, že týmto je všetko
         skončené, že sa teraz môžeme ísť krásne vyspať a ráno sa znova pustiť do roboty, akoby sa
         nič nebolo stalo? Azda má ešte niečo na srdci, ale nechce to povedať predo mnou. Nuž
         nedbám, nech si to povie hoci stromom a skalám, ale, úprimne povedané, nezaslúžil som si
         takú nedôveru. Uvažujem, ako by som mu to povedal zaobalene.
   </p>
   <p>
    — Vravíš, že je to všetko. No a čo teraz? Čo spravíme? Či si myslíš, že keď si sa tu
         pred starým Sojčiakom pekne vyspovedal, môžeš ho zas poslať do čerta?
   </p>
   <p>
    Pozrel na mňa prekvapene.
   </p>
   <p>
    — Vieš, chlapče, bláznov si zo mňa robiť nebudeš. Alebo — alebo. Alebo ťaháme obaja za
         jeden koniec — a potom, tu máš… moju ruku — alebo si si tú rozprávku mal nechať pre seba a
         dať mi pokoj s celou tou svojou vecou. Beztak tomu dobre nerozumiem.
   </p>
   <p>
    — Nič zato, strýko.
   </p>
   <p>
    — Teraz by si chvíľu mohol počúvať mňa. Azda si nemyslíš, že týmito svojimi rečičkami
         ženskú omámiš. Takto sa to teda nerobí. Musíme nájsť inakší spôsob, ako faktora prehovoriť.
   </p>
   <p>
    — Faktora…?
   </p>
   <p>
    Pozrel na mňa zarazene. S faktorom, zdá sa, vôbec nerátal.
   </p>
   <p>
    — Faktora, pravdaže. Nechcem sa pýšiť, ale radím ti, aby si sa spoľahol na moju starú
         tekvicu.
   </p>
   <p>
    — Dobre, strýko. Ale o tom sa porozprávame zajtra, — povedal tak nedbalo, ako len bolo
         možné.
   </p>
   <p>
    Mal som práve dosť tej jeho chlapčenskej nafúkanosti. Ale vtedy sme už boli pri kolibe.
         A nemali sme viac času, ako sa trochu vyvaliť a hneď zas vstávať do roboty.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e477">
       </a>
       3
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Madlušovci spali. Chrchliaka dosiaľ nebolo v kolibe. Tým lepšie, reku…
   </p>
   <p>
    Prišiel až v pondelok na mraku. Zďaleka bolo vidieť, ako sa nafukuje. Vyvalil sa na
         priču, prehodil si nohu cez nohu, hvízdal si, akoby bol v kolibe sám, a čochvíľa vyťahoval
         zrkadielko, pozerajúc sa doň. Schválne si zavesil lampáš nad hlavu, aby sa lepšie videl.
   </p>
   <p>
    A potom začal vyťahovať z náprsnej tašky oplzlé obrázky. Mal ich celú zbierku.
   </p>
   <p>
    Rozložil si ich v rukách ako karty na hranie a so zrejmým potešením začal ich študovať.
         Pchal si ich najprv pod nos, dívajúc sa zblízka na všetky detaily, potom sa v nich kochal z
         diaľky, držiac ich v natiahnutej ruke, zrejme s úmyslom, aby sme i my videli tú jeho
         galériu. Vyvracal pritom hlavu, žmúril znalecky očami a mľaskal jazykom, akoby každú zvlášť
         koštoval.
   </p>
   <p>
    — Takto by jej to svedčilo najlepšie, — rozhodol sa napokon a luskol prstami. — Čo
         povieš, starý? Bez toho vejára, len v pančuchách, tuto s malou zásterkou a v klobúku.
         Klobúk je dobrý… Mohol by byť s perom… Povedz.
   </p>
   <p>
    Prevalil sa na bok a pchal mi pod nos jednu z tých potvor.
   </p>
   <p>
    Chystal som si práve večeru. V jednej ruke som mal zemiak, v druhej nôž. Pozrel som na
         obrázok a potom na nôž. Na nešťastie mal tupý, okrúhly koniec…
   </p>
   <p>
    — Pravda, najlepšie by jej svedčilo bez zásterky, ale to zas nejde, móres sa musí
         zachovať, — brblal ďalej. — Myslím, že by som s ňou dva-tri roky vydržal. Spočiatku bolo by
         treba na ňu vynaložiť pekný groš; rozumie sa, v handrách taká slečinka nemôže chodiť, ale
         to by sa chytro vrátilo.
   </p>
   <p>
    Čert vie, kam mieril svojimi rečami. Ak nás chcel vydráždiť, aby sme ho na mieste
         uškrtili, tak sa mu to, na moj dušu, skoro podarilo. Nebyť toho, že som si nechcel babrať
         ruky pred večerou, dávno by som ho bol zahrdúsil.
   </p>
   <p>
    O svoju večeru sa, pravda, nestaral. Čakal, ako vždy, že sa mu ulezie od niektorého z
         nás. Vedel byť v týchto veciach náramne bezočivý. I toho večera… Keď zbadal, že si hotujeme
         večeru, vstal z brloha a začal rad-radom nazerať do hrncov. Nad každým zmrštil opovržlivo
         nos; dobre, že doň nenapľul. To už starší z Madlušovcov nevydržal. Chvíľu sa na neho díval
         od chrbta, potom rozvážne zodvihol nohu a kopol ho okovaným krpcom doprostred zadku. Nech
         ho kopne trochu slabšie, zaryje nosom rovno do pahreby. Takto preletel bez škody na druhú
         stranu ohniska.
   </p>
   <p>
    Rozumie sa, že sme sa všetci rozrehotali na plné ústa. Celá tá krátka procedúra bola tak
         šikovne vyrátaná, akoby si ju bol videl na javisku.
   </p>
   <p>
    Vzápätí sa chrchliak pozbieral, zvrtol sa niekoľko ráz na mieste ako pes na kutisku,
         potom schytil horiacu hlaveň a hnal sa s ňou na staršieho Madluša. Ale skôr, ako k nemu
         pribehol, zodvihol Madluš znova veličizný krpec, rovno proti chrchliakovej papuli. Ešte
         krok, a vybije mu všetky zuby. Ani by pritom okom nežmurkol.
   </p>
   <p>
    Ale práve ten krok chýbal chrchliakovej odvahe. Zastavil sa a zahrozil výhražne päsťou.
   </p>
   <p>
    — Počkajte, všiváci, ja vám ukážem! — a vybehol s horiacou hlavňou z koliby.
   </p>
   <p>
    Madlušov krpec sa zasa zvážil k zemi. Pozreli sme na seba a náhle nám všetkým zmrzol
         smiech na tvári.
   </p>
   <p>
    — Ej, bohuprisám… — povedal mladší Madluš sčerstva, vyskočil a schytil vedro s vodou.
   </p>
   <p>
    Všetci sme vedeli, čo to značí. Nad kolibou, ani na sto krokov, začína sa šlôg. Je tam
         plno suchého raždia, okliesnených haluzí i vyschnutého naštiepaného dreva v krásnych,
         rovných štôsoch. A je tam i kôra, suchučká ako slama, poukladaná v dlhých, súvislých,
         odspodku i od vrchu vetrom predúvaných koňoch. Práve zajtra majú po ňu prísť kôrkári. Stačí
         iskra a…
   </p>
   <p>
    Jašek schytil sekeru, ja akúsi žrď a starší Madluš kotlík s vriacou vodou.
   </p>
   <p>
    Netrvalo to ani desať sekúnd. Nestihol odbehnúť ani na päťdesiat krokov. Mladší Madluš s
         vedrom vody ho už doháňal. Vtom sa tá potvora zohla, nastavila Madlušovi nohu a ten — aký
         dlhý, taký široký — vystrel sa na zem. To isté chcel spraviť staršiemu. Ale ten ho na
         svojich dlhých nohách preskočil ako barana.
   </p>
   <p>
    A teraz stoja proti sebe.
   </p>
   <p>
    Chvíľočku.
   </p>
   <p>
    Madlušova tvár v žiare horiacej hlavne, ktorú drží chrchliak vysoko nad hlavou, je
         hrozná.
   </p>
   <p>
    Vzápätí ozve sa zjačanie a potom strašná kliatba.
   </p>
   <p>
    Keď sme dobehli, chrchliak sa zvíjal na zemi, kopal a hádzal rukami. Starší Madluš stojí
         nad ním s prázdnym kotlíkom v ruke a vysvetľuje pokojne:
   </p>
   <p>
    — Bolo tam ešte trochu vody, obaril som ho… — A dokladá: — Prasa.
   </p>
   <p>
    — Chyťte ho, strýko, — vraví Jašek a berie ho za nohy.
   </p>
   <p>
    — Daj pozor, kope…
   </p>
   <p>
    Ledva sme ho zvliekli do koliby; hádzal sa, akoby mal nedobrú.
   </p>
   <p>
    Obarenie nebolo také zlé; trochu na pleci a na ľavom líci. Ostatok chránili šaty. Ale
         zato jačal, akoby ho na nože bral. Celú noc sme ani oka nezažmúrili.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e546">
       </a>
       4
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Na druhý deň našli sme chrchliakov brloh prázdny. Zmizol, akoby ho bola zem prehltla.
         Iba smrad z pomády zostal po ňom v kolibe. Vydýchli sme si všetci. Najviac, pravda, Jašek.
         Spieval bláznivé pesničky, robota mu horela pod rukou; znova to bol veselý kamarát Jašek,
         čo volal na nás zvrch šlôgu:
   </p>
   <p>
    — Hahó! Varuj dušu na doline!
   </p>
   <p>
    A vzápätí rútila sa dolu úplazom olúpaná svrčina, žalostne stonajúc a lamentujúc.
   </p>
   <p>
    Čo deň boli sme bližšie k prieseku, ktorý označoval, kam až máme rúbať.
   </p>
   <p>
    — Ešte týždeň, a môžu nás mať tu radi.
   </p>
   <p>
    Prsia sa mu dvíhajú sebavedomím a slabiny chvejú žiadostivosťou ako žrebcovi, ktorý
         zvetril čriedu kobýl. Mocný to chlap. Pekný, široký a rovný ako svieca. Stojí podopretý nad
         robotou, na tvári má úsmev mäkuškej, načuchranej čečiny a v očiach všetko ševelenie a
         hmýrenie života okolo. Povedať mu niečo nepekné bol by hriech.
   </p>
   <p>
    — A potom sa dolu začne žatva, pôjdeme k starému a tľapneme si. Uvidíme, čo sa dá robiť.
   </p>
   <p>
    — Vravíš, že sa mu ponúkneš na zbožné roboty?
   </p>
   <p>
    — To sa vie. Či sa var’ nazdávaš, že si tu budem pupok opekať?
   </p>
   <p>
    — Ej, to už veru raz nie! Držím s tebou, chlapče, — a tľapol som ho z celej sily po
         pleci.
   </p>
   <p>
    Rehoce sa mi na plnú papuľu a všetkých tridsať dva zubov svieti mu bezbožne a vyzývavo.
   </p>
   <p>
    — Uvidíme, čo sa dá robiť.
   </p>
   <p>
    — Neboj sa nič. Starý sa dá nahovoriť, keď uvidí na dvore chlapa, súceho k dievke i do
         gazdovstva.
   </p>
   <p>
    — A keď sa nedá?
   </p>
   <p>
    — Dajsamibože — nájde sa inakší spôsob. Nejedna sa zhŕdala a… pfi, pfi, pfi, — pľujem si
         s chuťou do dlaní a bol by som si podskočil od radosti.
   </p>
   <p>
    Íverky vystrekli spod sekery a robota kypí ako mlieko z panvice. Život je krásny a
         prostý. Sú veci, ktoré patria k sebe, lebo sú si odprvoti určené. Nájdu sa a spoja a
         neodlúčiš ich. Ako sekeru od dreva, chlapa od ženy, zrno od zeme. O tomto netreba
         rozmýšľať, lebo je to prosté a je to tak.
   </p>
   <p>
    Dni sa prehrýzajú robotou k posledným stromom v šlôgu a noci obnažujú svoje čierne loná.
         Kdesi dozrieva jablko na strome a kdesi klope chlapská ruka na odchýlenú obločnicu.
   </p>
   <p>
    Nikto z nás nemyslí na chrchliaka. I na jeho hnusné reči sme zabudli. Obrázky, čo
         vyťahoval v posledný večer z vrecka, prezrádzali síce jasne jeho nečisté myšlienky, ale ani
         na obrázky nemyslíme. Všetko je v najlepšom poriadku.
   </p>
   <p>
    V sobotu na obed balíme si už tanistry a čakáme iba na faktora s výplatou. Jašek je
         vyholený a vymydlený, akoby mal ísť rovno odtiaľto na sobáš. Po obede dlho sa pľačkal v
         potoku, v zátočine, kde voda padá zo skaly do dvojmetrovej hĺbky. Hádzal a plieskal rukami
         okolo seba, smial sa, prskal a vyrážal podivné škreky, akoby ho niekto popod pazuchy
         šteklil. Potom vybehol na breh a skákal nahý a celý biely z kameňa na kameň popri vode až
         na poľanu, zaliatu slnkom. Voda sa na ňom perlila zo všetkých strán, ako tam behal a hádzal
         kamienky ponad jedľu, čo stojí konča koliby. Tešil sa ako žiak na vakácie. Skúšal všelijaké
         bláznivé pohyby, preskakoval borievky, chodil po rukách, zavesil sa na mocnú haluz a hojdal
         sa na nej ako opica. Čím viac sme sa smiali jeho hlúpostiam, tým bol samopašnejší a jeho
         kúsky krkolomnejšie.
   </p>
   <p>
    Potom si spomenul na zajtrajší deň, zvážnel, starostlivo sa obliekol do sviatočných
         šiat, zviazal si veci do batôžka a natiahol sa do tône za kolibou. Myslím, že si chcel
         znova a nakoniec zopakovať pekne po poriadku, čo ho čaká zajtra a pozajtre, rozmyslieť si
         ešte raz, čo jej povie, ako jej to povie, čo mu ona odvetí a čo urobí, keď sklopí pred ním
         zrak a začervenie sa až po uši ako pivónia.
   </p>
   <p>
    Toto všetko si akiste zopakoval a potom pokojne zaspal, lebo všetko bolo jasné a nikde
         nenarazil na háčik, s ktorým by nebol počítal.
   </p>
   <p>
    Madlušovci namastili si krpce ovčím maslom a vyložili ich na slnko, aby masť pekne
         vsiakla do remeňa. V takých krpcoch chodí sa ako v perine. Potom zahasili oheň v kolibe,
         vyniesli riad a zabili dvercia klincami. A keď už naskrze nemali čo robiť, sadli si pod
         stenu a usilovali sa odtiaľ porátať pne v šlôgu, s ktorým sme sa lúčili.
   </p>
   <p>
    Konečne prišiel faktor. Zadychčaný, spotený, s palicou v ruke a s klobúkom v tyle.
         Ostril som si práve sekeru a robil som sa, že ho nevidím, kým nezastal predo mnou. Bol
         zrejme veľmi vzrušený. Vstal som zo slušnosti a pozdravil ho. Podíval sa na mňa spod šatky,
         ktorou si utieral čelo, akoby ma videl po prvý raz v živote. Potom sa splašene rozhliadol,
         obišiel kolibu, oddrapil dvercia a vošiel dnu.
   </p>
   <p>
    Vstúpil som za ním.
   </p>
   <p>
    — Kde je? Kam sa podel? — vybuchol prudko a surovo.
   </p>
   <p>
    — Koho hľadáte?
   </p>
   <p>
    Myslím, že som sa zdal hodne hlúpy, lebo pozrel na mňa zlostne, netrpezlivo opakoval
         otázku a zaklial ako paholok.
   </p>
   <p>
    — Niet ho tu? Há?
   </p>
   <p>
    Bál som sa o Jaška. Zastával som mu cestu k nemu.
   </p>
   <p>
    — No čo, starý trkvas, prehltol si si jazyk?
   </p>
   <p>
    — Ja, — vravím a robím svätú tvár, — neviem, koho hľadáte.
   </p>
   <p>
    — Nevieš? Veď ti ja poviem.
   </p>
   <p>
    A vtedy mu už žily navreli na čele a celý sa triasol od hnevu. Začal zúrivo rozhadzovať
         čečinu na pričiach a pichať do nej palicou.
   </p>
   <p>
    — Gazda, — vravím trochu pohoršene pre tú jeho zúrivosť, — ak sa nazdávate, že tu
         niekoho skrývame, mýlite sa. A ak hľadáte toho… toho… chrchliaka, čo ste ho chceli tuto
         zaškrtiť — ten tu nebol.
   </p>
   <p>
    Vravím mu to pokojne, naladiac tvár na najzmierlivejší výraz. Ale do neho akoby pichol.
         Sliny mu vyprskli z úst a blíži sa ku mne s palicou v zdvihnutej ruke.
   </p>
   <p>
    — Čo, nebol? Odkedy nebol? Vrav, lebo… — a dvíha bakuľu.
   </p>
   <p>
    Už som sa nazdával, že ho musím obuchom klknúť. Držal som stále v ruke sekeru. Podíval
         som sa na ňu kosmo a trochu tuhšie stisol porisko v dlani. To ho, zdá sa, zarazilo. Zastal
         a opakoval zúrivú otázku:
   </p>
   <p>
    — Odkedy nebol? Vrav!
   </p>
   <p>
    — Skoro tri týždne, ako odišiel.
   </p>
   <p>
    — Kam?
   </p>
   <p>
    — Skaza ho vie.
   </p>
   <p>
    — Ja ti dám: Skaza ho vie! Všetci máte v tom prsty, lotri naničhodní.
   </p>
   <p>
    — Dajte si pozor na ústa, gazda, lebo… — začína ma dojedať jeho nadávanie. — Najprv nás
         vyplaťte, potom sa pozhovárame.
   </p>
   <p>
    — Čo? Ešte vyplatiť? Okradnú človeka, zbojníci, a ešte majú smelosť pýtať výplatu.
         Povedz: boli ste s ním dorozumení?
   </p>
   <p>
    — O ničom, gazda, neviem, — pokúšam sa naposledy ovládnuť. — Ak nemáte peniaze pri sebe,
         prídeme si zajtra sami. Ale teraz sa už practe, lebo…
   </p>
   <p>
    Madlušovci pozreli významne na seba a stavajú sa ku mne. Jašek pribehol rozospatý a díva
         sa nechápavo raz na faktora, raz na nás. Faktor ustupuje.
   </p>
   <p>
    — Len si príďte, všiváci, lotri, dám vás žandárom! Jeho hlas je menej istý a jeho pohyby
         opatrnejšie.
   </p>
   <p>
    Ustupuje zadkom z koliby.
   </p>
   <p>
    — Gazda, — vravím za ním, — povedzte, čo sa stalo, a nevyhrážajte sa bez príčiny.
   </p>
   <p>
    Vtedy už bol na prahu, nahnevane zachlopil dvercia a ešte raz si odľahčil Kristom,
         Máriou a všetkými svätými.
   </p>
   <p>
    — Pán gazda, pán gazda, — Jašek bežal za ním a kričí spomedzi dverí: — Pán gazda,
         počkajte!
   </p>
   <p>
    Faktor sa obracia a zdrap nádeje vyhládza mu zhúžvanú tvár.
   </p>
   <p>
    — Pán gazda, nepotrebujete pomoc na zbožné roboty?
   </p>
   <p>
    — Bozaj ma i so svojimi zbožnými robotami, — odvrkol mu pomedzi zuby a zlostne si odpľul
         do cesty.
   </p>
   <p>
    Dívame sa na seba ako teľce. Potom ktorýsi z nás hodil rukou, ako že sa nás celá vec
         netýka. Možno, že sa netýka, ale predsa nám nedá pokoj. Jašek je celý zronený; zdá sa, že
         si uvedomuje iba to, že jeho plán je pochovaný. Ja rozoberám znova celý výstup ako snop, do
         ktorého sa zapotrošila ihla. Prečo sa zháňal za chrchliakom? Okradol ho? Vyzradil naň
         niečo? Nič sa nezdá dosť pravdepodobné.
   </p>
   <p>
    — Skúsim ešte raz zajtra, — rozhoduje sa napokon Jašek, — pomoc iste potrebuje; čert by
         bol v tom, aby ma nevzal.
   </p>
   <p>
    — Dobre máš, chlapče. A bez výplaty neodídeme. Pôjdeme s tebou.
   </p>
   <p>
    Vtom mi začnú zvoniť v ušiach chrchliakove slová z posledného večera: „Takto by jej to
         svedčilo najlepšie,“ a beťárska predtucha roztancuje sa mi v hlave ako brok v hrkálke.
         Nevyslovil by som za svet, čo mi práve prišlo na myseľ, prehrýzam zlovestné špenie na
         jazyku a vravím, ako sa dá pokojne:
   </p>
   <p>
    — Hádam, bude lepšie, keď pôjdeme ešte dnes.
   </p>
   <p>
    — Nedbám, ak myslíte, že bude lepšie.
   </p>
   <p>
    — Uvidíme, čo sa dá robiť.
   </p>
   <p>
    — Uvidíme.
   </p>
   <p>
    Bolo to tak, ako som si myslel. Chrchliak bol preč. A s ním faktorova dcéra i
         faktorových tisíc zlatých. Bola toho plná dedina. Všetky reči stekali do krčmy ako jarčeky
         hnojnice zo dvorov do priekopy popred domy. Stačilo ti ta vojsť, a zapadol si po uši do
         tých klebiet a škodoradostných ľudských rečí. Keby sa ťa celý prípad netýkal, mohol si sa v
         ňom váľať a miesiť ho s pasiou ako vykysnuté, lupkavé cesto v koryte. Krčmár si už na to
         vysúkal rukávy, stal za stolom a rozkladal na ňom všetky podrobnosti od začiatku do konca.
         Lepil ich dovedna, upravoval, formoval, tľapkal a slinil ako pekár rožky a žemle. Mal už
         toho pred sebou peknú hŕbku. Rekonštruoval znalecky celý priebeh únosu i krádeže a znova a
         znova ho vykladal načúvajúcim hosťom, dopĺňajúc stále nové detaily a výmysly.
   </p>
   <p>
    Začalo sa to ešte tej noci na regrútskej zábave. Sotva sme odišli po neslávnom Jaškovom
         výpade medzi tancujúcich, spustil chrchliak jednu z tých svojich pesničiek, čo ti vedela
         zájsť za nechty a celého ťa rozhegať. Rozprávam tu len to, čo som počul z druhých úst, ale
         dobre si viem predstaviť, aký dojem urobil na tú chasu. Chlapi neboli ešte natoľko ožratí,
         aby mu boli pri prvom slove zapchali papuľu, a dievky boli akiste dosť rozgurážené, aby ich
         ten chrchliakov spev pošteklil, kde sú najcitlivejšie.
   </p>
   <p>
    Viacej, pravdaže, nepotreboval. Skončil nôtu, vstal a zahral si na gavaliera.
   </p>
   <p>
    — Na vlastné oči som videl: celú zlatku hodil Cigánovi do basy, — duší sa hostinský a
         dáva pozor, aby nejako neprelial rovášik na rumplíku. — A potom, videli sme všetci, prešiel
         rovno k nej a poklonil sa jej ako princeznej: „Smiem prosiť, slečinka?“
   </p>
   <p>
    — Hahaha, slečinka!
   </p>
   <p>
    — Čuš, somár, čože ty vieš o spôsoboch. „Smiem prosiť, slečinka?“ a poklonil sa jej do
         pása. Pravdaže, bola hneď na mäkko.
   </p>
   <p>
    — Vidí pred sebou pánika, ulízaného, navoňaného, ani sa jej o takom nesnívalo.
   </p>
   <p>
    — A čo potrebuje taká sopľa viac? Chlapa, ktorý sa s ňou dlho nemazná.
   </p>
   <p>
    — Čuš, vravím: celú noc sa vrtel okolo nej. Nahučal do nej viac, ako vedela pochopiť.
   </p>
   <p>
    — A nad ránom stretli ich Kokavci až na Vlčej jame.
   </p>
   <p>
    — V starého stodole, hehehe!
   </p>
   <p>
    — Dobré miesto si vybrali.
   </p>
   <p>
    — Naučil ju ešte tej noci duchov vyháňať.
   </p>
   <p>
    — Iste sa s ňou dlho nemaznal.
   </p>
   <p>
    Babrali sa v tom svojimi svinskými rypákmi, kým nevychnutnali každý detail a každú
         možnosť. Potom si štrngli a začali znova. Zrejme sa im dobre pilo na takú mastnú stravu.
   </p>
   <p>
    — A od tých čias chodil za ňou každý večer, noc čo noc.
   </p>
   <p>
    — Zlízal kocúr smotánku.
   </p>
   <p>
    — Ibaže mu bolo nepohodlné loziť každú noc oblokom a čakať, kým ho starý vystrežie.
         Vyhútal iný spôsob. Vedel, že mu starý dcéru nedá. Vzal si ju teda sám. Nedalo mu mnoho
         roboty obalamutiť ju. Sama mu iste pomohla aj k tej tisícke.
   </p>
   <p>
    To znelo pravdepodobne. Sotvaktorý z nich poznal chrchliaka, ale nič by som sa
         nečudoval, keby bolo pravda, že mu faktorova dcéra sama vliezla do siete.
   </p>
   <p>
    — Počuješ, chlapče? — vravím Jaškovi potichu a rovno. — Tu sa už nedá nič robiť. Poď,
         vyspíme sa.
   </p>
   <p>
    Vravím mu to rovno, ako chlap chlapovi. Ale on na mňa ani nepozrie. Sedí ho tu iba
         polovička. Druhá polovička spadla kamsi — pod stôl — neviem kam, neviem kedy. Chlap sa
         rozčesol odhora nadol; kosti a mäso sú tu, sedí za stolom, opiera sa o ruku, ale to
         ostatné, čo bolo za tým, sa kamsi podelo, a chlap pritom ani nemukol.
   </p>
   <p>
    Objednávam liter.
   </p>
   <p>
    — Tu máš, napi sa.
   </p>
   <p>
    Pije na dúšok, ako vodu.
   </p>
   <p>
    Znova mu lejem a on znova pije. A keď už mal dosť v sebe, beriem ho popod pazuchy a
         vediem ako decko. Cestou ho víno tak rozobralo, že keď sme došli k stodole, kde sme si
         vyhliadli nocľah, musel som si ho prehodiť cez plece a vyniesť ako vrece zemiakov hore
         rebríkom. Zobul som mu baganče a uložil ho pekne do mäkkého ako nemluvniatko. A naraz ma
         pochytil strach: kládol som mu ruku na srdce, načúval jeho dych, posvietil som si zápalkou
         a držiac ju hodne vysoko, díval som sa mu do tváre, ako tam ležal bez pohybu, bez znaku
         života, vystretý, akoby ho na ražeň stokol a krútil nad pahrebou, až sa celý zoškvaril a
         scvrkol, líca mu vpadli a hlava odkväcla na plece.
   </p>
   <p>
    Sedel som tam nad ním a držal ho za ruku, kým ma únava neprevalila vedľa neho do sena.
   </p>
   <p>
    Zobudil ma šuchot a šramot, keď liezol dolu rebríkom.
   </p>
   <p>
    — Čože mátaš tak zavčasu?
   </p>
   <p>
    Stojí nehybne pod rebríkom, obutý, s tanistrou na chrbte. Díva sa na mňa spoza mreží
         bolesti, ktorá mu natiahla kožu na tvári a zmenila ho do nepoznania.
   </p>
   <p>
    — Vari by si nenechal starého Sojčiaka samého po tom všetkom?
   </p>
   <p>
    Usmial sa trpko, akoby som to od neho žiadal a on mi chcel vyhovieť, nasilu a s
         premáhaním.
   </p>
   <p>
    — Tak čo? Kamže si sa vybral? Mohol by si aspoň na výplatu počkať.
   </p>
   <p>
    Hodil rukou, ako že nieto na čo.
   </p>
   <p>
    — Dobre teda, chlapče, myslíš si svoje. Ak chceš ísť za ňou, nedbám. Ale ja zostanem tu.
   </p>
   <p>
    — Tak zbohom sa majte, — zapína si prusliak pod bradou a chystá sa vykročiť.
   </p>
   <p>
    — Počkaj ešte, musím ti čosi povedať.
   </p>
   <p>
    Kľačím na zrube nad rebríkom a hovorím k nemu zhora ako z kancľa. Vidím na ňom, že by
         som ho ničím pri sebe neudržal. Ale nechcem, aby si myslel, že mi je jedno, či odíde, alebo
         zostane.
   </p>
   <p>
    — Choď teda v mene božom. Ale vieš, kde ma nájdeš, keby si niečo potreboval. Nechcel som
         si už znova začínať s tou vdovicou tu, nesvedčí sa mi už myslieť na také veci, ale kvôli
         tebe vydržím ešte jednu zimu. Myslím, že sa tu skôr dozviem nejakú novinku o tej tvojej
         panenke. Budem vartovať otca, ten najskôr niečo vyňuchá. Potom ti dám znať, len oznám, kam
         ti ju mám poslať. A tu máš… na. — Vytiahol som spoza opaska mešec a hodil som mu ho k
         nohám. — Odpáraj futro, nájdeš tam papier a v ňom stovku. Bude napáchnutá dohánom, ale je
         pravá. Odkladal som si to na staré kolená.
   </p>
   <p>
    — Dobre, — vraví potichu. — Ak budem potrebovať, vezmem si z nej. Tak zbohom sa majte.
   </p>
   <p>
    — Počkajže, — volám za ním a nakláňam sa zo zrubu, aby som ho mal bližšie. Popchlo ma
         čosi, aby som to, čo mu chcem ešte povedať, pokladal za mimoriadne dôležité:
   </p>
   <p>
    — Chcem ti ešte povedať, že nech sa stane čokoľvek, budem na takto rok, rovno na
         Brtomila, v tej kolibe pred Bystrou, kde sme toho roku rúbali… Budem tam celý deň a celú
         noc a budem ťa čakať. Možno neprídeš, možno ti to vravím zbytočne, možno si na takto rok
         ani nespomenieš na starého Sojčiaka. A žičím ti, aby si nemusel naňho spomínať. No ak ťa
         život privrzne, ak sa dostaneš do klepca, zíde ti na um, že na svätého Brtomila nájdeš v
         kolibe pred Bystrou niekoho, kto s tebou zmýšľa dobre a kto ti azda bude vedieť pomôcť…
         Tak, a teraz choď spánombohom.
   </p>
   <p>
    — Ďakujem, strýko. Zdravý ostaňte. — Cítim v jeho hlase, v jeho krátkom pohľade viac ako
         prostú vďaku. Odvraciam tvár a premáham sa, aby som sa naň viacej nepozrel:
   </p>
   <p>
    — Zbohom, chlapče… Chvíľa možno vydrží; časy sú stále…
   </p>
   <p>
    Keď sa obrátil, díval som sa za ním dlho zo zrubu, ako kráčal nečujne po mokrej tráve
         dolu k hradskej, nezastavujúc sa ani neobzerajúc. Jeho postava pomaly sa zmenšovala,
         splývala s rannou hmlou. Bola čoraz menšia, čoraz nejasnejšia, až napokon sa celkom
         stratila. Nebolo jej viacej a nebolo viacej na čo sa dívať.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e776">
       </a>
       5
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Medveďovi v zimnom brlohu nemôže byť lepšie, ako bolo mne tej zimy u mladej vdovice.
         Obchodila ma ako princa a kŕmila ako pavúka. A čím väčšmi som sa zaokruhľoval, čím viacej
         sadla zaväzovalo sa mi okolo pupka, tým viacej si ma vážila, tým väčšie mal som u nej
         úspechy.
   </p>
   <p>
    Ak som už naskrze nemohol vydržať na prípecku, ak ma už naozaj všetky hnáty boleli od
         leňošenia a žiadalo sa mi trochu sa rozkývať, pár polien rozťať, trochu sečky odrezať, tu
         hneď bola pri mne a líškala sa ako mačka: „Šetri sa trochu, oddýchni si; na čo by sme mali
         paholka.“
   </p>
   <p>
    Hej, hrmenbohov, vedel som, kam mieri s tým večným: šetri sa, oddýchni si…: bol som na
         najlepšej ceste stať sa rúčim prístupníkom.
   </p>
   <p>
    Často, keď takto začala, bolo by stačilo pozabudnúť sa, trochu dlhšie zahľadieť sa do
         jej belasých okáľov, kde to všetko bolo napísané ako v kalendári, a budúcej nedele mohli
         byť ohlášky. Neraz chýbal len vlások, aby mi hlava odkväcla na jej plece. Neraz motalo sa
         mi už na jazyku to slovko, na ktoré čakala. No zakaždým spomenul som si zavčasu na
         huncútsku svoju náturu: poznal som pridobre tú svrbľavosť v podošvách, čo sa ti vracia
         každej jari, keď vŕšky začnú okopnievať a od juhu zaduje teplý vetrík. V ušiach začnú ti
         zvoniť v taký čas tulácke nôty a dlane špejú ti nevysloviteľnou nedočkavosťou.
   </p>
   <p>
    Ohmatávaš známe predmety, porisko, vidly, okrúhle čiesi boky, ale dlane neprestávajú
         špieť, nenachádzajú ukojenie.
   </p>
   <p>
    Tmolíš sa po dvore, túlaš sa po medzierkach, vláčiš nohy po puchkej, rozmrznutej zemi,
         vyčkávaš, načúvaš…
   </p>
   <p>
    Počuješ škripot plužných koliesok, počuješ plieskanie biča, počuješ pískanie vŕbovej
         píšťalky…
   </p>
   <p>
    Na rozmoknutej ceste vidíš milióny stôp a na nebi túlajú sa kŕdliky bielych obláčkov.
   </p>
   <p>
    Jedného rána odhrnieš záclonu na obloku, podívaš sa na rozkysnutý, karpavý svet,
         priestor vôkol teba sa náhle zúži, povala v izbe sa zníži, začneš sa dusiť, nevydržíš viac.
         V náhlom rozhodnutí pohádžeš sedem svojich slivák do tanistry, zaviažeš frumbie mocným
         uzlom na prsiach, stiahneš klobúk na oči a… zmizneš, vytratíš sa ako smrad. Niet ťa viac,
         nepovieš nikomu zbohom, si znovu sám, znovu voľný, znovu ochotný prijímať údery a
         sklamania…
   </p>
   <p>
    *
   </p>
   <p>
    Tak veru. Práve tak. Práve takáto je história môjho života. Nešťastná história celého
         môjho života.
   </p>
   <p>
    Sotva sa tej jari okolo Dzura zjavili prví oráči, sotva sa po dedine začal večierkom
         rozliehať výskot dievok, ktoré čakali poza uhly s vedrami vody na oráčov, sotva začali
         cesty osychať a chlapci krútiť vŕbové píšťalky, vrátili sa spoza humien známe nôty a
         vypĺznuté sľuby dostali nové, vábivé kožuchy.
   </p>
   <p>
    Celkom tak, ako vravím, vytratil som sa jedného rána z domu svojej vdovice a nastavil
         líca volajúcim diaľkam.
   </p>
   <p>
    *
   </p>
   <p>
    Ale aby som nezabudol a nedal vám príležitosť upodozrievať ma z toho najhoršieho,
         pamätal som celú zimu na Jaška. Hľadal som usilovne spôsob, ako sa dozvedieť niečo
         určitejšie o chrchliakovi a faktorovej dcére. Zbieral som dedinské klebety ako straka
         lesklé sklíčka a nosil si ich vytrvale na prípecok. Tým som sa vlastne ustavične
         zamestnával: postával som popod uhly, vysedúval v krčme a dával dobrý pozor, aby mi neušla
         ani jedna novinka. Spočiatku vravkovia, takí, čo nemajú celú zimu inakšej roboty ako cmúľať
         fajku a starať sa, aby každá klebeta aspoň päť ráz obehla celú dedinu, horlivo pretriasali
         a čuchrali udalosť s chrchliakom a faktorovou dcérou. Znášal som, ako vravím, ich reči ešte
         teplé na prípecok a vyvaľujúc sa na starom kožuchu, prikladal som ich jednu k druhej, lepil
         ich dovedna a kumštoval ako šuster, ktorý chce z kúska remeňa vykrojiť podošvy, opätky,
         branzole a ešte i zvýšiť pre dcéru na príštipky. No bola to robota taká daromná, akoby som
         chcel vodu vidlami prelievať. Mohol som si lámať hlavu, ako som chcel, mohol mi aj pľuzgier
         navrieť na mozgu, nič som nevyhútal. To hlavné: kam sa podela faktorova dcéra s
         chrchliakom, unikalo mi jednostaj pomedzi prsty. Pltníci, čo sa vrátili z Komárna, tvrdili,
         že ich videli v Trenčíne, Mucháľ, čo kupčí s koňmi, stretol sa vraj s nimi až kdesi pri
         Košiciach, a chlapi, čo boli na zbožných robotách na Dolnej zemi, sa dušovali, že práve
         taký párik videli v Debrecíne. Mohol si si vybrať. Najskôr by si ich azda našiel v pekle
         jazernom. Aspoň s tým… s tým… neviem mu ani na meno prísť, s tým by som sa tam jedného dňa
         rád stretol.
   </p>
   <p>
    Napokon aj reči prestali. Vyhasli ako pahreba na salaši po svätom Michale. Sám faktor sa
         medzi ľuďmi ani neukázal. Ak i niečo vedel, nikomu sa nezdôveril. Bol to preň istotne
         náramný úder; chystal dcéru prinajmenej za fiškála — a hľa, tu máš… Proboval som nejako
         skmotriť sa s ním. Nie zo súcitu, ale zo zvedavosti. Azda, reku, predsa niečo vie. No skoro
         som životom zaplatil za svoju opovážlivosť. Darmo som sa obliekol do najlepších šiat, darmo
         si nasadil na tvár najsvätejšiu grimasu. Keď ma poznal v maštaľnom šere (kydal práve trus),
         zazrel na mňa ako na lotra a na pozdrav sotva odvrkol. A keď som potom začal — pravda,
         hodne zďaleka — udrel na mňa rovno:
   </p>
   <p>
    — Čo si prišiel? Ká skaza morová…? Nevyplatil som ťa? Nemáš dosť? Há?
   </p>
   <p>
    — Ach, reku, gazda, na čo také reči. Len tak som prišiel… Ako sused k susedovi.
   </p>
   <p>
    — Ja ti dám suseda! Chlpatý ancikrist je tvojím susedom. Pakuj sa mi z očí. Kým… kým…
   </p>
   <p>
    Pomlčka bola veľmi významná. No chcel som skúsiť ostatný tromf:
   </p>
   <p>
    — Á, veď ja nič. Keď nechcete, nemusíte… Prišiel som vám len povedať, že som sa
         dozvedel, kam zmizol ten trhan s vašou dcérou. Ale keď nechcete počúvať… — mrdol som
         plecom, ako že nedbám.
   </p>
   <p>
    Nedal sa však nachytať. Zavrčal ako pes na ježa a hnal sa na mňa s vidlami. Videl som mu
         na očiach, že je schopný preklať ma, ak neuskočím.
   </p>
   <p>
    Od tých čias vzdal som sa všetkého. Faktor zrejme preklial dcéru do čiernej zeme. I keby
         sa dozvedel, kam sa podela, nešiel by za ňou. A vyšmáral by ju bičom zo dvora, keby sa mu
         sama vrátila.
   </p>
   <p>
    Takáto to teda bola partieka. Posúďte sami, či sa človeku oplatilo hlivieť na prípecku.
         Najmä keď pri tom ešte reskíroval, že napokon, v slabej chvíľke, predsa len vstrčí šiju do
         toho chomúta, ktorého nech sa vystríha každý, kto má radšej nad hlavou kus statočného
         vysokého neba ako kus začmudenej povaly.
   </p>
   <p>
    Vám, čo ste to už skúsili, nemusím viac vravieť. A vám, čo ešte máte šiju voľnú,
         odporúčame, aby ste si len predstavili seba zaseknutého ako psa medzi dvermi. Von nemôžeš a
         zdnuky ťa hlušia varechou poza väzy.
   </p>
   <p>
    Bŕ, až ma zimomriavky prebehli.
   </p>
   <p>
    Hajdy teda sčerstva o dom ďalej! Kým cesty neoschnú! Kým zem puchne nevyplytvanou silou!
         Kým prúdi v haluzí stromov nežná miazga! Kým chlapské srdce kypí nesputnanou túžbou! Kým sa
         prsia nadúvajú silou a odvahou! Hajdy sčerstva, kým ťa nohy nosia cez vŕšky a doliny, cez
         mestá a dediny.
   </p>
   <p>
    *
   </p>
   <p>
    Putoval som týždne a mesiace. Dakedy prešiel som na dúšok celú stolicu, dakedy ledva som
         sa vliekol od dediny k dedine. Niekedy zastavil som sa na mesiac, inde nevydržal som ani
         hodinu.
   </p>
   <p>
    V tie časy dalo sa ešte takto putovať: tu ktosi potrebuje chlapa ku stavbe, tu k zbožným
         robotám, tu sa trafí vyhriata posteľ s peknou okrúhlou kôstkou, tu je dobrý i chĺpok mochu
         s hviezdnatým nebom nad hlavou. Všeličo sa pritrafí, na všetko si súci: kolom podvihnúť,
         kosou sa ohnať, ženu oblapiť, krčmára ozbíjať. Ani nezbadáš, ako sa ti míňa čas. Spamätáš
         sa iba v Račištorfe pri Prešporku, keď ti jedného dňa udrie do uší známa nôta. Jedna z
         tých, čo spieval chrchliak…
   </p>
   <p>
    Nie, niet ho tu. No spomenieš si na svoj sľub: nedávno mali sme Jakuba, o mesiac je
         Brtomila. Sľúbil si komusi, že toho dňa budeš na poľane pred Bystrou.
   </p>
   <p>
    Lenže ako ta prídeš s prázdnymi rukami?
   </p>
   <p>
    Kopeš do skalnatej zeme vinohradu, celý si už krivý od bolesti v krížoch a tvoj sľub
         pletie sa ti ustavične pomedzi nohy.
   </p>
   <p>
    Cítiš odrazu ničomnosť celého svojho života. Vidíš, že je to len obyčajná zbabelosť, čo
         ťa ustavične ženie z miesta na miesto a bráni ti priložiť ruky k trvácemu a statočnému
         dielu. Hľa, hrozno na viniciach sa nalieva, ženy priberajú okolo pása, obilie zreje. Ale
         kde je to, o čo si sa sám zaslúžil? Veci silné a stále, ktorými sa uskutočňuje zmysel
         života, pretože majú moc množiť sa a oplodňovať, unikajú ti pomedzi prsty, nakazené
         malomocnosťou každého tvojho pohybu. Kde je strom, ktorý si sám zasadil? Kde žena, ktorú si
         obťažkal? Kde dom, ktorý si postavil? Odvrhol si všetky príležitosti, aby si naplnil svoj
         život poslaním, pre ktoré bol určený. Hľa, temer si zabudol i na túto, hádam, ostatnú
         príležitosť, pomôcť k šťastiu dvom ľuďom, ktorí sa môžu mať radi.
   </p>
   <p>
    Vláčil som sa s týmito myšlienkami deň-dva po vinici. Napokon odhodil som motyku a
         dezertoval. Po prvý raz v živote nie preto, aby som unikol z práce a z miesta, ktoré mi
         začínali smrdieť, ale preto, aby som uskutočnil myšlienku, ktorá ma posadla: musím nájsť
         Etelku, musím nájsť chrchliaka. Tohto, aby som mu vykrútil krk, tamtú, aby som ju zaviedol
         na Brtomila k Jaškovi.
   </p>
   <p>
    Najbližšie bolo do Prešporka.
   </p>
   <p>
    Ale hnalo ma sem i čosi viac ako len jeho blízkosť. Prečo by Etelka s chrchliakom
         nemohli byť práve v Prešporku? Je to možné, je to skoro pravdepodobné. Podľa toho, čo mal
         chrchliak s Etelkou za lubom, musel s ňou utiecť do mesta. A to do takého, kde sa hovorí po
         nemecky. Pretože chrchliak okrem po našsky inakšie nevie. Ale po nemecky vie, slúžil vo
         Viedni…
   </p>
   <p>
    Klkol som sa do čela a nadával si do somárov, keď mi prišla na um táto myšlienka. Ako
         som len mohol nespomenúť si na ňu už dávno, prv ako som pustil za nimi Jaška. Boli by sme
         ich možno dostihli, boli by sme zabránili všetkému, čo sa od tých čias istotne porobilo.
   </p>
   <p>
    „Starý blázon, starý sprostý cap,“ častoval som sa najvyberanejšími nadávkami a skoro
         behom, horiac netrpezlivosťou a chlapčenskou snahou napraviť staré chyby, hnal som sa po
         hradskej do Prešporka.
   </p>
   <p>
    „Pravda,“ začal som uvažovať triezvejšie, aby som nezaplašil vábivú vyhliadku, že možno
         ešte toho dňa vykrútim chrchliakovi krk, „pravda, rovnako ako v Prešporku, môžu byť aj vo
         Viedni alebo i ďalej v Rakúsku. No a najbližšie je Prešporok.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e868">
       </a>
       6
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ľahko sa ti povie: Najbližšie je Prešporok. Ale nerátal si vôbec s tým, koľko je tu
         všade krivých uličiek, strmých schodov, koľko tmavých kútov a záludných priechodov v
         starých a škamravých domoch. Cez deň zdá sa to všetko náramne nevinné a celkom prítulné.
         Ale v noci začne sa to tu hýbať a hemžiť podivnými, váhavými tôňami. Vynorujú sa nečakane
         dva kroky pred tebou z temných dier a lezú ti oproti ako veľké, lenivé a hladné vši. Za
         každým rohom číha na teba v slizkej tme čosi odporné, záškodné a plazivé. Prechádzaš takou
         ulicou s napätým sluchom, ostražite, pripravený každú chvíľu uskočiť.
   </p>
   <p>
    A v prvé dni vskutku som aj uskakoval do svetlejších častí mesta. Utierajúc si chladný
         pot z čela, díval som sa potom ukradomky po tvárach okoloidúcich, hľadajúc v nich niečo
         príbuzného svojim zmäteným pocitom. No zrejme každý okrem mňa cítil sa tu celkom bezpečne a
         isto. A predsa: vedel som i ja, po čo som sem prišiel a kde to mám hľadať. Čoho sa teda
         ľakám a pred čím ustupujem?
   </p>
   <p>
    Vec je vlastne veľmi jednoduchá: odjakživa som mestu vyhýbal a naďaleko ho obchádzal.
         Jeho prostredie nezdalo sa mi nikdy vhodným živlom pre človeka našských spôsobov.
   </p>
   <p>
    Láry-fáry, pomyslíte si, aká odrazu háklivosť, aká útlocitnosť. Ale ja vám vravím, že je
         to nie nijaká háklivosť, nijaká útlocitnosť. Človeku, ktorý bol naučený dívať sa ľuďom
         prosto do očí a volať veci pravým menom, ťažko príde odrazu sa všelijako vykrúcať,
         obšmietať a brať medzi prsty ihlu, keď bol privyknutý narábať kolom a sekerou.
   </p>
   <p>
    Ale nechajme to. Nikam by sme sa takýmto mudrovaním nedostali. Vráťme sa k tomu, o čom
         sme začali, k tomu, po čo som sem prišiel.
   </p>
   <p>
    Hej, lenže práve v tom je háčik. Prišiel som sem za Etelkou, kvôli Jaškovi a kvôli tomu,
         aby sa na svete uskutočnilo kus čistého, neľstivého života. A teraz si predstavte, že toho,
         kto má byť účastný tohto života, čistého a neľstivého, máte nájsť tu, v niektorej putike,
         niekde v kúte na zaparenom smetisku, vo vykričanej štvrti. Predstavte si, že jedna z tých
         plazivých a temných postáv môže byť práve tá, ktorú hľadáte. Neviem, či by vám tiež
         nevystupoval na čele studený pot, či by ste tiež v rozhodnej chvíli nezutekali na miesta
         svetlejšie a príjemnejšie.
   </p>
   <p>
    Videl som svoju úlohu na začiatku tohto príbehu oveľa jednoduchšie. Iba teraz som
         zbadal, že ani zďaleka nie je taká jednoduchá. Bol som namojveru prekvapený, že sa tu
         odrazu žiada od človeka čosi ako obeť, čosi na spôsob hrdinstva. Hej veru, musím sa na
         svoju úlohu, ako sa patrí, pripraviť. Spoliehať sa na to, že jedného dňa naďabím znezrady
         na chrchliaka s Etelkou, bolo by také, ako sa spoliehať že jedného dňa stretnem tu na
         Vydrici Michala archanjela.
   </p>
   <p>
    Predovšetkým, i keby som ich stretol, chrchliak by sa Etelky iste ľahko nevzdal. Je to
         preň príliš mastná kôstka, aby ju odhodil, kým ju dokonale nevycmúka. A potom: Ako môžem
         vedieť, že Etelka bude s mojím plánom súhlasiť? Čo, ak sa v chrchliakovej spoločnosti cíti
         celkom príjemne? Budem ju môcť prinútiť? Budem ju môcť odvliecť k Jaškovi nasilu?
   </p>
   <p>
    Sakramentsky pomotaná história!
   </p>
   <p>
    Najprv sa teda musím postarať o príhodné zamestnanie, ktoré by mi dovoľovalo pobudnúť v
         meste tak dlho, ako bude treba.
   </p>
   <p>
    Mnoho som si vyberať nemohol. V prístave nosili opálení, polonahí lagani vrecia zbožia z
         vagónov na lode. Začal som nosiť i ja. Od rána do mraku. Celých dvanásť hodín denne.
         Dozorca s ceruzou a papierikom stál pri vchode do podpalubia a robil čiarky za menami.
         Každá čiarka značila grajciar. Ak si vzal odrazu dvoje vriec, boli to dva grajciare. Ak si
         sa naprázdno vracal behom, mohlo to byť do večera tristo čiarok, tristo grajciarov, celé
         tri zlatovky. A večer necítil si potom chrbát a hlavu si mal ako šop. Ale tri zlatky, tušil
         si, budú dobré. Minieš z nich denne najviac jednu, dve ti zvýšia.
   </p>
   <p>
    Večer by si sa s chuťou vyvalil na posteľ a prv než by ti hlava odkväcla na vankúš,
         drichmal by si ostopäť. Lenže večer čaká ťa nová robota, dôležitejšia ako tá, čo konáš cez
         deň. Musíš prekutávať rad-radom všetky putiky a všetky tmavé diery. A musíš to robiť pekne
         sústavne a statočne, pretože to je prvý podnik tvojho života, ktorým môžeš vykúpiť svoju
         čiernu dušu z pekelných múk.
   </p>
   <p>
    Nosíš teda vrecia v prístave. Deň, dva… teraz je to už desať dní. A večer obchádzaš
         pekne po poriadku putiky a krčmy. Spoliehaš sa už pritom trochu na svoj nos, ktorý si
         pomaly začína privykať na nové zápachy. Niekde len hlavu vstrčíš medzi dvere, inde zaváhaš,
         vojdeš a objednáš si kalištek horkej. Často zadriemeš nad poliatym stolom a nespamätáš sa,
         len keď ťa čašník drme za plece: „Hej, starý, vstávať, zatvárame!“
   </p>
   <p>
    Tu sa potom ospalo vytackáš na ulicu a preklínaš ľudskú prirodzenosť, ktorá nevie
         vydržať chvíľu bez spánku. Možno práve v ten večer si ju prepásol, možno sedela vedľa teba,
         kým si drichmal…
   </p>
   <p>
    Tých desať dní to bolo ako desať ošarpaných, vyhladovaných odsúdencov na smrť, zavretých
         spoločne do tmavej, zatuchnutej cely. Zbili sa tu do zúfalej gundže v najvzdialenejšom kúte
         svojho väzenia a drkotajúc zubami, načúvali strašidelným krokom kdesi na druhom konci
         svojho umučeného vedomia.
   </p>
   <p>
    Potom som sa odhodlal osloviť jednu z tých, o ktorých som predpokladal, že majú spoločné
         remeslo s Etelkou. Schválne som si vybral takú, čo sa zdala skúsená a robila dojem, akoby
         si viedla zoznam všetkých ľudských hriechov a nerestí. Prisadol som si k nej a pokúsil sa
         nenápadne opísať jej tú, ktorú hľadám. Vypočula ma so znalecky prižmúrenými očami, a prv
         než vypila druhý kalištek, čo som jej objednal, rozsvietilo sa jej v hlave:
   </p>
   <p>
    — Á, Eržiku hľadáš, viem…
   </p>
   <p>
    — Nie, reku, Eržiku; Etelka sa volá.
   </p>
   <p>
    — Eržika alebo Etelka, všetko jedno. Poznám ich všetky. Poď, zavediem ťa k nej.
   </p>
   <p>
    Zapochyboval som o jej pravdovravnosti, no šiel som poslušne za ňou hore Zámockými
         schodmi a čudoval sa trochu, prečo som vlastne už dávno neskúsil túto cestu. Nestihol som
         si ani dobre uvážiť situáciu, do ktorej sa o chvíľu dostanem, keď ma už moja spoločnica
         strkala do akejsi kutice, veľmi dusnej a tmavej, zaparenej miešaninou najodpudivejších
         zápachov.
   </p>
   <p>
    Stál som chvíľu bezradne v úplnej tme. Potom moja spoločnica zažala petrolejovú lampku,
         a hľa, na úzkom diváne ozaj ktosi leží dolu bruchom. Lenže tento ktosi nezdá sa byť Etelka.
         Predtucha, že som oklamaný, sa zosilnila, premôžem zdráhavosť a jedným pohybom obrátim telo
         na diváne horeznačky. Pár vyjavených, žmúriacich očí a vzápätí vyvalí sa z doráňaných úst
         prúd nadávok. Trielim odtiaľ ani zajac.
   </p>
   <p>
    Od tej chvíle dal som si pokoj s podobnými pokusmi. A, čo najhoršie, pomaly prestával
         som veriť, že Etelku vôbec nájdem. Nosil som ďalej vrecia a večerami túlal sa po uliciach,
         ale oboje strácalo už zmysel.
   </p>
   <p>
    *
   </p>
   <p>
    Raz v nedeľu, keď v prístave zatíchol škripot žeriavov, zatúlal som sa znezrady do
         ktoréhosi kostola.
   </p>
   <p>
    Eh; kdeže, nechcem sa tváriť, že som sem vošiel z nejakej hlbšej potreby. Ale kto chce,
         môže v tom, čo sa potom stalo, vidieť pekný príklad podivných ciest prozreteľnosti, čosi
         ako takzvaný prst boží.
   </p>
   <p>
    Postavil som sa k jednému z vysočizných stĺpov, poobzeral sa dookola a vozvysok a začal
         hútať, aká to musela byť huncútska robota zbudovať takéto stavisko. Ako tak blúdim zrakom
         sem a tam, neviem kedy ani prečo, začalo ma zrazu čosi omínať. Pozornosť sa rozptýlila a
         len akýsi zdrap z nej zakvačil sa na čudnej predtuche, ktorá ma náhle celého zaujala.
         Hľadal som v pološere tápavým zrakom predmet, ktorý ju mohol vyvolať. Niekde zhora niesol
         sa dôverný hlas organa, oknom v priečelí prenikal snop farbistých lúčov a zďaleka, spred
         oltára, ozval sa chvíľkami zvonček, ktorý svojím všetečným „cing ciling“ čudne rozrušoval
         sviatočnú náladu. Ale to všetko nebolo to pravé. Čosi iné ma znepokojovalo.
   </p>
   <p>
    Díval som sa teraz k jednému z vedľajších oltárov. Díval som sa ta uprene, no až po
         dlhej chvíli bezradného tápania v dojmoch som zbadal, že tam kľačí chrbtom ku mne ženská
         postava a že práve tá postava (možno som ju zočil hneď pri vstupe do kostola) priťahuje
         moju pozornosť. Od tej chvíle nejasná predtucha, čo ma znepokojovala, zmenila sa v pocit
         veľmi určitý a mocný, ktorý ma nezadržateľne priťahoval bližšie k oltáru.
   </p>
   <p>
    Pustil som sa ta na prstoch, usilujúc sa narobiť čo najmenej hluku, aby som nezaplašil
         svoje tušenie. Kútikom triezveho vedomia presviedčal som sa síce, že sa istotne mýlim, že
         kráčam k cudzej, celkom neznámej ženskej, oblečenej po mestsky a podľa módy, ktorá nemôže
         byť v nijakej súvislosti s týmto príbehom, no celou ostatnou bytosťou bol som priťahovaný
         bližšie, čoraz bližšie.
   </p>
   <p>
    Zastal som pár krokov od nej, šikmo za jej chrbtom a čakal som nedýchajúc. Po dlhej
         chvíli zdvihla hlavu, placho sa prežehnala, potom vstala, položila na samý roh oltára, k
         nohám umučeného svätého Šebastiána, kytičku fialiek, obrátila sa a náhlymi krokmi, so
         sklonenou hlavou prešla popri mne.
   </p>
   <p>
    Áno, nemýlil som sa. Bola to ona.
   </p>
   <p>
    Celkom iste to bola ona, Jaškova Etelka.
   </p>
   <p>
    Ale, panebože večný, ako sa človek premení za jediný rok! Keby som ju nebol videl vtedy
         na regrútskej zábave, povedal by som teraz, že je to prinajmenej… no slečinka samého
         vicišpána. Bledá, s hlbokými tmavými očami, s tvárou… no, ľudia boží, s tvárou ako Panenka
         Mária, oblečená… ech, kdeže by som vedel pomenovať všetky tie gráty, čo mala na sebe: boa a
         pštrosie pero za klobúkom a hodvábnu naberanú sukňu, taštičku a slnečník. Slovom,
         vicišpánova slečinka.
   </p>
   <p>
    Toto, hľa, bolo teda niečo, s čím som nerátal. Znovu mal som pocit, že ma ktosi
         nehanebne oklamal, a hodnú chvíľu som váhal, či sa mám pustiť za ňou.
   </p>
   <p>
    „Načo by si to,“ hútiam si, „robil. Tu sa, ako vidíš, stala premena, zázrak akýsi,
         ktorým ti Lucifer či svätý Krišpín skrížil všetky plány. Spakuj svojich sedem slivák a choď
         Jaškovi povedať, aby si dal pokoj, že z Etelky je dáma, ktorej on, pekne prepytujem, nie je
         hoden ani ruku pobozkať.“
   </p>
   <p>
    Potom však čosi ma popchlo, aby som sa nevzdával tak lacno. Vybehol som z kostola a
         stihol som ju ešte zočiť ako zahýnala za roh. Pustil som sa za ňou. Bol som už dva kroky od
         nej, už som sa jej chystal prihovoriť, no vtom som sa odrazu zháčil: uvedomil som si, aká
         je ona vycifrovaná, a ja aký som trhan. Hoc som mal svoje najlepšie šaty, vyzeral by som
         vedľa nej iste ako strašiak. Poškrabal som sa poza uši a spomalil kroky. No neprestal som
         ju váhavo sledovať. Po chvíli zahla z námestia do bočnej ulice a zamiešala sa do prúdu
         ľudstva, čo tu každej nedele promenuje. A tu som zbadal (keby som bol radšej na mieste
         oslepol), tu som zbadal, ako chvíľami dvíha hlavu a díva sa bokom spod mihalníc po
         mužských, čo idú okolo. Mužskí zvolňujú krok, obracajú sa za ňou a z času na čas obracia sa
         i ona a odpovedá na ich tázavý pohľad ľahkým, sotva znateľným úsmevom. Ak chceš, môže to
         byť prisvedčenie na celkom jasnú otázku, ak nechceš, môžeš v tom vidieť iba príjemný omyl,
         úsmev, ktorý patril niekomu inému. Konečne, v tom šumote a vírení, čo ťa obkolesuje, málo
         na tom záleží; ľahko sa stratí takýto drobný, letmý úsmev.
   </p>
   <p>
    Dajsamibože, ľahučký, drobný úsmev.
   </p>
   <p>
    Keď sa na chvíľu zastavíš na kraji chodníka a zadívaš na to mrvenie okolo, zbadáš, že
         vlastne ten úsmev je len chabý začiatok, niečo celkom vedľajšie, skoro zbytočné, čo môže a
         nemusí byť, a že to hlavné príde potom. Hľa, ľudia, čo sa tu motajú a obtierajú jeden o
         druhého, vedia napospol už dávno, na čom sú, čo od seba môžu čakať a jeden druhému
         poskytnúť. Je to tu všetko pekne vystavené ako na tácni. Akoby popri sebe chodili nahí a
         len sa oceňovali, váhali trochu, vyberali si, kým sa rozhodnú.
   </p>
   <p>
    „Pekná prasacinka,“ pomyslel som si. V porovnaní s týmto tu zdalo sa to, čo som videl v
         krivých uličkách pod hradom, dokonale nevinné. Alebo aspoň zjednodušené a úprimné. „Toto tu
         je opravdivý jarmok. Tamto bol len úbohý, chudobný krám.“
   </p>
   <p>
    A ako som tak za ňou šiel a toto všetko si uvedomil, zatočila sa mi načisto hlava, a na
         moj pravdu, nevedel som pomaly, kde som ani čí som, takže keď som ju náhle zbadal, ako
         zabočila pod starú ťažkú bránu, videlo sa mi, akoby ju bola zem prehltla, akoby to všetko
         bol iba zbytočný a nezmyselný sen, v ktorom sa nijakovsky nemôžeš vyznať. A toto náhle jej
         zmiznutie môžeš prijať ako túžobne čakané precitnutie.
   </p>
   <p>
    Postál som chvíľu pred bránou, pretrel si oči a potom som sa pomaly a váhavo pohol k
         prístavu, kde v nedeľňajšom odpočinku meridzali bachraté lode hŕby obilia, čo sme do nich
         cez týždeň navláčili, a kde vysočizné žeriavy stáli na jednej nohe s vypätými hrdlami ako
         ozrutné odpočívajúce bociany.
   </p>
   <p>
    Tak veru. Celkom inakšie vyzerá svet, celkom v inakších tónoch znie jeho nôta, keď sa ti
         pod nohy zrúti takýto klepec. Nazdal si sa, že ideš za určitým cieľom, ktorý je pred tebou
         jasný a pevný, a hľa, náhle zbadáš, že si sa dýchavične plazil za mátohou, ktorá sa ti
         rozplynula pred nosom ako dym.
   </p>
   <p>
    *
   </p>
   <p>
    Celú tú nedeľu preležal som v trudných myšlienkach v lese na pravom brehu rieky. Bol som
         rozhodnutý zapľuť všetko a vrátiť sa kajúcne k svojej vdovici. Tu u nej bolo to aspoň niečo
         konkrétne, čo ti nevypĺzne spomedzi prstov, práve keď si v najlepšom.
   </p>
   <p>
    No večer ťahalo ma to neprekonateľne nazad k bráne, pod ktorou zmizla Etelka. Postával
         som tam a obšmietal neskoro do noci. Zlostil som sa pritom chvíľami na seba, nadával si do
         starých bláznov a bral sa preč, no zakaždým som sa sklesle vrátil a oznove som bystril
         sluch, oznove sa díval do tmavých okien a skúšal ukradomky kľučku na starej bráne. Bolo už
         skoro nad ránom (do pustej ulice začalo prenikať beláskavé šero, fasády domov, odporné ako
         korheľova tvár, mrštili nevyspaté mihalnice proti nadchádzajúcemu svetlu), keď na druhom
         konci ulice zaklepali neisté, drobné krôčky. Poznal som ju. Pritisol som sa k stene, a keď
         sa priblížila, zastal som jej bez slova cestu. Zľakla sa, chcela čosi vykríknuť, pritkla
         dlaň k ústam a náhle sa zvrtla, chcela ujsť.
   </p>
   <p>
    Chytil som ju za ruku. Myslím, že nie veľmi nežne, bo zrazu sa začala celá chvieť ako
         lapené vtáča a vzápätí sa rozvzlykala.
   </p>
   <p>
    Prišlo mi jej odrazu veľmi ľúto. Pritiahol som ju bližšie k sebe a zašeptal jej potichu
         do ucha:
   </p>
   <p>
    — Poznám vás, nebojte sa ma. Neutekajte.
   </p>
   <p>
    Zdvihla zrak a podívala sa na mňa prekvapene širokými očami. Pokúšal som sa vyzerať
         menej násilnícky, začal som sa jej prihovárať ľútostivými slovami a dávať jej nežné mená
         domácich zvieratiek: „Holúbok, vtáčatko, jahniatko moje nevinné.“ Súčasne chcel som ju
         pohladiť po hlave. Tu sa však prudko vytrhla a znovu chcela ujsť. Dobehol som ju a lapil
         okolo pása. Dychčala mi bezmocne v náručí s odvrátenou zvesenou tvárou. A náhle zavrela
         oči, akoby sa lúčila so svetom, hlava jej klesla, celá sa schúlila, akoby ju podťal, a
         celou váhou prevalila sa mi na ruku.
   </p>
   <p>
    Lapil som ju mocnejšie oboma rukami a až vtedy som zbadal, že je podnapitá. Z ruky jej
         vypadol pripravený kľúč. Zdvihol som ho a zaniesol ju v náručí pod bránu. Otvoril som a
         niesol ju ďalej ako decko.
   </p>
   <p>
    Na konci dlhej chodby horelo stlmené plynové svetlo. Pred jednými z mnohých dvier sa
         máličko pohla.
   </p>
   <p>
    — Tu?
   </p>
   <p>
    Poslušne prikývla. Stále ju podopierajúc, otvoril som dvere. Vtom sa strhla, vymkla sa
         ako vretenica a začapila mi pred nosom dvere. Zrejme už chvíľu len predstierala nevládnosť
         a takto mi chcela umknúť.
   </p>
   <p>
    Lenže teraz to už na mňa neplatilo. Bol som odhodlaný dostať sa k nej nasilu. No najprv
         chcem to ešte skúsiť po dobrom. Zaklopem potichu na dvere a prihovorím sa jej:
   </p>
   <p>
    — Slečinka…
   </p>
   <p>
    Ticho. Kladiem ucho na dvere.
   </p>
   <p>
    Oznove zaklopem trochu nástojčivejšie:
   </p>
   <p>
    — Slečinka, otvorte.
   </p>
   <p>
    Dnuká sa nič nepohne. Podívam sa kľúčovou dierkou. Je tam tma.
   </p>
   <p>
    — Otvorte, slečinka, nič vám nespravím, nebojte sa.
   </p>
   <p>
    Ticho.
   </p>
   <p>
    — Slečinka, — volám skoro prosebne. No ona je zrejme rozhodnutá neotvoriť mi za nič na
         svete. A tu mi príde na um šťastná myšlienka… Pritknem ústa ku kľúčovej dierke a zašeptám:
   </p>
   <p>
    — Etelka…
   </p>
   <p>
    A potom chvíľu načúvam.
   </p>
   <p>
    A hľa, na druhej strane sa čosi pohne, jemne zašramotí, nahmatá kľučku na dverách a zas
         váhavo utíchne.
   </p>
   <p>
    Nazerám vzrušene do kľúčovej dierky a znovu šeptám nástojčivo:
   </p>
   <p>
    — Etelka… Etelka… Otvorte… To som ja… od vás. Nebojte sa, doniesol som vám čosi.
         Potešíte sa… — Vymýšľam si množstvo drobných lží a v jednom prúde šeptám ich vzrušene do
         kľúčovej dierky, kým sa napokon dvere máličko neodchýlia a jej hlas… Predstavte si, po prvý
         raz počujem jej hlas!… Jej hlas sa ma spytuje, čože to teda všetko chcem.
   </p>
   <p>
    — Pusťte ma, všetko vám poviem.
   </p>
   <p>
    — Nemôžem, — odpovedá smutne.
   </p>
   <p>
    — Prečo by ste nemohli, nič vám nespravím.
   </p>
   <p>
    — Nemôžem, — opakuje, — o chvíľu príde… — a hlas jej zaskočí.
   </p>
   <p>
    — Kto príde? — spytujem sa prudko.
   </p>
   <p>
    Mlčí. Vidím však špárou medzi dvermi, že smutne zvesila hlavu. A naraz sa mi všetko
         vyjasní. Viem presne, koľko udrelo… Príde teda on, chrchliak… Tým lepšie, myslím si. No
         nesmiem sa prezradiť.
   </p>
   <p>
    — Len na chvíľočku, slečinka; hneď zas odídem. To, čo vám chcem povedať, je veľmi
         dôležité. Pomyslite si, že som kôli tomu prišiel schválne z Liptova.
   </p>
   <p>
    Strhla sa, keď počula meno svojho rodného kraja, a potom celá náhle ožila, odbehla na
         chvíľu odo dvier a zasa sa vrátila, celá vymenená. Pustila ma dnu.
   </p>
   <p>
    — Vy ste z Liptova? — spytuje sa ma, pripravená počúvať o zázrakoch.
   </p>
   <p>
    — Pravdaže, veď vám to celý čas hovorím. Či si myslíte, že by som ináč za vami liezol a
         nástojil, aby ste ma vpustili k sebe nad ránom?
   </p>
   <p>
    Stojím pred ňou, vrtím v rukách čiapku a zasmejem sa rozpačite.
   </p>
   <p>
    A ona sa červená (rozsvietila zatiaľ plynové svetlo), hanbí sa za čosi a vidím, že
         nepovie už ani slova. Musím teda rozprávať ja.
   </p>
   <p>
    A na moj veru dostávam na to odrazu opravdivú chuť. Rozpovedať jej všetko po poriadku.
         Obzerám sa po izbe, kam by som si ako sadol, utriem si fúzy, odkašlem a začínam pekne
         zvesela:
   </p>
   <p>
    — Počalo sa to lanského leta. Práve pred rokom. U vás v krčme. Pamätáte sa? Regrúti mali
         vtedy zábavu a vy ste boli na nej. Stáli ste tam v tej mrvenici pokojná ako obrázok, s
         vencom vrkočov okolo hlavy, s rumencom na lícach a s takým… s takým pohľadom… no, čo vám
         mám hovoriť: zakaždým, keď si na to spomeniem, neviem prísť k slovu a v hlave sa mi všetko
         pomúti… hehe, — smejem sa iste náramne vtipne. — Dosť na tom — (oznove zvážniem) — práve
         tým pohľadom… Počkajte, teraz si spomínam, už sme kdesi o tom počuli, aký to bol pohľad:
         bol ako rybník v Ezebon… hehe… (Oznove sa nemiestne smejem.) — Dosť na tom, ako vravím,
         práve v tom rybníku utopil sa toho večera môj kamarát Jašek… No áno, prečo sa dívate, akoby
         ste mi neverili?… Jašek Mihálik z Erdutky na Orave. Dobrý môj kamarát… (Umĺkol som na
         chvíľu.) Hej, tak veru, skoro sa v ňom utopil. Odrazu totiž, ako vás tam videl, vstal spoza
         stola a rovno k vám. Ako na motúzku.
   </p>
   <p>
    — Ale aby som nezabudol, bol s nami aj ten… ten… no, veď viete… my sme ho volali
         chrchliakom, čo ste s ním potom odišli.
   </p>
   <p>
    Tu si sadla na posteľ, ruky jej odpadli na peľasť a sedí tam ako božie umučenie. Visí
         pohľadom na mojich ústach. Mne samému začalo byť náhle mrkotno, zvážniem náramne a
         rozprávam ďalej potichu, dávajúc si dobrý pozor, aby som ju ničím nepoplašil a hlavne, aby
         uverila, že všetko, čo jej vravím, je čistá, svätá pravda. Nič som nezveličoval ani nič
         neprikladal, len som prosto rozpovedal, ako sa všetko stalo, ako bolo s Jaškom, ako ho
         najprv pohárom klkli, ako sme potom sedeli v krčme u Dunnera a nocou išli hore Prieslopom
         pred Bystrú. Najmä na to som dával pozor, aby som verne zopakoval všetko, čo mi vtedy
         cestou Jašek rozprával. O tom, ako sa s ňou stretol, že jej podoba, jej úsmev, tvár a oči
         boli v ňom dávno vytlačené ako podoba mušle v kameni. Že jej chôdza, jej pohyby, jej hlas,
         to všetko že bolo v ňom ako semiačko v struku, ako oheň vo švíbalke. A ďalej som jej
         rozprával o chrchliakovi, o tom, ako sa chystal dostať ju, ako vyťahoval tie oplzlé
         obrázky, ako ho Madluš kopol do zadku, až preletel ponad pahrebu, a o všetkom ostatnom.
   </p>
   <p>
    To najlepšie nechával som si však na koniec. Tušil som, že ju tým načisto rozoberiem. No
         nečakal som, že sa ma na to sama spýta. Keď sa však potom spýtala a počul som, ako sa jej
         pritom zachvel hlas, vedel som, že vec je na dobrej ceste.
   </p>
   <p>
    Schválne som pred tým na chvíľu umĺkol, aby som sa podíval, ako to na ňu zapôsobí, a
         nabral som čerstvý dych, keď tu, ako vravím, sklopila zrak a zašeptala:
   </p>
   <p>
    — A potom?… A kde je teraz on?
   </p>
   <p>
    Tvárim sa, ako že nerozumiem. No vidím, že už dávno myslí iba na to. Tak jej to teda
         vravím, potichu, zreteľne:
   </p>
   <p>
    — Jašek? Myslíte na Jaška?… Išiel vás hľadať. Hneď toho dňa, keď sa dozvedel, že ste
         odišli, vybral sa za vami.
   </p>
   <p>
    Videl som, ako zatajila dych, zbledla, zavrela oči a pootvorila ústa. A potom pomaličky,
         ako pierko, spustila sa na posteľ.
   </p>
   <p>
    Nazdal som sa, že znova omdlela. Pristúpil som k nej a položil jej dlaň na plece.
         Zaborila tvár do vankúša a ležala ticho, bez pohnutia. Cítil som však pod dlaňou, ako sa do
         nej pomaly vracia život, ako celá oteplieva a začína sa jemne zachvievať tichým,
         očisťujúcim plačom.
   </p>
   <p>
    Počal som ju tešiť a čičíkať ako malé decko. Hladil som ju zľahka po vlasoch, nakláňal
         sa k nej a šeptal jej do ucha, že Jašek ju dosiať hľadá, že neviem, kde je, ale že na
         svätého Bartolomeja bude čakať v kolibe pred Bystrou, a tam že ho nájdeme.
   </p>
   <p>
    Obrátila ku mne tvár a znovu načúvala s plachým úsmevom. A ja som jej vykladal ďalej,
         hladil ju a maznal sa s ňou, až mi usnula pod dlaňou. Uložil som jej nohy na peľasť a
         zostal sedieť pri nej. Uvažoval som pokojne o tom, ako ju odtiaľto odvediem a o dva týždne
         odovzdám Jaškovi v kolibe pred Bystrou. Na chrchliaka som celkom zabudol.
   </p>
   <p>
    *
   </p>
   <p>
    Ráno vošlo nepozorovane oblokom do izby a ja som ešte vždy sedel pri nej a dotkýnal sa
         jej nežne pohľadom, tešiac sa jej ako Jezuliatku. V náhlom svetle ukázali sa štyri holé
         steny náramne pošpinené podozrivými fľakmi. Tak isto roztrhané záclony, ošúchané náradie,
         rozheganý diván, umývadlo, plechové vedro… A uprostred toho ona, čistá ako ľalia.
   </p>
   <p>
    Raz, dva razy sa pohla, usmiala sa zo sna a pritiahla si prikrývku bližšie k brade.
         Biele plece vykĺzne jej z rukáva a zasvieti ako božie slniečko. Ty sa na to všetko dívaš a
         je ti, akoby si bol účastný zázraku, nadprirodzeného uskutočňovania sa tajomnej premeny,
         ktorá sa odohráva najprv v nej, ako leží na posteli, vystupuje potom z nej a šíri sa na
         všetky strany. Očisťuje predmety v izbe, zbavuje ich špiny a všednosti, takže pomaly začne
         z nich prúdiť čudné čaro, tichá úslužnosť a prítulnosť. Napokon postihuje táto premena teba
         samého, cítiš, ako sa lieni z teba stará, hriešna koža a spod nej vylupuje sa čosi nové,
         veľmi čisté.
   </p>
   <p>
    Zohrievaš sa týmto pocitom, usmievaš sa príjemne v ústrety novému životu a začínaš
         podriemovať.
   </p>
   <p>
    Odrazu sa však strhneš. Začuješ na chodbe šramot, potom kroky, ktoré sa blížia.
         Vyskočíš. Najprv chceš ratovať ju, ale potom sa spamätáš, že ona je tu doma a nehrozí jej
         nebezpečenstvo. Uskočíš teda sám za skriňu v kúte pri dverách.
   </p>
   <p>
    A vtom už zaštrkoce v zámke kľúč, dvere sa otvoria, prichýlia ku skrini, za ktorou
         stojíš, a znova sa zavrú.
   </p>
   <p>
    Uprostred chyže stojí chrchliak.
   </p>
   <p>
    Všetko sa náhle začína rútiť, hrnúť kamsi v šialenom tempe. Predmety v izbe sa poplašene
         zhŕknu dovedna a potom zas uskočia od seba a popchajú sa do kútov. Medzi ním a tebou je
         náhle obrovský, nepreklenuteľný priestor.
   </p>
   <p>
    Stojí teraz nad ňou pri posteli. Díva sa na ňu prižmúrenými očami, skúma, či ozaj spí, a
         potom ňou surovo zatrasie. Ona sa strhne, posadí sa prudko a díva sa naň s úžasom. To
         všetko trvá, zdá sa ti, dlho, veľmi dlho, ako mátožný sen, z ktorého sa nemôžeš vyslobodiť.
         Vtom sa však ona vzchopí, vyskočí z postele a beží k svojej taštičke. Chvatne sa v nej
         prehŕňa a usiluje sa čosi schovať za chrbtom. On sa na ňu díva posmešne. Potom je jediným
         skokom pri nej, vytrhne jej taštičku z rúk, podíva sa do nej a vzápätí udrie ju prudko do
         tváre. Odletí do kúta a zrúti sa tam na hromádku. On sa pokojne zohne za peniazmi, ktoré
         jej vypadli, a bez slova strčí si ich do vrecka. Stiahne si klobúk na oči, utrie dlaň o
         dlaň a chce odísť. Podíva sa ešte na ňu, odchráče a chystá sa pľuvnúť.
   </p>
   <p>
    V tú chvíľu skočil som mu na hrtan.
   </p>
   <p>
    Lapil som ho zaň oboma rukami a striasol ním ako planou hruškou. Nebol by som ho možno
         pustil živého, no chcel som sa ešte napokon podívať do jeho škamravých očí a povedať mu, čo
         si o ňom myslím. A vtom ma on z celej sily kopol kolenom do brucha. Zatackal som sa a
         odletel do kúta. A vzápätí vidím, že siaha rukou do vrecka.
   </p>
   <p>
    Jediné slovo… „teraz“ blyslo mi hlavou ako nôž. Bolo jasné, britké a studené. Ostatné
         všetko tackalo sa ešte v opitom polosne od ostrej bolesti v žalúdku.
   </p>
   <p>
    „Teraz.“
   </p>
   <p>
    A schvátil som stoličku, rozohnal sa z celej sily a ovalil ho po hlave.
   </p>
   <p>
    Stolička sa rozletela, akoby bola pozliepaná. Vzápätí vytrhol som mu nôž, a prv než
         padol, pichol som ho krátko, dva razy po sebe do hrdla.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e1098">
       </a>
       7
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    To ostatné stalo sa potom veľmi rýchlo. Myslím, že som naň ani nepozrel. Počul som len
         za sebou dunivý pád a dvoje či troje zachrčaní. Skočil som ku skrini a vyhadzoval z nej
         chvatne šaty, bielizeň, ručníky. Nič z toho sa nedalo vziať. Až v kútiku na samom dne
         našiel som uzlík a v ňom (jediným hmatom som sa o tom presvedčil) jej dedinské šaty, tie,
         čo v nich odišla z domu. Vzal som uzlík pod jednu pazuchu a pod druhú ju. (Ležala tam v
         kúte za celý čas bez vedomia, s tvárou pritknutou k špinavej stene…)
   </p>
   <p>
    Dom ešte spal. Pod bránou pokúsil som sa priviesť ju k životu. Zdalo sa mi, že trvalo
         večnosť, kým otvorila oči. Dívala sa na mňa chvíľu, akoby nič nechápala, a potom sa
         jednoducho spýtala:
   </p>
   <p>
    — Čo sa stalo?
   </p>
   <p>
    Nebol v tom strach, len jednoduchá otázka.
   </p>
   <p>
    — Nič… Potom vám poviem… Teraz poďte…
   </p>
   <p>
    Viac sa nespytovala. Vyviedol som ju za ruku na ulicu a mlčky, chvatne šli sme vedľa
         seba smerom na stanicu.
   </p>
   <p>
    Ale prv ako sme ta došli, prišla mi na um iná myšlienka: Hneď za stanicou sú vinice a za
         nimi sa začína les. A tento les tiahne sa v jednom kuse až do Liptova, ba ešte ďalej.
         Najprv sú to Malé Karpaty, potom Biele, ďalej Beskydy a za Beskydami Oravské hole, za nimi
         Liptovské hole a potom Tatry Vyšné, odkiaľ je už len skok do Nižných. To sme už doma. Hore
         Demänovskou, popod Krakovu hoľu na Tanečnicu, odtiaľ dolu cez Javoria do Bystrej. Z Bystrej
         pred Bystrú je už len skok. Na to už i sami prídete.
   </p>
   <p>
    A hľa, na čo bolo dobré túlanie sa po nociach. Vedel som teraz, kde je podjazd, popod
         ktorý ľahko sa dostaneš na druhú stranu trate, do viníc.
   </p>
   <p>
    Cez vinice sme prešli na dúšok. I cez hodný kus agátového lesa. Potom sme sa zastavili a
         rozbalil som uzlík.
   </p>
   <p>
    — Oblečte si toto.
   </p>
   <p>
    Počúvla ma bez slova. Obrátil som sa chrbtom, a keď bola hotová, zhrnul som šaty, čo
         zobliekla, krpcom na hromádku, podložil chĺpok suchej trávy a podpálil.
   </p>
   <p>
    Nečakali sme ani, ako sa nám tým obom obľahčí. Nemuseli sme si to vravieť, podívali sme
         sa len na seba a zhlboka si vydýchli. Potom som ju znalecky a natešene premeral pohľadom v
         tom novom rúchu. Bol som, prisámvačku, spokojný s premenou, čo sa s ňou stala. Iba vrkoče
         okolo hlavy jej chýbali. Mala vlasy nakrútené a nepekne začesané do uzla v tyle.
   </p>
   <p>
    Povedal som jej to.
   </p>
   <p>
    — To sa ľahko napraví.
   </p>
   <p>
    A pri najbližšom jarčeku sa to vskutku napravilo: strčila hlavu do vody a dlho si tam
         pľačkala tvár a najmä vlasy. Potom si ich nechala rozpustené, a keď uschli na slnci,
         zaplietla si ich vo dva nádherné vrkoče, ktoré jej siahali až niže pása. A teraz tu stála
         so zlatou korunou okolo hlavy ako kráľovná.
   </p>
   <p>
    Išli sme potom chvíľami popri sebe, chvíľami za sebou, ako les dovoľoval, ustavične ešte
         zamĺkli, hútajúc o tých istých veciach, no nevediac ich dosiaľ vysloviť. Celý ten prvý deň
         bol zavalený tichým hĺbaním a potrebným pôstom jazyka.
   </p>
   <p>
    Prenocovali sme na Javorine v pastierskej kolibe.
   </p>
   <p>
    A potom to už išlo jedna radosť. Deň za dňom sa kotúľal ako biele postruhníky, ktoré
         miznú pred tebou, ani nebadáš ako. Zahrýzaš do nich s chuťou, hlasno si mľaskáš a
         podudrávaš.
   </p>
   <p>
    Chvíľami sa rozprávame, chvíľami mlčíme. Chvíľami zaspieva ona, chvíľami zahúkam ja. Cez
         deň si nahrabeme zemiakov na roli konča lesa a večer si ich pečieme pri ohníku. Prikladám
         potom halúzky na pahrebu, kým ona neusne. A ešte i potom prikladám a dlho sa na ňu dívam.
   </p>
   <p>
    Dalo by sa mnoho rozprávať, o tom, aké to boli dni, čo sa za nami a popred nás kotúľali
         po tráve a cez les, od Javoriny až po Kvačiansku dolinu, kde sme odbočili cez Váh do
         Demänovskej. A raz aj budem o tom rozprávať. No teraz horíme obaja netrpezlivosťou, aby sme
         už boli v kolibe pred Bystrou.
   </p>
   <p>
    Ostatný deň je opäť zavalený mlčaním. Nechce sa ti veriť, že zajtra sa všetko skončí.
   </p>
   <p>
    Totiž, skončené… Pre mňa áno, ale nie pre nich. Pre nich iba teraz sa začne to
         opravdivé.
   </p>
   <p>
    *
   </p>
   <p>
    Kolibu našli sme takú, ako sme ju nechali. Iba bĺch — vedel som — sa do nej nanosilo od
         jari. Nemáš väčšie svinstvo ako takúto opustenú kolibu. „No na jednu noc,“ pomyslel som si,
         „bude i takáto dobrá, čo len trocha bĺch.“ Vyhádzal som iba starú čečinu a nalámal čerstvú.
   </p>
   <p>
    Na druhý deň vytratil som sa hneď za rána, povediac Etelke očistomok, že idem navštíviť
         známeho baču do Žúberovej. No v skutočnosti nechcel som byť pri tom, keď sa tí dvaja zídu.
         Načo by som im mal zavadzať?
   </p>
   <p>
    Vyšiel som si hore do radov na Sokolovú. Tu, na samom vrchu, vyvalil som sa horeznačky,
         díval sa do neba i ponad bezbrehé more hôr a tešil sa z dokonalého diela.
   </p>
   <p>
    Zostávalo vykonať len veľmi málo. A môže sa to nechať i na zajtra…
   </p>
   <p>
    Tento deň, tento ostatný deň strávim v pokoji, zmierený s bohom, so svetom i s tým, čo
         ešte treba vykonať, čo treba zajtra vykonať…
   </p>
   <p>
    Slnce pripeká, dookola rastie na vápencoch plno zamatových plesnivcov, chvíľami zašuští
         v tráve jašterička, chvíľami skĺzne sa had zo skaly. Vysoko nad hlavou lieta jastrab, krúži
         a krúži neúnavne a naproti, za dolinou Štiavnicou, vyčnievajú spoza čepca Ludárovej hole
         braliská Ďumbiera. Vznáša sa tam ľahučká, riedka hmla, prežiarená pásmi slnečných lúčov,
         ktoré prenikajú pomedzi štrbiny na hrebeni vrchu. Akoby sa tade cedila zvláštna milosť
         božia. Pre teba a pre ostatných.
   </p>
   <p>
    Panebože, koľko je tu všade dreva, koľko hôr a v horách zveriny, krotkej i divokej!
         Koľko všelijakého pechorenia a hmýrenia, drobných zápasov i mohutných, ďalekou ozvenou sa
         ohlášajúcich bojov. A z toho všetkého ťažia ľudia, čo bývajú v dedinách, roztrúsených tam v
         diaľke, hlboko pod tebou. Bijú sa s tým a rujú, vymýšľajú silu všelijakých spôsobov a
         nástrah, ktorými nad týmto všetkým víťazia, a zvláčajú k sebe, do dvorov.
   </p>
   <p>
    Pozri len, každá vec má svoje meno, každý vrch sa volá inakšie a každá trávička, každý
         strom a zver. A prečo je to tak? Len preto, aby to ľudia ľahšie premáhali, aby sa vedeli
         dorozumieť v boji proti tej nesmiernosti.
   </p>
   <p>
    Všetko, čo vidíš, celý svet je, hľa, takto odrotovaný neustálym, plynulým pechorením sa
         človeka. Všetko, hľa, drží vovedne, skĺbené je nie jedným, ale tisícorakým spôsobom. Treba,
         či netreba sa nad tým trápiť? Treba sa preto žalostiť, a či sa z toho tešiť?
   </p>
   <p>
    Pravdaže, len tešiť sa treba. Tešiť sa, že to vidíš, že to máš pod sebou ako na dlani a
         najmä že sám si do toho zapätý, že sám si účastný drobným svojím kúskom celej tej
         ohromnosti.
   </p>
   <p>
    Posadil som sa a ešte raz som sa po všetkom rozhliadol. A potom, keď sa slnce zvážilo
         nad Tanečnicou, pobral som sa z toho miesta popod rady a spustil sa do Žúberovej, ako som
         bol prisľúbil Etelke.
   </p>
   <p>
    Už za tmy vracal som sa domov (bača mal zásobu špiritusu) s vytučeným barancom pod
         pazuchou, s dvoma hrudami syra a s geletou žinčice.
   </p>
   <p>
    Zďaleka videl som pred kolibou vatru.
   </p>
   <p>
    „Obeť,“ myslím si. „Zápalná obeť.“
   </p>
   <p>
    Vatra dohorela, kým som došiel ku kolibe. Vložil som si do jej pahreby fajku, zapiekol
         si a posadil sa potichu na prah. Dvercia boli zavreté. Ale keď som do nich nevdojak zavadil
         lakťom, odchýlili sa a zdnuky počul som dvojnásobné pokojné oddychovanie. V slabnúcej žiare
         pahreby videl som, že koliba je vyriadená, do čista vymetená, pomedzi špáry že je nastrkaná
         chvoja a kvieťa. A v pozadí na mäkkom lôžku z jedľovej čečiny, spali oni dvaja bok po boku.
   </p>
   <p>
    Potichu podrezal som za kolibou baranca, zavesil ho za zadné nohy na pôdišiar, vniesol
         do koliby i syr a žinčicu a tíško sa znova vytratil.
   </p>
   <p>
    Spoza Prieslopu vyšiel mesiac a svietil na cestu dolu Štiavnicou do Svätého Jána.
         Stúpajúc mäkko ako do perín, vykročil som na ňu.
   </p>
   <p>
    Nad ránom zobudil som žandárov v Mikuláši a oznámil im, že som zabil chrchliaka. Uverili
         všetkému. I oni, i neskôr sudcovia. Na Etelku nikto sa ma nespýtal.
   </p>
  </div>
 </body>
</html>
