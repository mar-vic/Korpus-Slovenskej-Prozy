<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e621">
       </a>
       O funkcii umenia
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Predstavte si mesto. Predstavte si ho tak, ako ho vídavate pred večerom zo svojho okna,
         keď práve rozžali svetlá na uliciach. Tramvaje, automobily. Tisíc zlostných zvukov,
         nervóznych nadávok. Húšť elektrických drôtov, spleť šialených, čertom posadnutých a
         rôznorodých záujmov. Noc padá v handrách medzi vyškerené zuby elektrických svetiel. Poznáme
         všetci mesto: piliere obchodných domov. Neresti tela a neresti duše vystavené sú v krámoch
         za výkladmi. Kelneri vo frakoch s hladkými poklonami servírujú nám necudné úsmevy kurtizán.
         A zamestnania: bankári, žobráci, chirurgovia, prostitútky, inžinieri, šplhavci, úradníci,
         povaľači, robotníci, slúžky, zlodeji atď., atď. Možno si vybrať. To nie je ako na dedine,
         kde všetci sú sedliakmi, všetci jednej mysli, všetci hovoria o jednom. Tu každú chvíľu do
         niečoho vrazíš, potkneš sa a zamotáš. Nie je možné neuvedomiť si komplikovanosť a
         diferencovanosť miliónov navzájom na seba nevražiacich záujmov, plánov a radostí. Je však
         možné predstaviť si jeden uzlík z tohoto gobelínu; je možné predstaviť si jediného jedného
         človeka, ktorý kráča v túto chvíľu po hlavnej ulici, ktorého nepoznáš, ani nevidíš, ktorý
         však má na hlave klobúk, vo vreckách peňaženku, vreckovku a kľúče od bytu. Človek ten
         prežil svetovú vojnu, má svoju rodinu, svoje skúsenosti, svoje zamestnanie, svoje túžby,
         svoje obličky, svoj náhľad na svet a svoje určenie vo svete.
   </p>
   <p>
    Dobre! Vychýľte sa však teraz z okna a otvorte oči!
   </p>
   <p>
    Akéže je to určenie nášho človeka. Šatí sa, kŕmi seba a svoje deti. Ale to nie je žiadne
         určenie.
   </p>
   <p>
    Akýže je ten jeho náhľad na svet? — Hlúpy, nedostatočný; iba vetchá záplata na diere,
         ktorou fučí naň prievan z absolútna.
   </p>
   <p>
    A ďalej: Aký je tvoj vzťah k tomuto človeku? Čím ti je on a čím ty jemu? Čím, mimo nosa,
         úst, očí ste si ešte podobní? Čo je vo vás spoločné? Kam to obaja idete? Idete rovnobežne,
         alebo sa vaše cesty križujú? A aký je vzťah vás oboch k ostatným ľuďom? K svetu, k hviezdam
         na nebi, k egyptským faraónom, ku Kolumbusovi, k novoobjavenej planéte a k planétam dosiaľ
         neobjaveným? Kde v parome je prapodstata všetkého bytia, z ktorej sme vyšli, v ktorej sme
         kedysi vedno driemali v podobe triliónov nezriadených elektrónov? Čie ústa nás sem
         vypľúvali? Atď., atď., atď. Tisíce podobných, tisíc ráz do zunovania omieľaných otázok.
   </p>
   <p>
    Niet odpovede. Človek je bezmocný, pasívny. Človek je iba uzlík z miliónov uzlíkov,
         ktoré spolu tvoria nejaký hlúpy a nepotrebný gobelín. Nemá možnosti vystúpiť zo svojho
         uzlíčieho sveta, podívať sa na gobelín z odstupu a nájsť v ňom svoje určenie. Tým menej,
         pravda, nájsť určenie celého gobelínu.
   </p>
   <p>
    Predsa však — predsa nám čosi bráni postaviť rovnicu: človek = uzlík v gobelíne. Čosi
         nám šeptá, že človek nie je obyčajný uzlík, že má možnosť i keď nie poznať, ale aspoň
    <span class="emphasis">
     <em>
      tušiť kľúč životného diania
     </em>
    </span>
    .
   </p>
   <p>
    Čo je to však, čo mu dáva túto možnosť? Veda? Filozofia? Náboženstvo? Umenie?
   </p>
   <p>
    Neodpovieme sami. Nech odpovie miesto nás Albert Einstein ako zástupca vedy:
   </p>
   <p>
    „Presvedčenie o „pravdivosti“ vedeckých axióm záleží výhradne na našich dosť
         nedokonalých skúsenostiach. Dokážeme vo svojej úvahe (o všeobecnej teórii relativity), že
         táto „pravdivosť“ má svoje medze.“
    <sup>
     [
     <a class="footnote" href="#ftn.d56e652" name="d56e652">
      1
     </a>
     ]
    </sup>
   </p>
   <p>
    To, hľa, je kapitulácia vedy.
   </p>
   <p>
    A filozofia? Nech za ňu odpovie Henri Bergson, ktorý dal filozofii náhubok svojím
         zdôrazňovaním intuície a inštinktu, ako prostriedku poznávacieho. Celá doterajšia filozofia
         operuje pojmami tzv. mechanickej kauzality a finality. Bergson o tom píše: „Poznávame, že
         život nezapadá ani do kategórie jednotného ani do kategórie mnohonásobného, že životnému
         procesu nedávajú dostatočného vysvetlenia ani mechanická kauzalita ani finalita.“
    <sup>
     [
     <a class="footnote" href="#ftn.d56e660" name="d56e660">
      2
     </a>
     ]
    </sup>
   </p>
   <p>
    To je kapitulácia filozofie. V oboch prípadoch podáva nám intelekt (a nechce ani viac
         podávať) o živote iba neživé pojmy. Točí sa dookola okolo predmetu a sníma z neho najväčší
         možný počet pohľadov. Priťahuje ho k sebe, namiesto aby doň vchádzal.
   </p>
   <p>
    A čo náboženstvo? Podívajme sa, čo o ňom píše pán Sabatier, dekan teologickej fakulty:
   </p>
   <p>
    „Ponímať náboženstvo ako spôsob poznania je blud nie menej ťažký ako predstavovať si ho
         (náb.) ako druh politického zriadenia.“
    <sup>
     [
     <a class="footnote" href="#ftn.d56e670" name="d56e670">
      3
     </a>
     ]
    </sup>
   </p>
   <p>
    To stačí. Náboženstvo nechce poznávať, nechce ani tušiť. Náboženstvo chce
    <span class="emphasis">
     <em>
      veriť
     </em>
    </span>
    . („Spravedlivý pak z víry živ bude.“)
   </p>
   <p>
    Tým sme vyčerpali tri rôznobežné cesty, ktorými sa snaží ľudstvo dostať k „pravde“.
         Videli sme, že žiadna z nich nevedie rovno do centra životného diania. Náboženstvo sľubuje
         síce, že nás ta zavedie („Já jsemť ta cesta, pravda i život“), ale kladie nám za podmienku
         nechať si pred cestou zaviazať oči a kráčať poslepačky údolím tieňov do kráľovstva, ktoré
         nie je z tohoto sveta. Človek veriaci musí sa vzdať túžby kontrolovať míľniky, označujúce
         jednotlivé etapy, pozdĺž cesty do kráľovstva nebeského. Veľa ľudí vie sa zriecť, dá si
         zaviazať oči a nájde uspokojenie. My sa však nezriekame. Chceme vidieť na vlastné oči,
         kadiaľ kráčame. Ani filozofia, ani veda, ani náboženstvo nerozšírili však náš obzor,
         neozbrojili zrak periskopom, ktorý by vyčnieval nad hladinu všedných a malicherných potrieb
         a dovoľoval nám rozhliadnuť sa po vyšších sférach imaginárnych kontinentov.
   </p>
   <p>
    Ostáva nám umenie —
   </p>
   <p>
    Henri Bergson píše o tomto poslednom útočišti (viď „L’évolution créatrice“):
   </p>
   <p>
    „Do samotného vnútra života zaviedlo by nás však úsilie intuície, lepšie rečeno
         inštinktu, ktorý by sa stal nezištným, seba samého vedomým a schopným reflektovať o svojom
         predmete i nekonečne ho rozšíriť.“
   </p>
   <p>
    „Dôkaz o tom, že úsilie podobného druhu nie je nemožné, podáva nám existencia estetickej
         schopnosti vnímania u človeka. Naše oko vníma teda rysy živej bytosti, ale iba vzájomne
         vedľa seba položené, a nie medzi sebou organizované. Uniká mu zmysel života, prostý pohyb,
         prebiehajúci líniami, vzájomne ich spojujúci a poskytujúci im istý význam. A práve tento
         zmysel a význam života snaží sa pochopiť
    <span class="emphasis">
     <em>
      umelec
     </em>
    </span>
    tým, že stavia do
         vnútra predmetu pomocou istého druhu sympatie a spúšťa istou intuičnou prácou závoru, ktorú
         priestor vkladá medzi neho a model. Pravda, táto estetická intuícia, ako ostatne každý vnem
         vonkajší, postihuje predmet len individuálne.“
    <sup>
     [
     <a class="footnote" href="#ftn.d56e693" name="d56e693">
      4
     </a>
     ]
    </sup>
   </p>
   <p>
    Teda umenie a jedine umenie dáva nám tušiť onen kľúč životného diania.
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       „Das Leben lässt sich stets,
nur stückweis fassen,
Kunst will ein ganzes — ahnen lassen,“
      </span>
     </p>
    </div>
   </p>
   <p>
   </p>
   <p>
    hovorí o tom R. Dehmel.
   </p>
   <p>
   </p>
   <p>
    A Bergson považuje teda umenie za svätyňu bohom určenú na to, aby sme pod jej klenbou
         mali možnosť pocítiť vibráciu iracionality, dych nosných ideí doby. Tu dotýka sa skutočné s
         neskutočným bezprostredne našich zmyslov a nášho vedomia. Naše oči zachycujú v tomto
         znásobenom priestore úchvatné obrazy a ukladajú ich pomocou pamäti do času. V našich ušiach
         znie nám melódia vlastného vnútorného života. Načúvame harmonickému cvengotu, s ktorým
         narážajú na seba pulzácie absolútna a miešajú sa s dunivou ozvenou krokov reálna. V srdci
         prelieva sa vlna po vlne, ako sa prelieva voda z koryta Nílu. Zaplavuje vyschnutý piesok
         úrodnou prsťou a z prsti vyrastajú kúzelné kvety života: poézia, hudba, maliarstvo.
   </p>
   <p>
    Môžeme teda vysloviť stručne funkciu umenia: násobí život, nadstavuje a umocňuje ho
         imaginárnymi exponentami a tým dáva nám možnosť vniknúť pri plnom vedomí a v triezvom stave
         až na hranice jeho centra.
   </p>
   <p>
    To by, pravda, nestačilo. Toto umenie zachovalo by pasivitu voči životu, neovplyvňovalo
         by ho. Bolo by iba nedokonalým reprodukčným prístrojom alebo mikroskopom, ktorý by
         dovoľoval nazrieť, znásobiac plochu života, do jeho bunečnej tkane, ale postrádalo by toho,
         čo menujeme
    <span class="emphasis">
     <em>
      tendenciou
     </em>
    </span>
    umenia. (Hoci tento názov nie je celkom
         miestny. Treba mať na pamäti, že umenie, pracujúc s intuitívnymi postrehmi, nemusí
         uplatňovať tendenciu vedomú, ale že stačia tu určité sympatické popudy, ovplyvňujúce diváka
         alebo čitateľa.) Umocňovaním a násobením nemení sa povaha základu (a × 2 = 2a) a umenie,
         nezasahujúc aktívne do života, bolo by iba azylom jalovej zvedavosti, fantastickej
         predstavivosti, neplodných emócií. Jeho sociologická funkcia rovnala by sa nule. Aby i túto
         funkciu splnilo, musí umenie zhrňovať a organizovať tieto emotívne vzruchy. Musí ich
         uvádzať na spoločného menovateľa, usmerňovať a sputnať chaotické vrenie individuálnych
         impulzov; vytýčiť im spoločný smer. Opravdivé umenie hľadá najmenší spoločný násobok
         všetkých rozdrobených činiteľov života; tým ich sceľuje a dovoľuje nám počítať s nimi ako s
         prvkami homogénnymi. Tým súčasne vyhovuje sociologickým požiadavkám kladeným na každé
         ľudské podnikanie.
   </p>
   <p>
    Falošné sú náhľady, ktoré vidia v umení — a zvlášte v modernom — iba hru a zábavu bez
         viditeľného úžitku. Falošný a prekonaný je náhľad Herberta Spencera, ktorý vraví, že umenie
         nie je spojené so životom žiadnou sociologickou funkciou, že neprináša žiadneho, číslicami
         vyjadriteľného zisku, že je iba potešením z tónov, farieb a sladkých vôní, že nie je ničím
         iba cvičením niektorého orgánu.
   </p>
   <p>
    Čítal som kdesi, že umenie je „hygienou duševného života“. To znamená, že organizujúc
         povedomé popudy, očisťujúc ich od individuálneho balastu, krotí ich, vymedzuje im určité
         pole pôsobnosti, na ktorom direktne ovplyvňuje život istým blahodarným spôsobom. Ako
         dokument uvedieme príklad z histórie: náboženský fanatizmus stredoveku, ktorý hnal ľudí v
         krížových výpravách k hrobu Kristovmu a zavinil mnohé krviprelievania, bol zavŕšený
         gotikou. V nej sa nakoniec vybilo a bolo učinené neškodným vznietené a do žerava rozpálené
         náboženské treštenie. V nej skamenel na veky vekov blúznivý asketizmus pustovníkov, podobne
         ako skameneli tie predpotopné a nebezpečné jaštery, ktoré dnes obdivujeme v múzeách. Gotika
         nie je iným ako múzeom skamenených náboženských vzopätí extatických hrôz stredoveku,
         mučeníckych bičovaní a križovaní. Kŕčovite zalomené klenby podopreté šialeno smelými
         piliermi, sú hrádzou, ktorá sa postavila do cesty náboženskému besneniu. A to musí stačiť,
         aby sme jej priznali úctyhodnú úlohu v dejinách ľudstva a nepovažovali ju iba za hru a
         zábavu.
   </p>
   <p>
    Podobne by sme mohli sledovať tendencie neskorších smerov. Barok, ktorý sa vždy
         vyznačuje istým potmehúdstvom, pokrytectvom, neúprimnosťou (viď špirálovité piliere, ktoré
         nijako nemohli vzbudiť v divákovi dojem solídnosti, dojem, že skutočne
    <span class="emphasis">
     <em>
      nesú
     </em>
    </span>
    klenbu), istou nepokojnosťou a úskočnosťou, barok, ktorý
         klamal diváka (obrazy mali sa u neho zdať plastickými a naopak skulptúry mali vzbudzovať
         dojem malieb; pilastry v priečelí mali naznačovať stĺpy, hoci stĺpmi vôbec neboli, pretože
         nič na nich nespočívalo, atď.), barok, ktorý sa domáhal efektu mohutnosťou a malebnosťou
         celkových dispozícií a nádherou výzdoby na úkor pomerov a účelnosti, tento barok je proste
         zase skamenenou ulitou pompézneho, ľstivého, úskočného
    <span class="emphasis">
     <em>
      rádu
     </em>
    </span>
    jezuitského.
   </p>
   <p>
    Rovnako v talianskej renesancii boli zase zorganizované a učinené neškodnými pudy a túhy
         po antickej slobode ducha a kulte tela, ktoré pudy a túhy nemali už miesta vo vtedajšom
         zoskupení spoločnosti.
   </p>
   <p>
    Romantizmu, ktorý priniesol vášnivý kult slobody, mocný rozmach nacionálneho sentimentu,
         ktorý nebezpečne vyzdvihoval individualitu a vášnivosť erotickú, otvorený bol poistný
         ventil básňami Byronovými, Shelleyovými atď. Jeho vedľajším produktom bol svetobôľ, ktorý
         ho uviedol na kolbište sentimentálnych zápasov s chimerickými ilúziami a tým zamedzil jeho
         hlbšie zasiahnutie do vývoja človečenstva. Celé rojčenie romantizmu obmedzilo sa in
         concreto na Byronovu výpravu za slobodu Grékov.
   </p>
   <p>
    Realizmus, naturalizmus, impresionizmus, expresionizmus atď., všetky tieto smery mali
         svoje funkcie, ktoré ich spájali so životom, odôvodňovali ich existenciu a dávali im
         satisfakciu.
   </p>
   <p>
    Musí byť teda odôvodnená i existencia umenia moderného. Celá tá hromada -izmov nemohla
         vzniknúť len tak pre potešenie niektorých vtipných žonglérov slova a štetca. Treba len
         nájsť vzťahy, ktoré ich viažu k dobe, k prostrediu a k spoločnosti tej doby. Treba nájsť i
         toho spoločného menovateľa, ktorého sme nazvali
    <span class="emphasis">
     <em>
      tendenciou
     </em>
    </span>
    umenia.
         Neobyčajne šťastne pokúsil sa o to František Götz vo svojej knihe
    <span class="emphasis">
     <em>
      Tvář
            století
     </em>
    </span>
    . Zistil nasledujúcich deväť hlavných symptómov, ktorými dnešné umenie
         vyjadruje hrôzu pred tmou, hrôzu pred ničotou, v ktorej sa ocitol svet vojnou a povojnovými
         katastrofami a revolúciami:
   </p>
   <p>
    1. Rozbitie individuality, deštrukcia a labilita ľudskej osobnosti.
   </p>
   <p>
    2. Kríza skutočnosti.
   </p>
   <p>
    3. Rozklad systému hodnôt (relativizmus).
   </p>
   <p>
    4. Mystika sna a mystika podvedomia (surrealizmus).
   </p>
   <p>
    5. Odpor k tragike.
   </p>
   <p>
    6. Odpor ku konfliktu.
   </p>
   <p>
    7. Rozbitie formy.
   </p>
   <p>
    8. Mystika rýchlosti.
   </p>
   <p>
    9. Boj o individualitu a nové formy individualizmu.
   </p>
   <p>
    Všetky tieto symptómy sú alebo direktným alebo indirektným následkom vojny. Spomeňme si
         len na tých remarqueovských, rennovských, zweigovských stroskotancov života! Vojna zbavila
         ich duchovnej istoty, stratili dôveru nielen v život a jeho hodnoty, ale i dôveru v seba.
         Videli samých seba zmrzačených, potácajúcich sa, bezmocných, cynických, rozorvaných. Vidia,
         že nie sú schopní zápasu o slobodu a integritu svojej individuality. Nadobúdajú
         presvedčenia o absolútnej iracionalite ľudskej osobnosti a teda aj o absolútnej
         nelogičnosti a nerozumnosti akejkoľvek snahy o sebestačnosť a ohraničenie ľudského
         indivídua. Príklady na tieto bezhraničné, skvapalnené ľudské kreatúry nachádzate v diele
         Proustovom, Giraudouxovom, O’Neillovom, Joyceovom, Nezvalovom atď. Ale vojna rozbila i
         skutočnosť a dôveru v ňu. Zažili sme krach systémov štátnych, hospodárskych, právnych a
         morálnych. Nemôžeme na to zabudnúť; týmto krachom daný bol smer biologickému vývoju celého
         sveta, ním bolo vytvorené mnoho nových a základných predpokladov názorových a predpokladov
         tvorby. Moderný umelec má strach pred formou, pred poriadkom a ukáznenosťou. Bojí sa tvoriť
         novú hierarchiu hodnôt, aby nemusel oznove zažiť jej krach. Uteká pred skutočnosťou, lebo
         skutočnosť je forma, tvorí si „nadskutočnosť“ (surrealitu) a pohybuje sa v nej pomocou
         mystiky snov a mystiky podvedomia. Moderná poézia je bezpredmetná, nelogická, lebo ona
         nechce popisovať, chce iba sugerovať. Moderné výtvarné umenie rozložilo skutočnosť v púhe
         zmyslové zdania, stratilo reálnosť. Obraz je neorganizovaným výronom umelcovho vnútra. Je
         imaginárnym kontinentom, prístupným iba zasvätencom. Úplná deštrukcia foriem a vzťahov.
         Spomeňte si na Fullu a Galandu.
   </p>
   <p>
    S tým strachom pred skutočným, pred formou, rovno súvisí novodobá mystika rýchlosti,
         zhon po senzačnosti, odpor ku konfliktu a k tragike. Preplnené štadióny, karavány trampov
         sú iba dôkazom, že povojnová generácia uteká pred konfliktom, nemá vôle stvárniť obrovský
         duchovný a zážitkový prínos v systém nových foriem. Vyhýba sa práci na usmernení
         anarchistických živlov, ktoré vtrhli do jej života. Balancuje pomedzi rozbité črepy
         predvojnových noriem. Ironizuje starých klasikov.
   </p>
   <p>
    *
   </p>
   <p>
    Mohli by sme ďalej rozvádzať Götzove poznatky, zhrnuté v Tváři století. Toto však stačí
         ako dôkaz, že
    <span class="emphasis">
     <em>
      umenie je tvárou života
     </em>
    </span>
    . Hovoríme
    <span class="emphasis">
     <em>
      tvárou
     </em>
    </span>
    ; to znamená výrazom, utajeným v zoskupení vrások, v pohybe
         mimických svalov, v čulosti a citlivosti zmyslových orgánov. Hovoríme:
    <span class="emphasis">
     <em>
      života
     </em>
    </span>
    ; ak usudzujeme staticky, znamená to tie tri taineovské
         momenty: dobu, rasu a prostredie, ktoré skĺbené napospol životnými silami, sú spolu v
         rovnováhe a určujú i zmysel života. Keď usudzujeme dynamicky, znamená to onú bergsonovskú
         vitálnu energiu tvorivú, ktorá hýbe a naplňuje čas, priestor i ducha (dobu, prostredie i
         rasu) a spôsobuje zrodenie, vývoj i smrť vo svete hmoty, rovnako ako vo svete ducha. Tu
         nezáleží na tom, ako usudzujeme (staticky či dynamicky), lebo (práve tak ako v mechanike
         podľa princípu d’Alembertovho) sily, ktoré spôsobujú pohyb, nemajú vplyv na rovnováhu
         životnej sústavy.
   </p>
   <p>
    Tvár je symbolom, skratkou. Výraz tvári dáva nám tušiť dej, ktorý sa odohráva v mozgu.
         Mimické svalstvo spojené je nervami s mozgovým centrom. To isté zduchovnelé spojenie
         existuje medzi umením a životom. Umelecký výraz, umelecký čin dáva nám tušiť iracionálnu
         pulzáciu života. Doba antická, doba gotiky, doba renesancie, doba jezuitského baroka atď.
         sú iba skamenené vrásky na tvári života. A všetky dnešné -izmy sú len nervóznym škubaním
         mimických svalov, reagujúcich na popudy precitlivených, vojnou vydráždených a zgniavených
         nervov.
   </p>
   <p>
    Ide o to: určiť podľa intenzity a charakteru tohoto škubania diagnózu dnešného života.
         Ide síce aj o to, nájsť terapické podmienky rovnováhy a upokojenia, ale to je už prácou
         sociológov, národohospodárov, inžinierov, politikov. Povinnosťou kritika je určiť iba
         diagnózu. Kritik drží v zápästí ruku umelcovu a pozoruje jeho pulz. Tendencia umenia nie je
         ničím iným než telesnou temperatúrou umelcovou. Kritik ju meria a zanáša do diagramu.
   </p>
   <p>
    <span class="emphasis">
     <em>
      (1930)
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e652" name="ftn.d56e652">
        1
       </a>
       ]
      </sup>
      A. Einstein: Allgemeine Relativitätstheorie.
     </p>
    </div>
    <div class="footnote">
     <p>
      <sup>
       [
       <a class="para" href="#d56e660" name="ftn.d56e660">
        2
       </a>
       ]
      </sup>
      H. Bergson: L’évolution créatrice.
     </p>
    </div>
    <div class="footnote">
     <p>
      <sup>
       [
       <a class="para" href="#d56e670" name="ftn.d56e670">
        3
       </a>
       ]
      </sup>
      August Sabatier: Esquisse d’une philosophie de la réligion d’aprés la psychologie
               et l’histoire.
     </p>
    </div>
    <div class="footnote">
     <p>
      <sup>
       [
       <a class="para" href="#d56e693" name="ftn.d56e693">
        4
       </a>
       ]
      </sup>
      V tejto poslednej vete rozchádza sa Bergson s klasickou, ale dnes už prekonanou
               teóriou Hippolyta Tainea, ktorý tvrdil, že umelecké dielo určené je troma momentami:
               dobou, rasou a prostredím, nezávisle od individuality umelcovej. (Viď: La philosophie
               d’art.)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e796">
       </a>
       Kam speje román
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Literárne dedičstvo bolo prevratom znehodnotené. Práve tak, ako boli znehodnotené vklady
         u bývalej vlády. To neznamená, že by dedičstvo Kukučína, Vajanského, Hviezdoslava bolo
         utrpelo stratu na svojej hodnote
    <span class="emphasis">
     <em>
      básnickej
     </em>
    </span>
    ; znamená to iba, že tvorba
         týchto — a s nimi tvorba veľkej väčšiny predprevratových autorov — patrila
    <span class="emphasis">
     <em>
      ideove
     </em>
    </span>
    časom, keď bolo treba bdieť nad udržaním národného ducha.
         Vtedy ona plnila — a splnila — svoje poslanie. I prostredie, z ktorého čerpala, stratilo už
         veľa zo svojej funkčnej dôležitosti. Tie konflikty zemianskych kúrií s ich „schnúcimi
         ratolesťami“, s prostredím dedinských fár a škôl, v ktorých dútnali ešte iskierky národného
         povedomia, tieto konflikty sú už dnes bezpredmetnými. I do prostredia kukučínovskej dediny
         zasiahli nové časy rušivo. Načúvať idylickému životu
    <span class="emphasis">
     <em>
      Miša
     </em>
    </span>
    znamenalo by
         dnes načúvať ozvene krokov, ktoré prešli dávno pomimo. Tlmočníkom reči dediny je dnes skôr
         Urban ako Hronský.
   </p>
   <p>
    Slovom, postavenie dnešného slovenského románopisca je dnes o málo čo
         závideniahodnejšie, než bolo postavenie Vajanského. Obom chýbala tradícia, ktorá by im
         poskytovala zásobu možností a noriem, smerodajných pre ich tvorbu. Je síce pravda, že
         Kukučín a Vajanský obohatili — ba vytvorili — románovú reč a položili základy slovenskej
         románovej kompozície, ale literárna tradícia nie je len zásobou noriem rečových a
         kompozičných. Viac než to je zásobou noriem dramatických, t. j. tých, ktoré určujú dej a
         ktoré sú tvorené a obohacované náplňou života, jeho mnohosťou a členitosťou. A ďalej je
         literárna tradícia i zásobou noriem ideových, t. j. tých, ktoré určujú tendenciu diela, a
         konečne nie najmenej významnou jej zložkou je i zásoba tých noriem, ktoré sú dané úrovňou
         čitateľského okruhu. Netreba azda zvlášť dokazovať, že hodnota takto chápanej tradície
         slovenského románu prevratom utrpela.
   </p>
   <p>
    Predstavuje nedonosené decko, ktoré sa s malým úspechom pokúšajú zachrániť pre život
         niektorí z mladých. Napríklad Hronský.
   </p>
   <p>
    Keby sa tento — iste veľmi nadaný — spisovateľ bol narodil o tridsať rokov skôr, bola by
         jeho tvorba znamenala mnohonásobne väčší prínos, než znamená dnes. Dnes prostredie, ktoré
         opisuje, nie je viac prostredím živým, je to prostredie predprevratovej dediny, prostredie
         Kukučínovo. Chýbajú mu všetky príznaky, ktoré doň vniesol prevrat. Všetko nadanie, všetka
         pilnosť i láska, ktorú mu Hronský venuje, to všetko prišlo neskoro. Podobne milujú iba
         matky vo svojich dospelých synoch deti, aké im prirástli k srdcu, kým ich nosili na rukách.
         Dedina sa už odcudzila kukučínovskej prostomyseľnosti, nevinnosti a rázovitosti. Votreli sa
         do nej prvky civilizácie, ktoré ju uniformujú, doľahli na ňu biedy, ktoré sa zrodili po
         vojne. Zdá sa, že Hronský sám zbadal anachronizmus svojej tvorby.
    <span class="emphasis">
     <em>
      Proroctvo
            doktora Stankovského
     </em>
    </span>
    svedčilo by o tom, že Hronský hľadá nové cesty. Tak či
         onak, iste sa Hronskému patrí, aby v tomto hľadaní nezastal; zaväzuje ho k tomu jeho
         nadanie, ktoré by nemalo vyjsť nazmar.
   </p>
   <p>
    V podobnom postavení nachádza sa viac románopiscov i novelistov (Alexy, Hrušovský,
         Prídavok), ale niektorí z nich s menšou nádejou, že sa im niekedy podarí vymaniť sa z neho.
   </p>
   <p>
    Okrem týchto, ktorí veria v dedičstvo a trúfajú si naň nadviazať, sú tu Urban,
         Jilemnický, Vámoš, Kavec a do určitej miery i Rázus a Jégé, ktorí sa literárneho dedičstva
         úplne alebo čiastočne zriekli, pretože pochopili, že problémy sú po prevrate skĺbené z
         nových hodnôt, na ktoré treba sa dívať z nového stanoviska a riešiť ich novými metódami.
         Uvedomili si, že okruh ich pôsobnosti sa rozšíril, zmenil a diferencoval jednak vplyvom
         netušených možností kultúrnych, ktoré sa oslobodenému národu naskytli, ale viac ešte
         vplyvom zmenených pomerov sociálnych a nových ideových prúdov svetových. Zbadali, že
         kukučínovskí svákovia a tetky vymierajú, že dedina bola zapriahnutá do širšieho diania.
         Kultúra útočí na ňu novými školami a politika dodieva ústami agitátorov, kým bieda zo dňa
         na deň rastie a svet sa otriasa v samých základoch, viac než sa otriasal za vojny.
   </p>
   <p>
    Slová a slovné obraty, ktoré stačili vyjadriť individuálne stavy románových hrdinov,
         slová prispôsobené piplaniu sa v patologických psychických prípadoch alebo v erotických
         motívoch románu z fin de siecle, slová, ktoré bolo treba brať pinzetou, sú dnes bezmocné.
         Udalosti hrnú sa tak prekotne, že niet času vážiť slová na analytických vážkach. Ak chceš
         vyjadriť všetko, čo búši dnes na tvoje zmysly, musíš hádzať slová lopatou, naberať ich
         rovno, ako sa ti zrodia v mozgu, a horúce ešte zhŕňať do viet bez ohľadu na zákony
         estetiky. Týmto je daná
    <span class="emphasis">
     <em>
      stavba a forma
     </em>
    </span>
    nového slovesného druhu:
    <span class="emphasis">
     <em>
      románovej reportáže
     </em>
    </span>
    . Jej pričinením pozície románu v posledných
         časoch sa povážlivo klátia. Román, táto bašta epického umenia, o nedobytnosti ktorej
         donedávna nikto by sa nebol odvážil pochybovať, začína trpieť nedostatkom prílivu mladých
         síl. Mená Galsworthyho, R. Rollanda, T. Manna ničoho už nezaručujú. Sú to veteráni, ktorí
         dnes-zajtra môžu povedať posledné slovo. Mladí húfne opúšťajú materské hradby a prebiehajú
         alebo k reportáži (viď napr. poslednú knihu Johna Dos Passosa: Manhattan Transfer) alebo sa
         venujú spisbe životopisov (Strachey, Maurois, Ludwig). Na strane reportáže sú dnes
         spisovatelia, ktorých knihy zaberajú väčšinu miesta vo výkladných skriniach (Glaeser,
         Remarque, Duhamel, Knickerbocker, Renn, Morand, Kisch, Erenburg atď., nehovoriac o autoroch
         sovietskych, ktorým písať reportáže nariaďuje päťročný plán). Reportáž pokúša sa útočiť i
         na umenie dramatické (viď napr. V. Baum: Ľudia v hoteli). Slovom, všetko svedčí o tom, že
         dnešok stráca zmysel pre epičnosť, že chce vnímať v skratkách. Protiví sa mu nechať sa
         vliecť a zavádzať osudmi románového hrdinu, netúži po priľnutí k nemu. Vyhovuje mu
         reportáž, ktorá ho informuje o faktoch a senzáciách. Nevadí mu, že neuľpieva na nich, že
         kĺže po ich povrchu, nestravujúc, nezažívajúc ich. Nevadí mu, že reportáž díva sa na veci z
         tej ošúchanej, každému známej strany, odkiaľ pohľad nezaujme a nezanechá dojmu. Darmo volá
         José Y Ortega, že dej, činnosť, fakty hrajú pramalú úlohu v umení, že to, čomu podlieha a
         čím sa nechá viesť vnímavosť ľudská, je forma. Jeho hlas je hlasom volajúceho na púšti.
         Darmo tvrdí, že dej nemá estetickej ceny v umení. Dnešok nemá záujmu estetického. Má však
         záujem dramatický, ktorý ukojuje reportáž. Čitateľ chce byť informovaný zavčasu o zmenách,
         ktoré rušajú svetom v samých základoch. Cíti, že nemôže čakať, dokiaľ by tieto zmeny našli
         ozvenu v románovom sformovaní. Bolo by síce iste osožné podívať sa na ne zo stanoviska
         autora nadaného introspektívnym pohľadom, bolo by aj príjemnejšie, keby mu referáty o nich
         boli servírované miesto v senzačných, ale jednako suchých faktoch vycizelovanou formou
         románu. Ale na to všetko niet času. Spisovateľ je dnes agitátorom, nie glosátorom. Nové
         poriadky, nové hodnoty musia byť registrované čím skôr. Tým je odôvodnený rozmach
         reportáže. Až bude postavená nová hierarchia hodnôt, až sa pomery utíšia, začne azda znovu
         kvitnúť román, ktorému, zdá sa, vždy sa najlepšie darilo v prostredí ustálenom (viď napr.
         viktoriánsky román v Anglicku).
   </p>
   <p>
    Prednosti románu sú v časoch premien jeho nedostatkami. Tragédia románopisca je v tom,
         že on potrebuje časový odstup, aby sa obrazy vonkajších udalostí po odzrkadlení fixovali v
         jeho vnútri. Táto fixáž, tento chemický proces pretavovania vo vlastnom vnútri autorom, je
         to, čo dáva marku dôveryhodnosti jeho dielu. Za túto marku platí teda románopisec tým, že
         je mu znemožnená účasť na stvárnení súčasných udalostí. Ustupuje reportérovi.
   </p>
   <p>
    Toto je dôvod, pre ktorý i na Slovensku väčšia polovica tzv. románov, a z nich skoro
         všetky dobré, sú formove i kompozične reportážami. Obe knihy Urbanove, kniha Vámošova,
         posledné diela Jilemnického i Rázusove
    <span class="emphasis">
     <em>
      Svety
     </em>
    </span>
    , to všetko sú reportáže s
         charakteristickými jej vadami i prednosťami. Sem patrí i kniha Kavcova i ohlásený román
         Bratislavského.
   </p>
   <p>
    Keď vyšiel Urbanov
    <span class="emphasis">
     <em>
      Živý bič
     </em>
    </span>
    i jeho
    <span class="emphasis">
     <em>
      Hmly na
            úsvite
     </em>
    </span>
    , prijalo ich naše obecenstvo ako literárnu udalosť. Svojho času
         dovolili sme si už v tomto časopise poukázať na mýlnosť (a do značnej miery i pokryteckosť
         a nespravodlivosť) tohoto stanoviska. Urbanova tvorba nie je literatúrou pre literatúru
         (viď len jeho polemiky s E. B. Lukáčom a A. Kostolným o funkcii literatúry); slovo a
         metafora je Urbanovi iba nevyhnutným prostriedkom, žrďou, na ktorej veje krvavá zástava
         biedy a krivdy. Urban je pripútaný vlastnými krvavými cievami k podstate slovenského bytia.
         Jeho pomer ku skutočnosti je živelný, bezprostredný. Chýba mu odstup a pokojný postoj a tým
         jednotiace meradlo udalostí. Díva sa na jednotlivosti a díva sa na ne priveľmi zblízka. Tým
         je jeho perspektíva skreslená, uniká mu pochopenie pre funkčné skĺbenie detailov. To práve
         sú charakteristické nedostatky každej reportáže.
   </p>
   <p>
    Obdobnú stavbu možno pozorovať u Vámoša. Hoci udalosti, ktorými sa on zaoberá v
    <span class="emphasis">
     <em>
      Atómoch boha
     </em>
    </span>
    , nestali sa aktuálnymi práve dnes, predsa sú
         naliehavé. Opäť je to dokumentárny film, rad paralelných, navzájom iba chabo spojených
         dejových pásem, nikde nezačínajúcich a nikde nekončiacich. Postava Zuriana je iba šnúrou,
         na ktorú sa jednotlivé úseky navliekajú bez toho, aby na seba narážali. Jednotlivé úseky sa
         nepretínajú, nedostávajú sa navzájom do konfliktov. Boli autorom zobrané ako ukážky
         psychologických a sociologických faktov a uložené ako zbierka motýľov napichnutých na
         špendlíky do skrinky pod sklo. Čo možno vytýkať autorovi
    <span class="emphasis">
     <em>
      Atómov boha
     </em>
    </span>
    ,
         nie je jeho zúrivá a primitívna naivnosť, s ktorou sa blíži k obetiam svojej zberateľskej
         vášne, ani je to nie cynizmus románového triku: kontrastu. Postavil do toho bahna a skazy
         čistú a neskúsenú dušu Zurianovu a nedopustil si sentimentálny záver, ktorým ho oslobodil
         od zodpovednosti.
   </p>
   <p>
    Uvoľnená kompozícia a nedostatok umeleckého zmocňovania charakteristický je i pre
         Rázusove
    <span class="emphasis">
     <em>
      Svety
     </em>
    </span>
    . Tento film bol natočený bezprostredne a bez akejkoľvek
         snahy o slovesnú retuš a kázeň, ktorou porušila by sa jeho dokumentárna cena. Z tejto
         stránky budú
    <span class="emphasis">
     <em>
      Svety
     </em>
    </span>
    ešte len docenené.
   </p>
   <p>
    Dalo by sa vypočítať ešte niekoľko diel z modernej románovej tvorby, ktoré nesú známky
         reportáže. Ale to, čo bolo povedané dosiaľ, stačí, aby ukázalo, že stanovisko kritiky voči
         poprevratovým spisovateľom je často nesprávne a nespravodlivé, keď v ich knihách hľadajú
         slabiny formy a stavby, neuvedomujúc si, že forma ani stavba reportáže neriadi sa podľa
         pravidiel uvádzaných v školských učebniciach.
   </p>
   <p>
    <span class="emphasis">
     <em>
      (1931)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e876">
       </a>
       Vráťte nám Vajanského!
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    „Vajanského treba rehabilitovať a to čím skôr,“ napísal Andrej Mráz do sborníka
         Slovenská prítomnosť literárna a umelecká. Súhlasíme.
   </p>
   <p>
    V posledných časoch prehŕňali sme sa v starších ročníkoch Národných novín. Nie zo
         zvedavosti, z povinnosti. Nečakali sme, že nájdeme niečo nového, o čom by nás nebola
         poučila škola a čo by nás prinútilo korigovať si bežný náhľad o tej perióde slovenského
         duchovného a politického žitia, ktorej reprezentantom bol Vajanský.
   </p>
   <p>
    Podľa školských učebníc bol Vajanský fantasta a konzervatívny fatalista, zaslepený
         chomjakovčinou, „slepou vierou v neznámu veľkú budúcnosť Slovanstva bez najmenšej reálnej
         záruky, žil v ňom duch izolačný, ktorý slovanským literatúram vrele odporúčal Pypin.
         Vajanský nemal schopnosti drobne a ticho pracovať, potreboval nevyhnutne ďalekých
         perspektív a dogmatická viera v náhly netušený obrat vecí v prospech Slovákov a Slovanstva
         nahrádzala mu bezpečné a isté výsledky práce uvedomelej a sústavne podnikavej“. Z tejto
         viery pochodí vraj „politická pasívnosť jeho i martinskej družiny, ktorá takrečeno až do
         začiatku svetovej vojny uchovávala Slovensko v nečinnosti pre tento osudový svetový
         okamih“. Neplodné ilúzie, sebavražedný fatalizmus priviedli vraj napokon Slovákov „do stavu
         Lazára, mravne i hmotne zmaďarizovaného, hovejúceho si v pokojnej zápači ducha bez vedomia
         zodpovednosti za osud ľudu, bez pokusu o nápravu, ba bez pochopenia svojho smutného stavu“.
   </p>
   <p>
    Popri tom bol vraj Vajanský zúrivým nepriateľom všetkého nového, mal priamo chorobnú
         idiosynkráziu voči novým ideovým a umeleckým prúdom atď.
   </p>
   <p>
    „Jeho literatúra hemžila sa urodzenými pánmi a veľkými dámami, viedla k lživému ideálu
         výchovy ozdobných pajácov a francúzsky hovoriacich slečiniek, z priemernej rodiny
         slovenskej robila len prechodnú stanicu k vyššiemu typu spoločenskému — ľudový jej podklad
         celkom zaznávala.“
    <sup>
     [
     <a class="footnote" href="#ftn.d56e893" name="d56e893">
      5
     </a>
     ]
    </sup>
   </p>
   <p>
    I keď naše mienenie o Vajanskom nebolo práve takéto ničotné, predsa sme boli ním
         viac-menej ovplyvnení a najviac ak sme pripustili, že Vajanský síce bol duševným otcom
         jednej generácie, že vykonal veľa v boji proti maďarizácii, ale že jeho idey sú už dnes
         mŕtve a život že sa k nim nikdy nevráti.
   </p>
   <p>
    Nuž tých niekoľko ročníkov predprevratových Národných novín, čo sme tu v Prahe mohli nájsť,
    <sup>
     [
     <a class="footnote" href="#ftn.d56e901" name="d56e901">
      6
     </a>
     ]
    </sup>
    prinútilo nás zrevidovať si svoju mienku o Vajanskom.
   </p>
   <p>
    Zistili sme: 1. že Vajanský nielenže nebol politicky pasívny, že si nehovel v „pokojnej
         zápači ducha“ a neuchovával Slovensko v nečinnosti, ale naopak: že Vajanský bol politicky
         neobyčajne agilný a bezpríkladne pracovitý, že v rokoch 1873 — 1900 napísal do 2500
         politických článkov, zväčša úvodníkov. (Do roku 1916 sa tento počet možno zdvojnásobil). To
         znamená, že každý týždeň napísal najmenej dva a že toto tempo vydržal plných štyridsať
         rokov. Nech to dnes oprobuje niekto po ňom! Stavím sa, že za polovicu toho času alebo
         klesne vyčerpaním, alebo dostane znamenitú sinekúru. Zo stávky sú, pravda, vylúčení
         zázrační eskamotéri, zvaní kurzívkári, ktorých doba naučila písať „o ničom“ a rozťahovať to
         zo dňa na deň na dva stĺpce žurnálu. Vajanský nenapísal jediného slova, ktoré by sa hodilo
         do krámu týmto profesionálom, čo vypúšťajú guľaté bubliny slov, nakradnutých po všetkých
         kútoch literatúry.
   </p>
   <p>
    Zistili sme ďalej, že Vajanský nenadržiaval aristokratizmu, naopak, že bol presvedčením
         demokrat. Mal stále plnú hlavu starostí o ľud, o jeho vzdelanie, hmotný a zdravotný stav.
         Nebol a priori neprajníkom všetkého nového. Naopak, uverejňoval v Národných novinách
         články, za ktoré by sa nemusel ani dnes, po tridsiatich rokoch, hanbiť ani najpokrokovejší
         demokrat. Pravda, všetko nové posudzoval zo stanoviska užitočnosti či škodlivosti pre vec
         národnú, nové idey ponoril skôr, než dal na ne svoje placet, do kráľovskej lučavky, ktorou
         vyskúšal ich spôsobilosť čeliť maďarizácii. Mnohých napríklad prekvapí, že Vajanský mal
         kladný pomer k sociálnej demokracii, ktorá sa v prvom desaťročí tohoto storočia začala
         vzmáhať v bývalom Uhorsku. Už roku 1908 (5. sept.) uverejnil článok (podpísaný Martinom
         Turčianskym)
    <span class="emphasis">
     <em>
      Robotníctvo a náš program
     </em>
    </span>
    , ktorý sa končí: „Doteraz
         zanedbávali sme robotníctvo, ale mračná, ktoré sa kopia na politickom obzore, donútia nás
         obzerať sa po nových silách. Myslím, že tiché uváženie okolností, poznanie, že program náš
         národný v mnohom súhlasí s programom demokracie, i vzájomný styk a trebárs rozumná diskusia
         odvráti hroziacu nám secesiu robotníctva, zavedeného úsmevmi a falošnými frázami cudzích
         demagógov.“ (Rozumej maďarizátorov.)
   </p>
   <p>
    V boji za všeobecné hlasovacie právo, ktorý sa rozvinul v jeseni roku 1908, keď Andrássy
         pripravoval hlasovanie plurálne, spojila sa dokonca národná strana so sociálnou
         demokraciou, neprestávajúc prízvukovať svoje demokratické zásady. (Viď o tom článok
    <span class="emphasis">
     <em>
      Blok za všeobecné hlasovacie právo
     </em>
    </span>
    z 3. októbra 1908.)
   </p>
   <p>
    O tom, že sympatie medzi Národnými novinami a sociálnou demokraciou neboli iba
         chvíľkovým koketovaním, svedčí ďalší článok, uverejnený o dva roky neskôr (10. júla 1910) v
         obšírnom cykle
    <span class="emphasis">
     <em>
      Výchova mládeže
     </em>
    </span>
    . Celý článok je plný porozumenia, ba
         nadšenia pre prácu sociálnej demokracie. Víta hnutie týmito slovami: „Sociálnodemokratický
         pohyb u nás povstal zo skutočných príčin všeobecne spoločenských a zvlášte uhorských, aké
         sú: nepomernosť práce a majetku, úžasné rozdiely blahobytu, ohromné a neproduktívne
         vojenské ťarchy, vykorisťovanie robotníctva v prospech kapitálu, detská práca, zdravotnícke
         biedy“ atď.
   </p>
   <p>
    Pokračuje: „Keďže teda sociálnodemokratická strana cieľom nápravy týchto bied pracuje a
         bojuje, musí ju každý človek, humánne zmýšľajúci, vítať a podporovať.
    <span class="emphasis">
     <em>
      Veď jej
            ciele sú bez výnimky i ciele našej slovenskej strany.
     </em>
    </span>
    (Podčiarknuté nami.) A
         z tohoto ohľadu je žiadúce, aby sa i naši inteligenti zúčastnili v práci sociálnej
         demokracie… Naša národná inteligencia nech nehľadí nečinne (ba často s nevôľou!) na prácu a
         organizáciu slovenskej sociálnej demokracie, ale nech sa učí od nej združenosti, nech
         vychováva inteligentov pre národnú a sociálnu prácu, nech obráti svoju pozornosť na
         hospodársky, gazdovský ľud, nech sociálnu výchovu ľudu dopĺňa výchovou nábožensko-mravnou a
         národnou, slovom nech ruka v ruke alebo v priateľskej rivalite so sociálnou demokraciou
         koná verne svoju úlohu: v každom ohľade dvíhať a vychovávať slovenský ľud.“
   </p>
   <p>
    Pisateľ článku
    <sup>
     [
     <a class="footnote" href="#ftn.d56e930" name="d56e930">
      7
     </a>
     ]
    </sup>
    kladie jedinú podmienku pre túto spoluprácu: šetriť náboženské cítenie ľudu.
   </p>
   <p>
    Ľud — ako vidieť — nebol pre Vajanského a jeho družinu iba predmetom folkloristického
         záujmu, ako nás o tom učili v školách. Nepreceňoval síce jeho postavenie v národe a štáte
         (ako to robí demokratická teória), ale mal pre to svoj dôvod, za ktorý by sa nemusel hanbiť
         ani marxista: „… nemožno nepozorovať, že masami ľudu hýbe len materiálna potreba, a jestli
         sa ľud niekde za nejakú ideu pozdvihne, to je dôkazom toho, že porozumel spojitosti tejto
         idey s materiálnou z nej vytekajúcou výhodou.“ (
    <span class="emphasis">
     <em>
      „Ideový rozvoj“ u nášho
            slovenského ľudu a naša úloha.
     </em>
    </span>
    5. X. 1910.) A národnostná idea nemá pre ľud
         príťažlivosť tiež len preto, lebo „vo svojom úzkom horizonte myslenia nevidí a necíti pre
         neho bezprostredne z nej vytekajúceho hmotného úžitku“. Postavte toto vedľa toho, čo
         hovoria o národnostnej otázke moderní teoretici socializmu, a nenájdete rozdielu.
   </p>
   <p>
    Ďalšia výčitka, ktorou znižujú Vajanského, je, že mal „dogmatickú vieru v náhly,
         netušený obrat vecí v prospech Slovákov“. Proti tomu hovorí nasledovný odsek z článku
    <span class="emphasis">
     <em>
      Literárne túžby
     </em>
    </span>
    (3. mája 1910) od samého Vajanského: „Jasné je, že
         nejakým šťastlivým skokom nevhupne náš národ do krážov dôstojného národného žitia. Každý
         záblesk oných vyšších krážov musí byť pracne, umne a poctivo zadovážený… Možno, blahý čas
         príde už dosť skoro, ale iste nie darom, nie ako manna nebies, ako dar šťastnej náhody, ale
         ako rezultát našej reálnej, neúnavnej práce…“ Myslím, že by ste ťažko zostavili vetu, v
         ktorej by bolo menej fatalizmu.
   </p>
   <p>
    Vajanský ďalej údajne spoliehal sa na návrat odrodilého drobného zemianstva do lona
         národa. Toto zemianstvo, ako privilegovaná trieda, malo sa potom stať nositeľom politickej
         moci, ktorou vydobyje Slovensku všetky jeho práva. V tomto zmysle referoval o
    <span class="emphasis">
     <em>
      Suchej ratolesti
     </em>
    </span>
    napr. pražský Den: „Vajanský věří, že ve starém
         kmeni zemanském, který r. 1848 byl jádrem veřejného i kulturního života v Uhrách, je posud
         dosti přirozené, zdravé mízy, aby odvrhl svou odrodilou ratolest suchou a aby se znovu
         zazelenal svěžími plody svého uvědomělého úsilí“ atď. V poznámke k tomuto referátu
         uverejnené je v Národných novinách (6. jan. 1910): „Prečo si takí blízki tak zle rozumejú?…
         V Suchej ratolesti sa neobrába téza, že celé zemianstvo naraz príde k národu… Ale
         jednotlivec áno! Len slepý môže tvrdiť, že nemáme Rudopoľských! Mali sme ich i máme ich i
         budeme mať…“
   </p>
   <p>
    Naozaj, jediná Suchá ratolesť stačila, aby literárni historici so vzácnou u nich
         invenciou a vynaliezavosťou pridali do básnického profilu Vajanského jeden nepekný rys:
         zvrátený mesianizmus, skladanie nádeje v niečo, čím sám najviac opovrhoval. Lebo nikomu
         nebola taká známa skazenosť uhorskej gentry ako Vajanskému. Bol presvedčený o neodvratnom
         zániku tejto spoločenskej triedy. Ľutoval, pravda, odrodilej šľachty, lebo vedel, akú
         nenahraditeľnú škodu utrpel tým národ. Ale jej hromadného návratu si nežiadal. Napísal o
         tomto probléme cyklus článkov do Národných novín (
    <span class="emphasis">
     <em>
      Účasť našich zemanov pri
            duchovnom znovuzrodení slovenského národa,
     </em>
    </span>
    ročník 1890, č. 64, 67, 68, 70 a
         71) a do Slovenských pohľadov (
    <span class="emphasis">
     <em>
      Slovenské zemanstvo
     </em>
    </span>
    , 1881, str. 97). Z
         posledného citujeme:
   </p>
   <p>
    „Slovenský národ je prinútený bez tohoto mocného faktora zemianskeho zariadiť svoj dom.
         Lebo tí jednotlivci — zemani, ktorí priľnuli k národu, urobili to nie výplyvom svojho
         stavu, ale náhodou zachvátení prúdom ducha, ktorý stal sa im pochopiteľným preto, že oni
         sami vládnu neobyčajnými darmi srdca a rozumu. Sú to drahocenné výnimky, vítané každému
         poctivému Slovákovi.
   </p>
   <p>
    Nuž dobre, lebo nebárs! Nerobí to rád ani s veselým srdcom. Slovenský národ musí
         zariadiť svoj dom, keby aj nie sám pre seba, teda preto, že je jedným, bárs neveľkým, ale
         potrebným orgánom väčšieho telesa, sveta slavianskeho. Do toho konečne potrafí i bez
         urodzených vodcov, a cesta jeho ta bude tým kratšia, čím opustenejším cítiť bude sa tepaný
         osudom Tatry syn. My sme veľmi pokojní nad svojím budúcim životom, avšak srdce stíska sa
         bôľom nad stratou toľkých síl, ktoré nám predsa budú chýbať, a tomu, ku komu sa pripojili,
         nesú zárodok istého rozkladu.“
   </p>
   <p>
    Bolo by sa ešte zmieniť o Vajanského pomere k Čechám, ako sa prejavoval v Národných
         novinách. Bežná mienka je, že Vajanský nenávidel alebo aspoň bránil Slovensko proti
         všetkému českému, ako skazenému západníctvom. I túto mienku treba opraviť. Vajanského odpor
         ani zďaleka nevzťahoval sa na český národ ako celok. Pravda je iba, že nenávidel český
         realizmus, ako k nám prenikal v hnutí hlasistickom. Ale realizmus nenávideli vtedy aj iní
         ľudia, a v samých Čechách, a ani zďaleka nedostalo sa im za to toľkej potupy ako
         Vajanskému. Pravda, Vajanský bojoval s otvorenou prilbicou, ľahko bolo napľuť mu do tváre.
         A hoci slina nie je zbraň, poleptala skoro do nepoznania Vajanského obličaj.
   </p>
   <p>
    Inak českým veciam venovaná bola v Národných novinách pravidelná rubrika „Česko, Morava,
         Sliezsko“, v ktorej zo dňa na deň informovalo sa o politických prúdoch českých. I v
         kultúrnej rubrike našiel skoro v každom čísle miesto pre zprávu z Čiech. Dnes, na moj veru,
         nenájde slovenský čitateľ ani v centralistickej tlači takej sústavnej informácie o českom
         kultúrnom podnikaní. V referátoch o politických veciach českých zachovával síce
         žurnalistickú suchosť a zdržanlivosť, ale ani tomu netreba sa diviť, keďže česká politika
         zachovávala tú istú, ale pri svojom jednak len značnom vplyve oveľa škodlivejšiu
         zdržanlivosť vo veciach slovenských. Napriek tomu Vajanský uznával a obhajoval blízku
         jazykovú príbuznosť češtiny a slovenčiny. Veľmi ostro zastal sa tejto príbuznosti a
         dôsledkov, ktoré z nej vyplývajú, v článku
    <span class="emphasis">
     <em>
      Maďarská obrana
     </em>
    </span>
    (Pamflet:
         Ungarn und die Apostels des Panslavismus).
   </p>
   <p>
    Zostávalo by ešte dotknúť sa Vajanského pomeru k hlasistom. To je jedna z
         najpálčivejších otázok našej literárnej histórie. Azda iba Kollárove
    <span class="emphasis">
     <em>
      Hlasové
     </em>
    </span>
    rozvírili taký ostrý a bezohľadný boj, ako bol ten, čo
         skrsol medzi „otcami a deťmi“. Bude treba šetrnosti a objektívnosti Vlčkovej, aby tento
         odsek našej kultúrnej histórie bol definitívne objasnený. Konečný úsudok dá nám iste za
         pravdu, že na oboch stranách bolo veľa prenáhlenosti a osobného podráždenia, ktorým sa
         obraz oboch generácií v našich očiach zošúveril ako obraz v krivom zrkadle. Zatiaľ však, čo
         obraz mladšej z nich bol už viac-menej vyrovnaný (pravda, trochu násilne, s použitím
         školského aparátu), zostáva obraz generácie staršej — a najmä samého Vajanského —
         zošúverený. Príčina je možno v tom, že od prevratu určujú školské a vôbec
         oficiálno-kultúrne vplyvy práve tí, proti ktorým Vajanský bojoval. Ale možno i v tom, že
         druhá, Vajanského dedičstvu verná generácia neuvedomila si dostatočne jeho cenu a odložila
         ho na nízky úrok do múzeí, miesto aby ho investovala do všeužitočného podniku slovenského
         kultúrneho bytia.
   </p>
   <p>
    Nepísali sme tento článok s túhou vyčerpať celú tému. Na to bude treba podrobného,
         dlhého štúdia a povolanejšieho pera. Napísali sme ho napred ako výzvu na tých, čo vládnu
         týmto povolanejším perom, aby nám objasnili, ako uvedené citáty súhlasia s ich mienkou o
         spiatočníctve, fatalizme a aristokratizme Vajanského. A napísali sme ho i preto, aby sme sa
         my, čo sme v tejto mienke boli vychovaní, neodvracali bez kritiky od veľkých zjavov našej
         minulosti, ale aby sme sa im hľadeli priblížiť a porozumieť, aby sme sa naučili dívať sa na
         nich vlastnými očami a pod zorným uhlom doby, v ktorej žili. Aby sme prijali od nich to, čo
         z ich dedičstva — ktoré, ubezpečujem vás, zhŕňali v bezpríkladnom hrdlačení a so vzácnou
         sebažertvou — zachovalo si trvalú cenu. Pre seba sme presvedčení: Vajanský mohol sa pomýliť
         v metóde, ale nepomýlil sa v idei.
   </p>
   <p>
    <span class="emphasis">
     <em>
      (1932)
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e893" name="ftn.d56e893">
        5
       </a>
       ]
      </sup>
      Porovnaj: Fr. Frýdecký: Slovensko literárni od doby Bernolákovy.
     </p>
    </div>
    <div class="footnote">
     <p>
      <sup>
       [
       <a class="para" href="#d56e901" name="ftn.d56e901">
        6
       </a>
       ]
      </sup>
      Podarilo sa nám nájsť iba 4 ročníky starších Národných novín (1898, 1907, 1908 a
               1910) v knižnici Múzea kráľ. Českého.
     </p>
    </div>
    <div class="footnote">
     <p>
      <sup>
       [
       <a class="para" href="#d56e930" name="ftn.d56e930">
        7
       </a>
       ]
      </sup>
      Článok nie je podpísaný, možno teda, že ho napísal sám Vajanský, ale to na veci
               nemení, lebo jednako vyšiel pod jeho zodpovednosťou.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e983">
       </a>
       Dva listy k debate o Vajanskom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Pánu Dobroslavovi Chrobákovi v Prahe
     </em>
    </span>
   </p>
   <p>
   </p>
   <p>
    Ctený pane,
   </p>
   <p>
    čítam práve Váš článok o Vajanskom v Eláne. Nesúhlasím so všetkými Vašimi vývodmi, ale
         celkový tón sa mi páči, a pretože le ton fait la musique, úfam sa, že pokojne prijmete
         mojich niekoľko dobre mienených poznámok.
   </p>
   <p>
    Začínate slovami Mrázovými, že treba rehabilitovať Vajanského. Myslím, ani nie natoľko
         rehabilitovať, nakoľko objaviť ho treba. Predstaviť terajšiemu svetu. Veď je to hriech, že
         ani jeho beletria dosiaľ poriadne nevyšla, a o jeho publicistickej činnosti terajšia
         generácia temer nič nevie, lebo jeho činnosť je zakopaná na stránkach Národných novín,
         temer neprístupných. —
   </p>
   <p>
    Keď ľutujem, že Vajanského spisy v celosti nie sú vydané, nerobím to preto, že by som
         pred ním padal na kolená. Po dlhé roky viedol som s ním vojnu v časopisoch i pri iných
         príležitostiach. A nevidím dôvodu, že by som v svojich prejavoch mal čo meniť. Vajanský pre
         naše pokolenie bol predstaviteľom istého názoru na svet a na verejné úlohy, ktorý podľa
         našej mienky bolo treba znemožňovať, zavrhovať, ale na druhej strane Vajanský svojou
         myšlienkovou bohatosťou a menovite bohatosťou svojho štýlu bol protivník, akých je málo. Zo
         stránky jazykovej sú veci Vajanského nevyčerpateľnou studnicou. Zo stránky ideovej sú to
         tempi passati, ale medzi malými figúrami prítomnosti je to ešte vždy monumentálny survival.
   </p>
   <p>
    Aj z Vášho článku vidno, že ho vlastne len objavujete, ale že badáte, k akému obrovi sa
         blížite. Toľko tolerancie musíme mať, aby sme veľkým ľuďom priznali právo na odchylnú
         mienku, menovite keď už sú pod drnom. A napokon uctievať krásu a mohutnosť starého cárskeho
         režimu je vec esteticky nie tak zlá. Lenže aké neblahé následky mohla mať táto jednostranná
         estetika? Treba nad zrúcaninami starého Ruska to ukazovať a dokazovať?
   </p>
   <p>
    Spor medzi nami a Vajanským išiel o to, či v modernej dobe treba národnú vec brániť
         modernými zbraňami, teda demokraciou v prvom rade. Vajanský myslel, že evolúcia modernej
         doby nám prináša skazu, a preto by nebol dbal zavrieť sa do národného slimačieho domčeka a
         čakať, až keď centrálne slnko zasvitne. Ten jeho zvrátený mesianizmus nevyplýva z jedinej
         Suchej ratolesti, z nej vlastne menej než z jeho publicistiky starších čias a z veršov.
   </p>
   <p>
    Naša generácia bojovala proti jednostrannosti Vajanského, ale bolo by chyba zase ho
         predstavovať jednostranne. Vajanský bol zjav bohatý a mnohohranný, nemožno ho vystihnúť
         jednoduchou formulou. Vajanský nebol ani zjavom statickej nehybnosti, ale menil sa a
         vyvinoval. Bol zúrivým protivníkom realizmu s Masarykom v čele, ale pri tom v
         deväťdesiatych rokoch napísal výborný článok o literárnom realizme, a býval dlhé roky
         osobne veľmi dobrým priateľom s Masarykom, ktorému i svoje deti na výchovu do Prahy
         posielal, a potom napísal proti Masarykovi slová, ktoré sú potencovanou nenávisťou.
   </p>
   <p>
    Ale cantus firmus Vajanského, leitmotiv jeho názoru je odpor proti pokroku a strach z
         vývoja modernej spoločnosti. My dobre vieme, že moderný spoločenský vývin je nie hračka pre
         malé deti a že má svoje vlastné nebezpečenstvá. Ale buďto v moderných prúdoch sami sa
         chytíme kormidla a pôjdeme ta, kam chceme, alebo prúd nás zanesie ta, kam sa jemu zapáči.
         Vajanský, a v tom ohľade niektoré ruské vplyvy naňho boli nebezpečné, mal strach z
         moderného štátu a chcel svoj národ konzervovať pre lepšiu budúcnosť v akomsi meravom stave.
         Psychologicky možno chápať, že na vtedajšom slovenskom cintoríne bolo treba viac viery než
         presvedčenia. Pravda, moderná kultúra je zbraň dvojsečná: najväčší maďarón Béla Grünwald
         práve modernými kultúrnymi prostriedkami chcel uskutočniť amalgamizáciu Uhorska. Ale tu šlo
         o to hýbať sa, a nie pasívne čakať spásu. A opakujem: v tejto otázke základný tón
         Vajanského bol pasivizmus. Tragicky odhodlaný, morálne vysoko stojaci — aká maličkosť je
         taká 150 K-ová zmenka voči terajším „možnostiam“ — skutočne orol vysoko lietajúci, ale nie
         to, čo bolo treba. Ostatne už v svojom článku o Hodžovi som upozornil na to, že Vajanský
         nie je typickým Martinčanom, že je to dub velikán, stojaci osve, stranou od húšťavy svojho
         prostredia. Jeho ruské vzory, taký Leontiev, neboli najhoršie vzory, na to som tiež
         voľakedy ukázal v svojom článku Pokrokovosť a konzervativizmus v Prúdoch, ale čo robiť, keď
         to boli vzory odsúdené na smrť! —
   </p>
   <p>
    Slovom, keď sa dávate na výpravu za objavovaním nových literárnych svetov, treba byť v
         úsudku opatrným. Ale ináč máte pravdu, že treba minulosť poznať, porozumieť, ale aj naučiť
         sa dívať na ňu pod zorným uhlom prítomnosti.
   </p>
   <p>
    Iste mnohé možno pochopiť a mnohé odpustiť, ale predovšetkým čo najviac poznať.
   </p>
   <p>
    Ak sa budete ešte väčšmi zaoberať Vajanským, úfam sa, že ešte väčšmi pochopíte jeho
         veľkosť, ale sa aj úfam, že priznáte oprávnenosť postupu tých, ktorí sa proti jednostranným
         chybám Vajanského bránili.
   </p>
   <p>
    Prepáčte, že Vám posielam svoje poznámky. Nepoznám Vás osobne. Ale z tónu Vášho článku
         cítim, že vec myslíte úprimne, a s touto úprimnosťou sa aj ja k Vám obraciam.
   </p>
   <p>
    V Kodani dňa 2. novembra 1932.
   </p>
   <p>
    Váš Bohdan Pavlů.
   </p>
   <p>
   </p>
   <p>
    <span class="emphasis">
     <em>
      Pánu Bohdanovi Pavlů, vyslancovi ČSR v Kodani
     </em>
    </span>
   </p>
   <p>
   </p>
   <p>
    Veľactený pán vyslanec,
   </p>
   <p>
    dovoľte, aby som Vám poďakoval za pozornosť, ktorú ste venovali môjmu článku v minulom
         čísle Elánu. Táto pozornosť je najlepším dôkazom toho, že Vajanského osobnosť dodnes žije.
   </p>
   <p>
    Pomeru Vajanského a hlasistov dotkol som sa v článku len letmo. Najmä preto, lebo som si
         nechcel na podrobnejšom rozbore tohoto pomeru spáliť prsty. Nemám predbežne potrebnej
         prípravy, ktorá by mi dovolila analyzovať celú otázku objektívne. Citáty z Frýdeckého
         príručky, ktoré som v článku uviedol, ukazujú síce, že sa podobné analýzy robia i bez
         takejto prípravy, ale na to zas nemám dosť elastického svedomia.
   </p>
   <p>
    Váš list, pán vyslanec, zaväzuje ma však k pokusu vyhrabať ešte niekoľko gaštanov z
         tejto pahreby.
   </p>
   <p>
    Nikto, nazdám sa, nemôže hlasistom vytýkať ten fakt, že bojovali proti Vajanskému. Mali
         na to sväté právo, ktoré vyplývalo z ich presvedčenia. I spôsob, ktorým hlasisti bojovali,
         bol vecný a zasluhuje si rešpekt. Kritické metódy, ktorým sa učili od Masaryka,
         nedovoľovali im zabŕdať do demagógie a osobných útokov. V tom ohľade dalo by sa skôr
         pozastaviť nad spôsobom, ktorý proti nim používal Vajanský a ktorý svojou výrazovou
         technikou nebol nepodobný povestnému „Slovu k národu svému“ od Štefana Launera. Čo im možno
         vytýkať, je, že ich odpor proti Vajanskému neprestal ani potom, keď už bol — ako Vy píšete
         — „pod drnom“, alebo lepšie, že neprestal ani po prevrate, keď sa stal — veľmi mierne
         povedané — bezpredmetným. Je síce pravda, že po prevrate exponovali sa proti Vajanskému
         viac pochlebníci hlasistov ako hlasisti sami. Ale to výčitku nezoslabuje. Fakt, že hlasisti
         nepodnikli ničoho, aby sa do školských učebníc nedostali vety podobné tým, aké som citoval
         v článku, veľmi zoslabuje dobrý dojem z ich činnosti predprevratovej. Pasívnosť bola tu
         oveľa škodlivejšou, než by bola bývala vecná aktívnosť. To, čo sa mohlo hovoriť pred
         prevratom pro domo sua, nemalo sa hovoriť po prevrate, keď zo záležitostí intímne národných
         stali sa záležitosti verejné, štátne. Znehodnocovať hneď za horúca i to málo, čo sme pre
         začiatok priniesli do spoločnej domácnosti a čo nám zaisťovalo právo na slovo, bolo
         unáhlené a pre počiatky porozumenia škodlivé. Popudzovalo, že národ mal sa naraz zriecť
         živej minulosti a bez debaty akceptovať špekulatívne vývody hlasistov. Idey sa nenechajú
         oktrojovať. Ani s použitím štátnej autority.
   </p>
   <p>
    Celé Vajanského dielo malo zostať bez vplyvu na budúci rozvoj nášho duchovného života.
         Naozaj, „je to hriech, že ani jeho beletria dosiaľ poriadne nevyšla, a o jeho
         publicistickej činnosti terajšia generácia temer nič nevie, lebo je to činnosť zakopaná na
         stránkach Národných novín…“ Ale čia je to vina? Ktože ju tak horlivo zakopával, kamením
         zavaľoval, kríž nad ňu staval? Či nie predovšetkým tí, ktorí síce Vajanskému priznávajú
         „bohatosť štýlu“ a jeho jazyk menujú „nevyčerpateľnou studnicou“, ktorým je však ideová
         stránka jeho diela „tempi passati“?
   </p>
   <p>
    Keby sa oficiálna literárna kritika bola zachovala k Vajanskému tak gentlemansky ako Vy,
         pán vyslanec, vo svojom liste, keby mu bola priznala, čo mu patrí, nemusela by dnes mládež
         podnikať na vlastnú päsť diletantské výpravy do literárnej histórie a objavovať veci,
         ktorým sa mala učiť na strednej škole. Nie div, že pri tejto objavovateľskej činnosti
         nezachová potom vždy dostatočnú mieru opatrnosti, že jej úsudky sú často prenáhlené, že
         prestáva dôverovať vodcom a že sa stavia príkro proti všetkému, čomu ju oni učili.
         Medziiným i proti československej národnej a jazykovej jednote.
   </p>
   <p>
    Ale Vajanský je iba špeciálnym prípadom. Práve tak sme mohli demonštrovať pomýlenú
         taktiku hlasistov na tom, ako nás nútili chápať Štúra alebo hociktorý iný zjav našej
         minulosti. Z prípadu na prípad musíme si overovať a korigovať posudky, ktoré sa nám snažila
         vštepiť škola. Predstavujeme tak v istom ohľade generáciu, ktorá je nútená vracať sa k
         dedom, aby prevzala dedičstvo, ktorým opovrhli otcovia. Táto „cesta spiatky“ odoberá nám
         nielen dôveru, ale i čas. Spomaľuje tempo vývoja. Cítime to. Vysedávaním pri kozube dedov
         hamujeme pokrok. Oveľa radšej by sme sa Vajanským zapodievali len pri slávnostných
         jubilejných rozpomienkach. Mrzí nás, že musíme vyhrabávať jeho kosti v hurhaji všedných
         dní, keď by bolo užitočnejšie starať sa napríklad o hospodársku krízu. Ale súčasne cítime,
         že tu niet pomoci, že musíme nájsť spoľahlivé základy na vystavanie spoľahlivej budovy. A
         pri hľadaní týchto základov nemôžeme preskočiť Štúra a Vajanského. Musíme preskúšať
         únosnosť ich ideí, tak ako staviteľ musí preskúšať únosnosť pôdy, na ktorej chce stavať.
         Nechceme, aby Slovensko zmeravelo na tom štádiu vývoja, na ktorý ho postavilo vystúpenie
         Štúrovo. Ale sme presvedčení, že toto vystúpenie vytýčilo tomuto vývoju smer — koľajnice,
         po ktorých má napredovať. Vystúpenie hlasistov má podľa toho charakter nedobre postavenej
         výhybky. Možno ani nie nedobre postavenej — možno sa celý ten manéver z deväťdesiatych
         rokov podobá len tomu, čo železničiari menujú „šibovaním“, ktoré tu bolo potrebné, aby sa
         na rušeň Štúrovho ducha mohli pripojiť nové, moderné vagóny demokracie a realizmu. Chyba
         len, že sa pri tom pre vagóny zabudlo na rušeň a že z toho vznikla kalamita, ktorá nás
         mladých teraz zbytočne zamestnáva a odvádza od aktuálnejších povinností.
   </p>
   <p>
    Nezazlievajte mi, pán vyslanec, že som nestihol odpovedať obšírnejšie. Dúfam, že táto
         odpoveď nie je posledná (ako je nie prvá) a že sa raz zmôžeme i na odpoveď podrobnú a
         definitívnu.
   </p>
   <p>
    Porúčam sa Vám v dokonalej úcte
   </p>
   <p>
    Dobroslav Chrobák.
   </p>
   <p>
    <span class="emphasis">
     <em>
      (1932)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1066">
       </a>
       O zmysle slovenskej literatúry
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pre nás, Slovákov, je tento zmysel jasný. Naša literatúra má pre nás práve ten zmysel
         ako pre vás literatúra vaša. Preto o ňom, ako vravím, málo uvažujeme. Ale pre vás, pre
         Čechov, je, zdá sa, zmysel našej literatúry dosiaľ náramne nejasný. Ste akosi stále
         náchylní domnienke, že tu vlastne vôbec nijakého zmyslu niet, že na Slovensku mohla by byť
         práve tak dobre — ak nie lepšie — literatúra česká, ako je slovenská. Že existencia
         slovenskej literatúry je len akési provizórium datujúce sa od vystúpenia Štúrovho,
         provizórium síce trochu znepokojivé, ale nijako nie nebezpečné. Faktu, že na Slovensku
         existuje toho času literatúra písaná trochu odlišnejšou rečou, než je reč naša, netreba si
         — myslíte si — všímať. Je to fakt prechodný zavinený akýmsi romantickým poblúdením
         niekoľkých mladíkov, ktorí sa v štyridsiatych rokoch minulého stoletia chceli stať
         populárnymi tým, že vytvorili útvar tak bizarný, ako je spisovná slovenčina. Nepotrvá dlho
         — myslíte si ďalej — a Slováci zlejú sa s nami opäť v jeden národ s jednou rečou a jednou
         literatúrou. V tej myšlienke podporuje vás nielen prirodzená túha vidieť svoj národ
         mohutnejším o tri milióny bratov spoza Bielych Karpát, nielen niekoľko literárnych a
         politických teoretikov, ale, ako vidíte, i sám spolok, ktorý sprostredkoval túto prednášku.
         „Československá jednota“ nemôže mať všakže — už podľa názvu súdiac — nijaký iný program ako
         práve československú jednotu. Nuž ľutujem veľmi, že k tejto vonkajšej, z názvu patrnej
         jednote nemôžem svojou prednáškou nijako prispieť.
   </p>
   <p>
    Nemôžem hovoriť o literatúre na Slovensku ako o literatúre československej, ale len ako
         o literatúre slovenskej, nemôžem uviesť meno jediného svojho rodáka, ktorý by písal po
         česky alebo po československy; všetci do chlapa píšu čisto po slovensky. Vonkajšia jazyková
         jednota, po ktorej sme po prevrate všetci zanietene zatúžili, je zrejme stratená. Bol to
         vtedy krásny sen, ale, bohužiaľ, sen, ktorý mal všetky svoje príznaky; bol práve tak
         vzdialený skutočnosti ako každý iný sen. Nevedel by som Československej jednote poradiť
         žiadneho slovenského spisovateľa, ktorý by sa tu pred vami vyslovil v tejto veci inak.
         Slovenčina, reč, ktorou píšeme, je pre nás faktom. Práve takým faktom ako vzduch, ktorý
         dýchame. Chcem vám vysvetliť, prečo. Hoci, priznám sa, toto vysvetľovanie pripadá mi skoro
         trápnym. Akoby som mal vám vysvetľovať, prečo mám nos medzi očima. Preto krátko: Existuje
         prosto čosi, čo by sme mohli nazvať slovenskou skutočnosťou. Slovíčko „skutočnosť“ s
         rôznymi adjektívami je dnes veľmi módnym, a preto i dosť nejasným výrazom v teórii o
         literatúre. V našom prípade rozumieme pod slovenskou skutočnosťou celú svoju národnú,
         jazykovú a povahovú osobitosť, celú svoju sociálnu, kultúrnu a hospodársku problematiku,
         všetky svoje geografické, klimatické a eugenické pomery. Nuž zmysel a cieľ slovenskej
         literatúry nemôže byť iný ako zmysel každej inej literatúry: vysloviť túto skutočnosť,
         slovenskú skutočnosť. A vysloviť ju celú, vo všetkých zložkách a odtienkoch, so všetkými
         atribútmi. To sa však nemôže stať inak, len keď sa na to podujmú slovenskí spisovatelia,
         slovenským jazykom. Ako černošskú skutočnosť pravdivejšie a podľa dnešných náhľadov aj
         umeleckejšie vyslovuje černošská plastika, černošská hudba a tanec než román daktorého
         mondénneho francúzskeho spisovateľa, tak i slovenskú skutočnosť pravdivejšie a umeleckejšie
         vyslovuje hociktorá z prostučkých balád Janka Kráľa než komplikovaný a so všetkými
         rafinovanými prostriedkami napísaný román daktorého českého spisovateľa. Spomeňte si na
         Čapkovho
    <span class="emphasis">
     <em>
      Hordubala
     </em>
    </span>
    . Tu veľmi dobre vystihol situáciu František Götz,
         keď napísal: „Nevíme jen, proč Čapek chodil za motívem na Podkarpatskou Rus. Tenhle román
         mohl se zrovna tak dobře odehráti na kterékoli české vesnici.“ Hľa, Čapek — hoc iste pilne
         študoval pomery na Podkarpatskej Rusi — nevedel z nich vyťažiť nič špecificky rusínskeho.
         Nevedel a nemohol vedieť. Prosto preto nie, lebo nie je spisovateľom rusínskym, ale českým.
         Tak isto veľmi málo, len nepartný zlomok z rusínskej skutočnosti je v románe
    <span class="emphasis">
     <em>
      Nikola Šuhaj
     </em>
    </span>
    od Ivana Olbrachta. Román pôsobí na vás nie svojou
         vnútornou pravdivosťou, ale svojou exotičnosťou. — Exotičnosť — to je to slovo, slovo,
         ktoré potrebujeme. Začali ho raziť bratia Goncourtovci v románe „En 18…“, ktorý vyšiel roku
         1851, svojimi japoneriami. Od tých čias Špecializovali sa naň mnohí spisovatelia, Pierre
         Loti, Claude Farrere, Joseph Conrad, W. Sommerset Maugham atď., ktorí zbierajú témy svojich
         kníh po odľahlých kútoch zemegule. Všimli ste si akiste, že všetky ich romány, romány s
         námetmi exotickými, sú súčasne romány dobrodružné. Niet medzi nimi jediného diela
         analytického, vecného, vážne zameraného do hĺbky onej skutočnosti, z ktorej čerpajú. Prečo?
         Pretože ich tvorcom chýba k takému zameraniu to, čo sa v geodézii menuje stanoviskom. Chýba
         im nepredpojaté stanovisko uprostred zvolenej skutočnosti, preto zameriavajú svoje
         pozorovacie prístroje z odľahlých končín, z cudzích stanovísk, a nemôžu ani s vynaložením
         sebaväčšej námahy preskúmať a zaniesť na mapu svojho poznania všetky dôležité body, ktorých
         spojením dostali presné vrstevnice skúmanej skutočnosti. Dostávajú len akúsi bizarnú,
         sploštenú krajinu, na ktorej sa síce znamenite môžu preháňať obludy ich fantázie, nie však
         skutoční tamojší obyvatelia.
   </p>
   <p>
    Vari sme však odbočili. Spomenúc si na exotickú literatúru, chceli sme len demonštrovať,
         ako by to asi vyzeralo, keby o slovenskej skutočnosti nepísali slovenskí spisovatelia. Ale
         nemuseli sme ani chodiť tak ďaleko. Mohli sme poukázať na celkom blízke príklady, na
    <span class="emphasis">
     <em>
      Ružu saronskú
     </em>
    </span>
    od bratov Tharaudovcov, na romány Williama Rittera a
         iných cudzích spisovateľov, ktorých slovenské prostredie zaujalo svojou „exotičnosťou“.
         Takýto záujem nemôže nám nijako lichotiť. Ak William Ritter napíše, že pre neho je
         Slovensko predovšetkým útočišťom všetkého, čo zostalo z dávneho, pohádkového, slovanského
         sveta v Československej republike, a myslí si pritom, že je to výborná definícia, myslíme
         si zas my, že je to definícia veľmi povrchná, šlendriánska a nebezpečná. Je to definícia
         kúpeľného hosťa, nie definícia spisovateľa. S pocitmi kúpeľného hosťa prichádzali na
         Slovensko i českí spisovatelia. Pre samé valašky, črpáky, fujary a výšivky nevideli ľudí.
         Celkom komicky pôsobia napríklad niektoré scény zo Slovenska i u spisovateľa tak
         kultivovaného, ako je Vladislav Vančura. V románe
    <span class="emphasis">
     <em>
      Útěk do Budína
     </em>
    </span>
    opisuje sa svadba v starom zemianskom dome slovenskom. Nuž nič grotesknejšieho, viacej
         skresleného nemohlo byť o tejto téme napísané. Na každej vete dá sa poznať, že spisovateľ
         nemá ani poňatia o skutočnej tvári a postavení slovenského zemianstva.
   </p>
   <p>
    Československá literárna jednota vyžadovala by však ako prirodzený dôsledok, aby sa
         spisovatelia z Čiech cítili práve tak doma v prostredí slovenskom a vedeli ho práve tak
         jednoznačne a pravdivo vysloviť ako prostredie české. A naopak, spisovatelia slovenskí
         museli by tak isto jednoznačne a pravdivo vyslovovať skutočnosť českú ako svoju vlastnú.
         Nuž za daných okolností nie je to dobre možné. Snáď dlhým spolunažívaním a dokonalým
         vzájomným poznaním sa a premiešaním dôjde raz i k tomu. To bude vtedy, keď na každej
         československej dedine, v každom podniku a v každej škole bude polovica Čechov a polovica
         Slovákov. Ak veríte, že sa to raz stane, môžete veriť, že vznikne i jednotná literatúra
         československá. Za dnešných okolností nevznikla by však takáto literatúra ani tak, keby sa
         slovenskí spisovatelia rozhodli v noci z dneška na zajtra písať po česky. Pretože
         literatúru netvorí len jazyk, ale celý rad ďalších momentov, ktoré už nebohý Hippolyte
         Taine zhrnul do troch hlavných skupín: prostredia, plemena a doby vzniku diela. I keby sme
         teda pripustili, že posledných dvoje — plemeno a doba — bolo by spoločné (hoci ani tu
         nedalo by sa to s určitosťou tvrdiť, bolo by napr. možné doložiť, že vo vývoji oboch našich
         literatúr je určitá a trvalá časová diferencia. Slovenská literatúra je oproti českej v
         priebehu svojho vývoja opozdená o dákych dvoje desaťročí), ale i keby sme na to nehľadeli,
         ostáva prvý moment, prostredie, rozdielny. Aký dôležitý je tento moment a že sám stačí na
         rozlíšenie dvoch rovnojazyčných literatúr, vidno na literatúre anglickej a severoamerickej.
         Obe sú vytvorené tou istou rečou a zhruba i tým istým plemenom a v tej istej dobe, a predsa
         odlišujeme celkom presne jednu od druhej. Tak isto rozlišujeme literatúru španielsku od
         mladých literatúr juhoamerických. Problém jednotnej literatúry československej je teda
         oveľa ťažší, než si ho predstavujú tí, čo by ho radi rozriešili mechanicky jazykovou
         jednotou. Po prevrate sproboval ho týmto spôsobom rozriešiť nebohý priateľ Jano Igor
         Hamaliar. Svoje literárnohistorické štúdie začal písať po česky. Spočiatku bol z toho
         poplach. Na českej strane horlivo mu vtedy sekundovali, na slovenskej nadávali. Ale poplach
         sa po chvíli utíšil. Zbadali totiž, že čeština neurobila ešte z Hamaliara českého
         spisovateľa. Jednoducho preto nie, lebo Hamaliar, hoc písal po česky, nevšímal si českej
         skutočnosti a písal o samých veciach slovenských. Nedotkol sa ani jediného českého
         problému. Jeho dielo korenilo v slovenskej skutočnosti. Slovenskej skutočnosti zostalo
         verné napriek všetkým tvrdým slovám, ktoré proti nej nacielil. Hamaliar je mŕtvy, jeho
         dielo zostalo čudným, opusteným torzom. Za štyri roky od jeho smrti nenašiel sa príbuzný
         duch, ktorý by bol pokračoval v nedobojovanom jeho boji.
   </p>
   <p>
    Keby nám išlo len o prázdnu polemiku, mohla by sa tu naša prednáška skončiť. Nám však
         ide aj o dôkaz. O dôkaz, že slovenská literatúra je schopná života a má všetky predpoklady,
         aby sa priradila ako rovnocenná k ostatným literatúram sveta. Dôkaz dal by sa previesť
         niekoľkými spôsobmi. Mohli by sme vypočítať dlhý rad mien slovenských básnikov a prozaikov,
         rozobrať ich tvorbu a citovať z nej ukážky. To by však bola práca príliš obsažná na úzky
         rámec prednášky a bola už vlastne niekoľko ráz uspokojivo vykonaná v rôznych publikáciách.
         (Uvádzam aspoň:
    <span class="emphasis">
     <em>
      Sborník mladej slovenskej literatúry
     </em>
    </span>
    z roku 1924, v
         ktorom sa poprevratová generácia predstavila verejnosti po prvý raz, sborník
    <span class="emphasis">
     <em>
      Slovenská prítomnosť literárna a umelecká
     </em>
    </span>
    z roku 1931, v ktorom je
         sústredená bilancia z prvého desaťročia slobodného vývoja slovenskej literatúry,
    <span class="emphasis">
     <em>
      Dejiny slovenskej poézie
     </em>
    </span>
    od Štefana Krčméryho, kniha
    <span class="emphasis">
     <em>
      Poézie povojnového Slovenska
     </em>
    </span>
    od Jána Elena Bora, Štúdie Mrázove,
         Kostolného, Brtáňove, Pišútove a iných na stránkach našich literárnych revue, Pohľadov,
         Smerov, Davu a inde.) V čase, ktorý nám ešte zvyšuje do konca prednášky, obmedzíme sa na
         dôkaz trochu hrubší, ale myslím nie menej presvedčivý, pretože konkrétny. Poukážeme na
         kvantitatívny rozmach slovenskej literárnej produkcie.
   </p>
   <p>
    Slovenská kniha stala sa po prevrate majetkom celého národa, všetkých jeho krajov a
         všetkých vrstiev. Toto je najväčšia udalosť nášho kultúrneho života za posledných šestnásť
         rokov. Všetko ostatné vedľa tejto skutočnosti zaujíma nás len v druhom rade. Predtým býval
         osud slovenskej knihy zlý. Nie že by sme neboli mali dobrých spisovateľov. Mali sme ich,
         ale i najlepšie ich diela mali u nás tak málo čitateľov, že by srdce zaplakalo. Knihy mohli
         sa tlačiť len v malom náklade a i tak zaležali si často na sklade dlhé roky. Úrady, školy a
         spolky na Slovensku, ktoré by ich boli mali rozširovať, namierené boli práve proti nim.
         Literatúra síce neprestajne pramenila, ale politická moc zatláčala ju naspäť do žriedel,
         nedovolila jej roztiecť sa po slovenských krajoch. Tak boli celé oblasti slovenské, kam
         slovenská kniha okrem modlitebnej a kalendára vôbec neprenikla. Jej hniezdom bol len úzky
         stred Slovenska, inde mala len ostrovčeky a prevažná väčšina Slovenska bola priamo púšťou v
         tomto zmysle. Slovenské deti v školách rástli zväčša v povedomí, že slovenskej knihy vôbec
         niet.
   </p>
   <p>
    Nuž prvým radostným úkazom oslobodenia bolo, že sa slovenský knižný trh v krátkom čase
         vyprázdnil a zároveň začal sa napĺňať novými vydaniami. Náklad kníh sa rýchle zvyšoval. Ak
         sa Hviezdoslavových spisov tlačievalo predtým 800 exemplárov, začalo sa ho teraz tlačiť
         2000, 5000, ba náklad niektorých presahoval i 10.000. Slovenskej knihy chytajú sa i noví
         nakladatelia. Do prevratu sme slovenských nakladateľov vlastne nemali. Po zrušení Matice
         slovenskej roku 1875 vydávajú slovenské knihy okrem dvoch náboženských spolkov, Tranoscia a
         Sv. Vojtecha, len obetaví národní pracovníci, učitelia, kňazi a niekoľkí majitelia
         kníhtlačiarní. Po prevrate nastáva rozmach neslýchaný. Vzniká celý rad nakladateľstiev. —
         Počet spisov vydaných na Slovensku do roku 1918 odhaduje sa podľa Riznerovej Bibliografie
         na 5000 zväzkov. Po prevrate stúpla produkcia tak intenzívne, že od roku 1918 do roku 1931
         vyšlo približne tiež 5000 zväzkov. Do prevratu bolo treba na to 345 rokov — prvá kniha na
         Slovensku vytlačená vyšla roku 1573 v Prešove — po prevrate len 14 rokov. Pre ilustráciu
         kvantitatívneho rozvoja publikačného porovnajme napr. rok 1901 a 1931. Roku 1901 vyšlo na
         Slovensku 68 publikácií (kalendáre a drobné spisy počítajúc do toho), roku 1931 619
         publikácií. Pomer je 1:9. Z toho roku 1901 v pôvodnej beletrii vyšli 4 zväzky, t. j. ani
         nie 6 % z celkovej produkcie toho roku. Roku 1931 vyšlo pôvodnej beletrie 68 zväzkov, t. j.
         vyše 11 % z celkovej produkcie. Naproti tomu náboženských spisov vyšlo roku 1901 30
         zväzkov, t. j. plných 43 %, r. 1931 32 zväzkov, t. j. len 5 % z celkovej produkcie. Ďalej.
         Roku 1901 vychádzalo na Slovensku 29 časopisov, roku 1931 bolo ich 250. Do prevratu bolo
         druhé vydanie slovenskej knihy vzácnosťou. Dnes vychádzajú romány slovenských spisovateľov
         pravidelne vo dvoch vydaniach, mnohé dosahujú vydaní ďalších, Urbanov Živý bič piateho,
         Nižnánskeho Čachtická pani šiesteho. Ba i básnické zbierky Smreka, Lukáča a iných
         vychádzajú v druhých a tretích vydaniach. Do prevratu mali sme jedinú literárnu revue, dnes
         ich máme pol tucta. Do prevratu dosahoval priemer divadelných predstavení do roka čísla 40,
         teraz prevyšuje číslo 4000. A nadovšetko — sú tu slovenské školy, ľudové, stredné i vysoké,
         navštevované slovenským žiactvom takým počtom ako nikdy v minulosti. Vo všetkých z nich
         učia sa slovenskí žiaci o slovenskej literatúre, o slovenských knihách, o slovenských
         spisovateľoch. Učebné osnovy nakladajú im povinné čítanie zo slovenskej spisby, ktorého
         Matica slovenská vydala už vyše 30 zväzkov. Školské knižnice a samovzdelávajúce krúžky vedú
         zas k čítaniu dobrovoľnému. A radostne preniká slovenská literatúra i do chalúp. Podľa
         zákona o obecných knižniciach, ktorý nakladá, aby v každej obci bola zriadená knižnica,
         vystrojila už dosiaľ Matica slovenská za pomoci iných kultúrnych inštitúcií do 3000 knižníc
         vzorne vybraných zo slovenskej literatúry. Môžeme tvrdiť, že dnes už niet na Slovensku
         dediny, na juhu ani na východe, kde by nebola slovenská kniha medzi slovenským ľudom doma,
         kde by nebola vskutku čítaná. Nuž všetko toto sú veci významu naozaj epochálneho. Nimi
         vzrastá slovenský život do svojho nového veku, spod tvrdej kôry minulosti vylupuje sa v
         československom celku na dejisko vlastného kultúrneho bytia a jestvovania. Nemôžeme byť
         dosť vďační bratom Čechom, ktorí nám pri tomto procese pomáhali svojou väčšou skúsenosťou a
         vyspelosťou.
   </p>
   <p>
    Pravda, všetok kvantitatívny rozmach nemal by trvalej ceny, keby nebol sprevádzaný
         súčasným rozvitím úrovne slovenskej literárnej tvorby. Mali sme i do prevratu veľkých
         spisovateľov. V generáciách, ktoré nasledovali za sebou v XIX. storočí, vyrástli nám krásne
         literárne zjavy, pôsobiace mocne i za hranice, Hollý, Kollár, Šafárik, Štúr, Kráľ, Botto,
         Sládkovič, Vajanský, Kukučín, ale popri týchto pôsobil rad spisovateľov priemerných a
         podpriemerných, ktorí svojou početnosťou udávali úroveň. Na jedného Hviezdoslava mali sme
         desať Hájomilov, Vrbických, Podtatranských, Dlhomírov Poľských, Kovalíkov-Ústianskych a ako
         sa menovali všetci tí druho- a treťoradí veršovníci, ktorých sme v nedostatku lepších
         stavali na piedestál poézie. Na jeden zväzok poézie vyšlo vtedy dvadsať katechizmov,
         biblických rozprávok a všelijakých nábožných výlevov. Dnes literárne časopisy už ani
         neregistrujú celé to množstvo básnických debutov, z ktorých najslabšie boli by pred
         prevratom znamenali literárnu udalosť. Bez preháňania a neskromnosti môžeme povedať, že
         medzi mladou generáciou máme dnes naraz niekoľko básnikov takej nosnosti výrazovej, akú mal
         Sládkovič alebo Hviezdoslav. Ani v porovnaní k českej literatúre nemusíme sa hanbiť za
         svoju trošku. Svojho Novomeského môžeme kľudne postaviť vedľa vášho Nezvala (i keď nie čo
         do plodnosti: Novomeský napísal len dva tenké zošitky básní), svojho Lukáča vedľa vášho
         Tomana, svojho Smreka vedľa vášho Šrámka. Zo starších Krasku ceníme si vyššie ako vy svojho
         Sovu. Jesenského nečaráme s Macharom. A v próze Urban, Jilemnický, Vámoš — to sú mená,
         ktoré sa dôstojne radia k vášmu Olbrachtovi, Vančurovi. Nemáme síce svojho Březinu a svojho
         Durycha, ale… môžeme ich mať každú chvíľu.
   </p>
   <p>
    Rezumujúc vyjasňujeme si teda otázku slovenskej literatúry vzhľadom na československý
         celok takto: slovenčina a čeština sú si tak blízke, že Slovákovi nerobí ťažkosti čítať
         českú knihu a nebude robiť ťažkosti ani Čechovi čítať knihu slovenskú. Kedysi dôvodilo sa
         touto blízkosťou proti spisovnej slovenčine, dnes ona najmocnejšie vyvracia dôvody proti
         nej. Skutočnosť dvoch spisovných jazykov nesťažuje dorozumenie, obľahčuje však nesmierne
         vyjadrenie. Bez spisovnej slovenčiny by slovenská literatúra nemohla byť takou, akou je;
         unikali by jej najvzácnejšie kvality: spontánnosť a pravdivosť, farba a vôňa. Zároveň by
         bez slovenčiny slovenský človek rastúci v svojom prostredí musel vždy cítiť akúsi
         menejcennosť oproti bratovi českému. To sa z českej strany dnes ťažko chápe, ale raz sa to
         pochopiť musí. Z vynikajúcich českých ľudí správne ukázal týmto smerom nebohý prezident
         Českej akadémie Josef Zubatý a na dobrej ceste sú všetci tí, ktorí pomáhajú slovenskému
         životu v jeho duchu. „Najviac nedorozumení medzi Čechmi a Slovákmi — hovorí Štefan Krčméry
         — vyšlo z nepomeru síl, i vo veciach kultúrnych a literárnych, v ktorom nepomere sa oni
         stretli v spoločnom štáte vo veľkej dejinnej udalosti oslobodenia. Tento nepomer rástol
         najmä od roku 1870. Stačí vedieť, že práve v týchto rokoch, keď Česi dostali svoju
         univerzitu, Slovákom zrušili ich jedinú kultúrnu inštitúciu, Maticu slovenskú. Z toho
         vyšlo, že prevrat našiel Čechy silné, Slovensko zgniavené a slabé. V nepomere síl, aký bol,
         ťažko sa hovorilo o vzájomnosti. Statočnou vzájomnosťou sa v budúcnosti nepochybne všeličo
         vyrovná a československá jednota nadobudne si plnšieho zmyslu, než ho môže mať dnes. A
         potom už nebude prekážať, že táto jednota bude mať iný zvuk, farbu a vôňu na východe a iné
         na západe.“
   </p>
   <p>
    <span class="emphasis">
     <em>
      (1932)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1123">
       </a>
       Jonáš Záborský
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Čudný a nešťastný bol životný osud Jonáša Záborského. Celý svoj život venoval tým istým
         ideálom, ktorými horeli duše bratislavských mladoňov, a jednako ostal nepochopený, skoro
         nenávidený, cudzí medzi svojimi. Vykročil trochu strmšie, a keď sa obzrel, zbadal, že je
         sám. Roku 1836 posiela Kollárovi svoju prvú vlasteneckú ódu, ktorú nadšene recitujú
         vrstovníci v Bratislave, ale už roku 1839 rozchádza sa v Halle so Štúrom po prudkých
         debatách a Heglovej filozofii, o úlohe zemianstva a kňazstva v národnom pohybe, o zmysle
         národných piesní a povestí. A od tých čias je sám. Zriedka sa nájde priateľ, ktorý mu
         dopomôže vydať knihu, a zriedkavejšie príbuzný duch, ktorý porozumie a ocení jeho
         „trudoviny“. So svojou vrodenou pochybovačnosťou a dravosťou nenachádza miesta v nadšenej
         spoločnosti Štúrovej. Romantické ideály, ktorými Štúr zažal a Hurban kanonizoval literárne
         snaženie svojich rovesníkov, nevyhovujú jeho skeptickému duchu. Jeho diela básnické i
         vedecké zostávajú z veľkej časti v rukopisoch, neznáme i zabudnuté.
   </p>
   <p>
    Vydávame tento výbor z jeho tvorby nielen preto, aby sme zaplatili aspoň čiastku dane,
         ktorú otcovia zostali dlžní veľkému spisovateľovi, ale i preto, lebo nachádzame v nej,
         okrem umeleckých hodnôt, množstvo bystrých postrehov, ktoré dodnes nestratili svoju
         časovosť, ktoré i dnes trafia „do čierneho“, kam boli pred rokmi nacielené.
   </p>
   <p>
    JonáŠ Záborský narodil sa 3. februára 1812 v turčianskej dedinke Záborí chudobným
         zemianskym rodičom Jozefovi Záborskému a Anne, rodenej Tomčáni. Začiatky jeho školského
         vzdelania neboli skvelé. „Nikdy som nevedel, čo sa učím,“ hovorí Záborský vo vlastnom
         životopise. „… Náhle som vedel čítať, hneď mi dali do ruky latinsky písanú latinskú
         mluvnicu… Učil som sa zemepis, ale mapy som nevidel. Učil som sa akúsi históriu Uhorska,
         ale to bolo len bezduché vypočítanie kráľov a rokov. Učil som sa akýsi prírodopis, ale to
         bol len púhy slovníček latinských a maďarských názvov, ktorý len preto tĺkol Škrabák do
         nás, aby sme v čas skúšky mená plynne rapotali.“
   </p>
   <p>
    Až v Kežmarku, kam prešiel v roku 1829, začalo mu svitať. Tu pôsobil na gymnáziu
         vlastenec a osobný priateľ Kollárov, Palackého i Šafárikov, profesor Ján Benedikti. Na
         nahovárame spolužiakov, nie z presvedčenia, len z akejsi chlapčenskej všetečnosti, Záborský
         vstúpil do Slovenskej spoločnosti. Ale priam po roku z nej vystúpil. A tu si ho Benedikti
         zavolal k sebe, dohovoril mu a zavrátil ho. „Bol to pre mňa hlas z neba, bola to iskra,
         ktorá mi zapálila hlavu i srdce. Od tej chvíle zmocnila sa ma až prepiata, streštená
         národná horlivosť. O ničom inom som nemyslel, ako čím by som viac osožil Slovákom…“ píše
         Záborský po rokoch o účinku, ktorý naň mali slová Benediktiho.
   </p>
   <p>
    V Kežmarku študoval najprv filozofiu, potom práva. Ale už roku 1832 prechádza do Prešova
         na teológiu. Nazdal sa, že v tíšine oltára nájde najpríhodnejšiu atmosféru pre prácu
         literárnu, na ktorú už vtedy pomýšľal. V Prešove sa usilovne vzdelával, prednášal filozofiu
         v krúžku spolužiakov, zriadil knižnicu, dopisoval si s „peštianskym prorokom“ Jánom
         Kollárom. Ale ani teologické štúdiá nedokončil; roku 1835 prijal kaplánku v Pozdišovciach
         (Zemplín). Chcel si nazbierať groší na cestu do Nemecka, aby sa tam na niektorej zo
         slávnych univerzít „lepšie uspôsobil ku tomu milému spisovateľstvu“, ktoré ho čím ďalej
         väčšmi lákalo. A keď ho chovanie pozdišovskej maďarónskej spoločnosti vyprovokovalo na
         napísanie vlasteneckej ódy
    <span class="emphasis">
     <em>
      Na Slovákov
     </em>
    </span>
    , ktorú anonymne poslal
         Kollárovi na posúdenie, bol jeho životný osud rozhodnutý. Kollár ódu vychválil, uverejnil
         ju roku 1836 v almanachu Zora a zaklínal Záborského, aby mu prezradil pôvodcu. Opojený
         úspechom, plný horúceho nadšenia a snov o sláve i šťastí Záborský venoval všetky svoje sily
         príprave pre dráhu spisovateľskú. Začal dokonca zanedbávať svoj úrad, aby získal voľný čas
         pre svoju literárnu záľubu. Posmelil ho k tomu zlý príklad jeho principála, akéhosi
         Lindtera Jánoša, ktorý vždy len vtedy išiel so svojím magazínom nemeckých kázní do záchodu,
         keď už druhý raz zvonilo do kostola.
   </p>
   <p>
    Po štyroch rokoch účinkovania v Pozdišovciach odchádza roku 1839 na univerzitu do Halle.
         Našiel tu Ľudovíta Štúra, Benjamína Pravoslava Červenáka a Gustáva Grossmanna. Pokúsil sa
         uzavrieť s nimi priateľstvo, ale nepodarilo sa mu to pre rôznosť náhľadov o zásadných
         veciach literárnych a politických. Záborský zastával napr. mienku, že národnú obrodu možno
         dosiahnuť len prostredníctvom šľachty a duchovenstva, kým Štúr chcel pôsobiť priamo na
         široké vrstvy ľudu. Štúr ďalej zavrhoval všetky umelé formy básnictva a pokladal piesne
         národné za jediný vzor pre poéziu slovenskú. Záborský si vážil klasikov, učil sa od nich a
         poéziu umelú staval nad národnú.
   </p>
   <p>
    Po roku vrátil sa Záborský domov a prijal kaplánku v Lipt. Sv. Mikuláši u Michala
         Miloslava Hodžu. Zoznámil sa tu s Gašparom Fejérpatakym a ukázal mu svoje bájky, ktoré
         začal písať podľa gréckych vzorov ešte počas svojho pobytu v Pozdišovciach. Fejérpatakymu
         sa bájky tak zapáčili, že ich dal roku 1840 na vlastné útraty vytlačiť, sľubujúc ich
         autorovi veľký úspech. Úspech však neprišiel, bájok si nikto nevšimol. To bolo prvé
         Záborského sklamanie v literatúre.
   </p>
   <p>
    V Mikuláši pobudol Záborský iba pol roka; v decembri roku 1840 vyvolili si ho za farára
         do Rankoviec v Abaujskej stolici. Krátko po príchode do nového pôsobišťa zastihlo ho veľké
         nešťastie: zhorel mu chrám, fara i škola. Cirkev mala síce peniaze, z ktorých bolo možné
         budovy znovu postaviť, ale spreneveril ich dozorca Samuel Szonntag. Horko-ťažko nazbieral
         Záborský z milodarov aspoň toľko groší, že dal zakryť chrám a postaviť novú školu. Sám
         býval za ten čas v sedliackej chalupe.
   </p>
   <p>
    V takomto biednom postavení nedalo sa, pravda, myslieť na štúdium, ani na literárnu
         prácu. A to bolo pre Záborského najväčšie súženie. To aspoň sčiastky vysvetľuje i jeho
         osudný krok, prestúpenie na katolícku vieru. Bohatstva síce nebol Záborský nikdy
         žiadostivý, privykol od detstva na ústrky života, ale túžil po duševnej pohode, po
         nezávislosti a pohodlí potrebnom k prácam literárnym. A to, zdalo sa mu, nemôže poskytnúť
         cirkev evanjelická v takej miere ako cirkev katolícka. K tomu sa pripojili i konkrétne
         sľuby zo strany katolíckej: ubezpečovali ho, že sa stane profesorom v seminári a získa tak
         príležitosť pôsobiť na mládež v duchu svojich ideálov. To všetko nebolo by, pravda, stačilo
         na zdolanie pevného náboženského presvedčenia. Ale Záborský takéto presvedčenie nemal. Bol
         to duch skeptický, s racionalistickým odporom proti dogmám a formálnym prejavom viery. „S
         takým svedomím môžem byť vždy katolíckym, ako som evanjelickým kňazom,“ odpovedal Andrejovi
         Kalásovi, farárovi peklianskemu, na otázku, či katolizovaním neučiní násilie svojmu
         presvedčeniu.
   </p>
   <p>
    „Viem, čo vás teda zdržuje,“ hovoril mu ďalej Kalás. „Hrozíte sa bezženstva.“
   </p>
   <p>
    „K tomu som odhodlaný dávno,“ odvetil Záborský, „bo nechcem množiť dosť už schudobnenú
         rodinu. Národ je mojou ženou i rodinou. A keďže som si preň vyvolil i tento stav duchovný,
         prinesiem mu ešte obeť dobrého mena.“ — A podal Kalásovi pravicu.
   </p>
   <p>
    Šiesteho februára 1842 odobral sa na rozvalinách chrámu od svojich farníkov.
   </p>
   <p>
    No ani nové prostredie neposkytlo Záborskému príležitosti na ukojenie jeho ambícií.
         Nielenže mu znemožnili prípravu za profesora histórie alebo klasickej filológie, ale
         sprvoti pokúsili sa znemožniť mu i účinkovanie medzi slovenským ľudom: pridelili mu
         poslednú z piatich nemeckých kaplánok v Košiciach. No Záborského odstrkovanie nezlomilo; v
         maďarský národný sviatok, na deň sv. Štefana, smelo kázal v prítomnosti viacerých kňazov
         proti maďarománii. Pravda, odcudzenie medzi ním a štúrovcami po jeho katolizovaní ešte
         väčšmi sa prehĺbilo. Tým väčšmi, že Záborský v jazykových búrkach o samostatnú spisovnú reč
         slovenskú postavil sa spočiatku na stanovisko Kollárovo, hájil češtinu proti slovenčine a
         jeho príspevok na túto tému odtlačený bol v povestných Kollárových
    <span class="emphasis">
     <em>
      Hlasoch a
            potřebě jednotného spisovného jazyka pro Čechy, Moravany a Slováky
     </em>
    </span>
    .
   </p>
   <p>
    Revolučný rok štyridsiaty ôsmy zastihol ho ešte vždy v košickej kaplánke. Ako všetkým
         slovenským národovcom ušlo sa i jemu toho roku prenasledovania a žalárovania. Pri domovej
         prehliadke našli u neho odtlačok Žiadostí slovenského národa a to bol postačujúci dôvod na
         obvinenie z vlastizrady a postavenie pred náhly hrdelný súd. Iba príchod cisárskeho vojska
         do Košíc zachránil Záborského pred výrokom súdu. Mesto potom prechádzalo z rúk do rúk. Raz
         ho dobyli cisárski, raz Košútovi vojaci. Záborský tŕpol ďalej o svoju hlavu. Košickí
         špehúni sliedili za každým jeho krokom. Rozchyrovali o ňom, že pripravuje povstanie na
         východnom Slovensku, a čakali len na vhodnú príležitosť, aby obnovili pravotu proti nemu. V
         takomto napnutom položení navštívil ho nečakane raz večer Ľudovít Štúr, ktorý bol vtiahol
         na čele 800 dobrovoľníkov s vojskom generála Ramberga do Košíc. Keď Záborskému prišli
         povedať, že „pán na bielom koni“ stojí pri vrátach a žiada si hovoriť s ním, hneď mu prišlo
         na um, „či to nebude Štúr“, a bežal dolu, k nemu. Ale noc bola taká tmavá, že nemohol
         rozoznať osoby, zbadal len, že okolo dvoch jazdcov stojí hlúčok ľudí. Štúra priam poznal po
         hlase. Ale na jeho otázku: „Jonáš, či ma nepoznáš?“ odvetil s úzkosťou: „Nemám šťastia.“ Bo
         ľudí okolo Štúra pokladal za košických špehúnov, ktorí sa prišli podívať, aké bude ich
         stretnutie. Štúr vyslovil svoje meno a žiadal od Záborského nocľah. „To,“ odvetil mu
         Záborský, „musíš pýtať od farára. Ja som nie pán v dome.“ Inak odpovedať nemohol, ale Štúra
         dotklo sa takéto privítanie veľmi nemilo. Vybehol strmo hore schodmi do fary, Záborskému
         ani ruku nepodajúc. A hoc pobudol na fare tri dni, hoc mu Záborský vysvetlil svoju
         chladnosť, neudobril sa. Táto charakteristická príhoda — nemal na nej viny Štúr ani
         Záborský, vyvolali ju okolnosti — bola osudnou pre Záborského: súčasne so Štúrom bol v
         Košiciach i Mikuláš Dohnáni, ktorý o pár rokov tak prísne odsúdil Záborského
    <span class="emphasis">
     <em>
      Žehry
     </em>
    </span>
    a pod dojmom z košickej schôdzky obvinil ich autora zo
         zbabelosti, napíšuc, že v rokoch 1848 — 1849 Záborský „skrytý bol… a vyšiel na svet, až keď
         s istotou vedel, že Košút nemôže utiecť z Kiutahie“.
   </p>
   <p>
    Dohnániho slová veľmi krivdili Záborskému. „Tajiť sa, skrývať sa so svojím presvedčením,
         to nebol Jonáš Záborský,“ píše Jozef Škultéty v poznámkach k jeho životopisu.
   </p>
   <p>
    Kapitulácia Maďarov pri Világoši a víťazstvo cisárskeho vojska, po boku ktorého bojovali
         slovenskí dobrovoľníci, priniesli krátku úľavu nášmu národnému životu. Vláda povoľuje
         založenie troch slovenských gymnázií a Matice slovenskej, Slováci dostávajú sa do Štátnych
         úradov, vo Viedni zakladajú sa vládne
    <span class="emphasis">
     <em>
      Slovenské noviny
     </em>
    </span>
    .
   </p>
   <p>
    Tieto rediguje najprv Radlinský, Kuzmány a Lichard. Potom, keď Radlinského povolali za
         prekladateľa zákonov do Pešti, pozývajú k nim na jeho miesto Záborského. Záborský mal v ten
         čas nádej stať sa profesorom gréčtiny v Košiciach (bol už vymenovaný za mimoriadneho a
         bezplatného profesora), preto pozvanie najprv odmietal. Ale na ustavičné naliehanie
         Radlinského a Lichardovo redaktorstvo napokon prijal (roku 1850).
   </p>
   <p>
    Slovenské noviny vychodili v prvom ročníku (1849) po slovensky. Ale už v druhom ročníku,
         ešte pred príchodom Záborského, podľahli redaktori Radlinský, Kuzmány a Lichard vplyvu
         Kollárovmu a začali ich vydávať po česky, v takzvanej „staroslovenčine“. Tak jediné
         slovenské noviny obrátili sa proti slovenčine, na ktorej len čo sa po tuhých bojoch
         zjednotilo celé pokolenie. Bola to pre štúrovcov trpká pilulka, nemohli ju prijať bez
         odporu. Nie div, že časť ich útokov proti Slovenským novinám zviezla sa na hlavu
         Záborského. A to tým skôr, že po jeho príchode do Viedne Slovenské noviny ešte viac
         spríkrili svoje stanovisko k slovenčine a jej predstaviteľom. Znovu, ako v prvej fáze boja
         sústredeného okolo Kollárových Hlasov, padali ostré slová na oboch stranách. A práve v
         tieto časy (roku 1852), v takejto rozdráždenej atmosfére, vyšli Záborského
    <span class="emphasis">
     <em>
      Žehry
     </em>
    </span>
    , zbierka to vlasteneckých ód, básnických listov a —
         epigramov, namierených zväčša na Štúrovcov. Nešťastné zoskupenie okolností, nešťastný
         košický večer, nešťastná ľudská slabosť. Bo i štúrovci boli len ľudia. V záchvate
         šľachetného boja dali sa v tomto prípade strhnúť a obetovali hodnotné básnické dielo
         osobnej zaujatosti. Nepomohlo ani to, že pôvodca vydal dielo vlastným nákladom a všetok
         výnos Žehier venoval Matici slovenskej; Kalinčiak a Dohnáni v Hurbanových Slovenských
         pohľadoch príkro zavrátili dielo i autora.
   </p>
   <p>
    Trpko sa žaluje Záborský po rokoch: „Nanosili sa i do osoby. Predstavili ma obecenstvu
         ako chabého zbabelca, ktorý v čas národných bojov čušal. Vyčítali i nemravnosť. Vyslovili,
         že pôvodca len preto venoval výnos Matici, lebo predvidel, že by ináč nikto zaň grajciara
         nedal. To bola pomsta za moje košické privítanie. Kalinčiaka podpálil Štúr, Dohnániho
         Hurban… Malo to však následky pre mňa i národ hrozné, nezmazateľné. Zabili ma pred
         obecenstvom, ktoré i tak mi nikdy náchylné nebolo, mravne. Učinili ma navždy predmetom
         úškľabov a opovrženia. Zničili všetky moje diela pred ich vznikom. Nič som viac nemohol
         vydať, iba ak na vlastnú škodu… Polovica z diel mojich klesne so mnou do hrobu, a ktoré
         vyšli násilne na svetlo, tie sú, akoby ich nebolo. Tým sa mohli pochlúbiť paškvilanti, že
         uhodili do živého…“
   </p>
   <p>
    Ťažké a trpké slová. Ale hoc je v nich mnoho pravdy, nie je v nich pravda celá. Samo
         odsúdenie Žehier sotva mohlo mať taký ďalekosiahly vplyv na osud ostatného Záborského
         diela. Sotva by bolo stačilo odvrátiť tak dokonale verejnú mienku, keby jeho tvorba inak
         bola lahodila vtedajšej slovenskej pospolitosti. Keby sa jej bola líškala, kajúcne
         priznávala k chybám alebo keby aspoň nebola vybočovala z vtedajších konvencií. Ale nič
         takého. Záborský sa ani nelíškal, ani nekajal, ani nepísal romanticky preidealizované
         historické rozprávky. Naopak, Záborský celý život útočil, celý život podpichoval, vnášal do
         literatúry slová, od ktorých obecenstvu, naučenému na sladkú, cintľavú reč romantických
         básnikov, vlasy dupkom vstávali. Prvý u nás vyslovil — dávno pred príchodom realizmu — že
         najväčšou spisovateľskou dokonalosťou je písať prirodzene. Jeho historické novely sú oveľa
         triezvejšie, skutočnosti bližšie ako novely Paulinyho alebo Hurbanove. Ich dej je podložený
         podrobným štúdiom, niet v nich anachronizmov. Jeho satiry museli sa zdať vtedajšiemu
         prostrediu neslýchane smelé. (Mnohým sa budú zdať smelé i dnes.) Všimnite si len v tejto
    <span class="emphasis">
     <em>
      Faustiáde
     </em>
    </span>
    , ako sa vedel vysmiať primitívnej predstave svojho
         cirkevníka o nebi, pekle alebo očistci. Takýto výsmech musel vtedy vzbudiť pohoršenie a
         odsúdenie.
   </p>
   <p>
    Nie teda samotné odmietnutie Žehier, ale celý jeho postoj k životu, jeho objaviteľský
         duch, ktorým za priaznivejších podmienok mohol predbehnúť svoju dobu o celé jedno
         pokolenie, jeho miestami až naturalisticky drsný štýl, a nie napokon i jeho britké pero,
         učinili Záborského dielo nestráviteľným pre vrstovníkov. Čoho sa Záborský dotkol, všetko sa
         osvetlilo, všade vznikol jas. Ale tento jas súčasníkov oslepoval. Bol to pre nich často
         prináhly prechod z tmy do svetla. Nerozoznávali kontúry, na ktoré im Záborský posvietil,
         oslňovali ich. Vezmime hociktorú z jeho rozprávok:
    <span class="emphasis">
     <em>
      Dva dni v Chujave
     </em>
    </span>
    :
         Čistý realizmus; obrat v biednom postavení dediny Chujavy nenastane vplyvom dákeho
         uznesenia na Matičnom zhromaždení, ani vplyvom romantického blúznenia spisovateľov, ale
         vplyvom premyslenej práce štyroch odborníkov na podklade hospodárskom. Vezmime jeho
    <span class="emphasis">
     <em>
      Rozhovor o básnictve
     </em>
    </span>
    : Je to náš prvý, vskutku kritický pokus o
         zrovnávacie zhodnotenie daktorých diel našej literatúry. Atď.
   </p>
   <p>
    Vo Viedni pobudol Záborský do roku 1853. Sužovalo ho tu nielen nepochopenie zo strany
         domácich, ale i prostredie samo. Tvrdý Bachov absolutizmus. Jeho práca pri novinách bola
         vtisnutá do veľmi úzkeho žliabka; pociťoval čím ďalej, tým väčší odpor k pokryteckému
         remeslu vládneho novinára. Jeho predstavený, ministerský tajomník Anton Beck, zakázal
         redaktorom Slovenských novín akúkoľvek kritiku vládnych krokov, nedovolil nijakej
         nepriaznivej zprávy o akomkoľvek úradníkovi, každé číslo museli dať na predbežnú cenzúru.
         Za takýchto okolností bol by sa Záborský rád vzdal svojho miesta redaktora, keby mu boli
         dali iný úrad, ktorý mu pred príchodom do Viedne v prípade odchodu od novín sľubovali. Beck
         ho však prepustil zo štátnych služieb bez náhrady. Neostávalo mu iné ako znova žiadať o
         faru od biskupstva košického. Maďarský biskup Fábry chcel sa pomstiť vykričanému panslávovi
         a pridelil mu ošarpanú, spustnutú faru v Župčanoch, obstrihajúc ešte k tomu náležite jeho
         dôchodky a potupiac ho pred vlastnými farníkmi. Po príchode do Župčian zatvrdil sa
         Záborský, že viac písať nebude. Nie div po takých skúsenostiach. Ale vydržal nepísať len
         šesť rokov… Potom dal farské pole do prenájmu, a hoci nemal najmenšieho výhľadu na
         uverejnenie svojich „trudovín“, predsa písal skoro do samej smrti (23. januára 1876)
         namáhavé drámy, povesti, hrdinské básne, dejiny Uhorska a i. Krátko pred smrťou starostlivo
         prepísal všetky svoje trudoviny a poslal ich najprv Matici slovenskej a po jej zrušení
         Matici českej. Dnes sú v Národnom múzeu v Prahe, zviazané v štyroch hrubých zväzkoch.
   </p>
   <p>
   </p>
   <p>
    <span class="bold">
     <strong>
      Dielo Jonáša Záborského
     </strong>
    </span>
   </p>
   <p>
   </p>
   <p>
    Prvé svoje pokusy uverejnil Záborský v Kuzmányho Hronke roku 1836. Boli to vlastenecké
         ódy na Šafárika, na Kollára, na Muňaya a najmä pamätná
    <span class="emphasis">
     <em>
      Na Slovákov
     </em>
    </span>
    .
         Súčasne s ódami začal písať bájky. Prvý výbor z nich vydal mu Gašpar Fejérpataky roku 1840
         v Levoči, po druhý raz vyšli v Žehrách a po tretí raz, prepísané do slovenčiny, opravené a
         doplnené, vydal ich Jozef Viktorín v Pešti roku 1866.
    <span class="emphasis">
     <em>
      Bájky
     </em>
    </span>
    boli
         sčasti pôvodné, sčasti voľne preložené a prepracované podľa bájok gréckych a poľských od
         Krasického. Záborský si ich veľmi cenil a usilovne ich zveľaďoval a zdokonaľoval celý svoj
         život. Stále dúfal, že aspoň táto časť jeho diela prenikne do širokých vrstiev národa.
         Pravda, márne. Iste i preto, že Záborský Bájky preceňoval; ich hodnota bola malá. Prekážal
         mu nielen nedostatok originality, ale aj premuštrovaná forma. Záborský snažil sa v tých
         časoch písať „klasicky“, a urobil tak na úkor jasnosti, zrozumiteľnosti a vtipnosti. Mnohé
         bájky sú hotovými rébusmi, ťažko sa dopátraš ich zmyslu. Jediná ich cena je v tom, že sú
         prvým pokusom o tendenčné básnictvo na Slovensku.
   </p>
   <p>
    Nedostatok autokritiky prejavil Záborský aj tým, že sa zriekol svojich „básní lyrických“
         a tým i veľkej časti svojej tvorby satirickej. Lebo i satira, a najmä satira, bola
         Záborského „lyrikou“. Nie výlevy osobných citov, srdce naplnené svetobôľom, ale ostré
         postrehy skutočnosti, prudké výpady proti odrodilstvu, vecný, často až naturalistický drsný
         výraz charakterizujú Záborského „lyriku“ v jeho
    <span class="emphasis">
     <em>
      Žihadliciach, Iskriciach,
            Násmešných listoch, Násmešných telegramoch
     </em>
    </span>
    a
    <span class="emphasis">
     <em>
      Násmešných
            rozmluvách
     </em>
    </span>
    , v
    <span class="emphasis">
     <em>
      Knihe Džefr
     </em>
    </span>
    a v
    <span class="emphasis">
     <em>
      Kalendári
            drotára Fedora
     </em>
    </span>
    . Táto časť jeho tvorby srší vtipom a dobre mierenými šípmi
         skutočného umelca. Prenikavý pohľad zabodáva sa v nej do skrytých slabostí súčasníkov a
         odhaľuje temné stránky verejného života na Slovensku. Tu bol Záborský vo svojom živle;
         nejedna udalosť, nejedna osobnosť ukáže sa ti v novom svetle v tých krátkych zábleskoch
         jeho násmeškov, uverejňovaných na stránkach Sokola a Černokňažníka. Kritici Žehier veľmi
         ublížili Záborskému, keď popri ťažkopádnych a cez Horácia precedených
    <span class="emphasis">
     <em>
      Dumách
     </em>
    </span>
    , popri
    <span class="emphasis">
     <em>
      Básnických
     </em>
    </span>
    a
    <span class="emphasis">
     <em>
      Hrdinských listoch
     </em>
    </span>
    paušálne odsúdili i epigramy.
   </p>
   <p>
    Obšírny, ťažkou časomierou zložený náboženský epos
    <span class="emphasis">
     <em>
      Vstúpenie Krista do
            raja
     </em>
    </span>
    zostal v rukopise. Iba ukážka z neho bola uverejnená v Sokole II., 1836.
         Zaujímavé pri tomto diele je, že Záborský chcel ním stvoriť výpravnú báseň zo samých
         kresťanských prvkov, aby tým priblížil časť biblickej histórie modernému a vzdelanému
         človeku. Podľa Záborského je totiž Písmo spracované formou neumelou, dnešný vkus nachádza v
         ňom málo básnických krás a veľa by sa vykonalo pre oživenie náboženského cítenia v
         inteligentných vrstvách, keby sa našiel bohom nadaný básnik, ktorý by prelial Nový zákon do
         modernej, esteticky pôsobivej formy.
   </p>
   <p>
    V poézii hamovala Záborského jeho záľuba v časomiere. Jeho prudkej povahe a výbušnej
         obraznosti lepšie vyhovovala próza, v ktorej mohol písať „prirodzene“ a nemusel sa trudiť
         skladaním slov do hexametrov. Preto je Záborský veľký v próze. A v próze aj dosiahol
         pomerne najväčšie úspechy. Jeho rozprávky patria dodnes k najlepšiemu, čo sa u nás
         napísalo. Najmä autobiografický
    <span class="emphasis">
     <em>
      Panslavistický farár
     </em>
    </span>
    (Tábor 1870)
         dosahuje realistickými kresbami šarišského ľudu a cirkevných i politických pomerov v
         bývalom Uhorsku vrchol našej novelistiky. Demokratické zásady a realistický pohľad na život
         prejavil Záborský najmarkantnejšie v knižke
    <span class="emphasis">
     <em>
      Dva dni v Chujave
     </em>
    </span>
    (1873),
         všetky pokrokové myšlienky, s ktorými o dvadsaťpäť rokov po vyjdení knižky vystúpilo
         pokolenie hlasistov, vyslovil Jonáš Záborský už v tomto zabudnutom dielku. Knižka je
         rozdelená na dve časti. V prvej Záborský opisuje „deň škaredý“, chudobu a zadebnenosť
         dedinského ľudu, vykorisťovaného krčmárom, slúžnym a statkárom. V druhej sa líči „deň
         pekný“ a prostriedky, ktorými sa ho dosiahlo: osvetou ľudu, založením svojpomocných
         peňažných ústavov a hospodárskych družstiev, protialkoholickou propagandou, modernejšími
         výrobnými prostriedkami a p. O celých dvoje pokolení predbehol, hľa, Záborský týmto dielom
         svoju dobu. Ono samo by malo stačiť priblížiť nám Záborského a učiniť jeho meno nesmrteľným
         v slovenskej literatúre.
   </p>
   <p>
    Ostatné prozaické práce Záborského ostali alebo roztratené v časopisoch, alebo sú dosiaľ
         v rukopise. Z rukopisnej pozostalosti uverejnil Jozef Škultéty v Slovenských pohľadoch
    <span class="emphasis">
     <em>
      Faustiádu
     </em>
    </span>
    a
    <span class="emphasis">
     <em>
      Pompézňu
     </em>
    </span>
    (pôvodne Frndolína) r.
         1912, historické črty
    <span class="emphasis">
     <em>
      Mazepova láska
     </em>
    </span>
    a
    <span class="emphasis">
     <em>
      Hlovík medzi
            vzbúreným ľudom
     </em>
    </span>
    r. 1894. V Sokole vyšli satiry
    <span class="emphasis">
     <em>
      Kulifaj
     </em>
    </span>
    (1864),
    <span class="emphasis">
     <em>
      Šofranko
     </em>
    </span>
    (1866),
    <span class="emphasis">
     <em>
      O siedmich vodcoch
            maďarských
     </em>
    </span>
    (1866, v MSK, podľa prepracovaného rukopisu) a historická povesť
    <span class="emphasis">
     <em>
      Svätoplukova zrada
     </em>
    </span>
    (1869); v Černokňažníku satiry
    <span class="emphasis">
     <em>
      Mroč
     </em>
    </span>
    (1864) a prvá časť
    <span class="emphasis">
     <em>
      Chruňa a Mandragory
     </em>
    </span>
    (1864); po česky v kalendári Posel z Prahy na r. 1871 vyšli satiry
    <span class="emphasis">
     <em>
      Mrzutá
     </em>
    </span>
    a
    <span class="emphasis">
     <em>
      Mazepova láska
     </em>
    </span>
    . V rukopise zostali:
         veršovaná
    <span class="emphasis">
     <em>
      Smrť Jánošíkova
     </em>
    </span>
    , novoveká rozprávka
    <span class="emphasis">
     <em>
      Jurát
     </em>
    </span>
    , ďalej
    <span class="emphasis">
     <em>
      Buld
     </em>
    </span>
    , rozprávka s historickým
         úzadím;
    <span class="emphasis">
     <em>
      Borzajovci
     </em>
    </span>
    , povesť z umelcovho života a črta
    <span class="emphasis">
     <em>
      Nálezca
            pokladu
     </em>
    </span>
    .
   </p>
   <p>
    I v týchto rozprávkach obetoval Záborský dokonalú umeleckú formu ideovému zameraniu. Je
         v nich lepším propagátorom pokrokových myšlienok ako básnikom. Vtip, bystrá pozorovacia a
         kritická schopnosť, štipľavá satira dávajú však i týmto črtám hodnoty umelecké.
   </p>
   <p>
    Svoje zaujímavé, hoc dnes už zväčša prekonané náhľady estetické prejavil Záborský v
    <span class="emphasis">
     <em>
      Rozmluve o básnictve
     </em>
    </span>
    (Sokol, 1863; v MSK, podľa prepracovaného
         rukopisu, vynechali sme 7. kapitolu). I tu mal svojrázny postoj k pretriasaným otázkam.
         Znamenitá znalosť svetovej literatúry umožnila mu kritický pohľad na slovenskú literatúru.
         Tento rozhovor štyroch kňazov je vari prvým pokusom o zrovnávaciu kritiku našej literatúry.
         Mnohé jeho závery zaslúžia si i dnes pozornosť zo strany odborníkov.
   </p>
   <p>
    Svoje filozofické a náboženské náhľady Záborský zhrnul do zbierky kázní
    <span class="emphasis">
     <em>
      Múdrosť života
     </em>
    </span>
    (Viedeň 1853) a do krátkej, v dialógu napísanej
    <span class="emphasis">
     <em>
      Rozmluvy filozofickej o svete
     </em>
    </span>
    (Rukopisy zv. 1). Odráža sa v nich
         jeho racionalisticko-skeptická povaha. Uznáva síce nevyhnutnosť dogiem vo viere, ale iba
         ako predpokladov mravnosti.
   </p>
   <p>
    Nedostatok autokritiky najviac sa vypomstil Záborskému ako dramatikovi. Nepremožiteľná
         ctižiadosť hnala ho celý život k skladbe náročných divadelných hier, stavala mu pred oči
         vysoké vzory, trúfal si stať sa druhým Shakespearom, ale ani jedna z jeho tridsiatich drám
         nedostala sa na javisko a len po biede našiel pre ne miesta v prílohe k Sokolu a u
         šľachetného nakladateľa a mecenáša Viktorína. Ako v poézii, tak i tu stroskotal Záborský na
         forme tým, že si volil reč viazanú. Ale stroskotal i v kompozícii a v psychologickej
         motivácii deja. Hry jeho nemajú dramatický spád, charakteristika osôb je slabá, učený
         historik prevyšuje v nich dramatika.
   </p>
   <p>
    Z tridsiatich troch drám čerpá deväť tému z dejín uhorsko-slovenských (
    <span class="emphasis">
     <em>
      Odboj
            zadunajských Slovákov, Arpádovci
     </em>
    </span>
    — obe v Lipe III, 1864;
    <span class="emphasis">
     <em>
      Posledné
            dni Veľkej Moravy, Bitka pri Rozhanovciach, Felicián Sáh, Karol Dračský, Alžbeta
            Ludiekovna
     </em>
    </span>
    — roku 1865 v Budapešti pod názvom
    <span class="emphasis">
     <em>
      Básne dramatické;
            Jánošíkova večera, Striga
     </em>
    </span>
    — roku 1870 v Skalici pod názvom
    <span class="emphasis">
     <em>
      Divadelné hry
     </em>
    </span>
    ), druhých deväť je z dejín ruských a vyšli pod
         spoločným názvom
    <span class="emphasis">
     <em>
      Lžedimitrijady čili búrky lžedimitrijovské v Rusku
     </em>
    </span>
    v
         Pešti roku 1866. (Sú to:
    <span class="emphasis">
     <em>
      Ubitie Dimitrija, Ocarenie Godunova, Lžedimitrij v
            Poľsku, Pád Godunových, Prvý Lžedimitrij, Druhý Lžedimitrij, Tretí Lžedimitrij,
            Liaputovci, Poslední zločinci.
     </em>
    </span>
    ) I jedna dráma nevydaná má látku z dejín
         ruských (
    <span class="emphasis">
     <em>
      Pomsta za pomstu,
     </em>
    </span>
    veselohra zo začiatku XVII. stor.). Skupina
         posledných siedmich historických kusov je z dejín uhorsko-srbských. Tieto vyšli v Skalici
         roku 1870 v
    <span class="emphasis">
     <em>
      Divadelných hrách.
     </em>
    </span>
    (Sú to:
    <span class="emphasis">
     <em>
      Chorvátska Helena,
            Huňadovci, Dóža, Utíšenec, Stroskotanie Srbska, Ďorde Čierny a Bátoryčka.
     </em>
    </span>
    )
         Ostatných sedem je zo života súčasného. (Sú to frašky a veselohry:
    <span class="emphasis">
     <em>
      Najdúch,
            Bohatý okradač, Korheľ a ožran, Cudzoložník, Pytač, Betlehem a Pansláv.
     </em>
    </span>
    )
   </p>
   <p>
    Drámy historické, hoc písané s vysokými ambíciami, sú vlastne iba prípravou bez
         básnickej invencie k Záborského obsiahlym
    <span class="emphasis">
     <em>
      Dejinám kráľovstva
         uhorského
     </em>
    </span>
    . Žiaľ, že ani toto zavŕšenie svojho životného diela nemohol vydať pre
         smelosť a priamosť, ktorú v ňom prejavil pri riešení politických a náboženských otázok.
         Dielo bolo zaostrené najmä proti katolíctvu, a to spôsobilo, že jeho vydanie odmietla i
         Matica slovenská i české vedecké nakladateľstvá. Hlavnou autorovou snahou bolo však
         zavrátiť v Dejinách falošné kombinácie maďarských historikov. O to isté pokúšal sa i v
         mnohých menších historických prácach uverejňovaných najmä v Letopise Matice slovenskej.
   </p>
   <p>
    <span class="emphasis">
     <em>
      (1934)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1372">
       </a>
       Busta
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e1379" name="d56e1379">
      8
     </a>
     ]
    </sup>
   </p>
   <p>
   </p>
   <p>
    Začiatok noci. Jedenásť hodín.
   </p>
   <p>
    Celý večer sedí tu ktosi za stolom a jednostaj myslí na istú udalosť, ktorá sa stala
         koncom zimy roku 1849 na fare v Košiciach.
   </p>
   <p>
    Celý večer ktosi sa tu trápi a chce si onú udalosť predstaviť, sprítomniť ju a vidieť
         tak, akoby sa bola stala včera pred jeho očami. Pravda, nedarí sa mu to. Nič sa mu totiž
         nedarí tak, ako by chcel.
   </p>
   <p>
    A nie je to ani udalosť dôležitá. Málokto dnes o nej vie, pretože nemala nijakého účinku
         na veci, ktoré sa potom stali v národe. Boh sám vie, prečo teda na ňu celý večer myslí a
         prečo pokladá za potrebné pochopiť dnes, po toľkých rokoch, celý jej priebeh vyvolať si
         pred očami celý jej dramatický spád.
   </p>
   <p>
    Huk áut a tramvají, čo k nemu celý večer doliehal z ulice cez tenké steny bytu, pomaly
         tíchne. I dieťa, ktoré donedávna plakalo a dralo sa za svetlom, stíchlo a zaspalo. Len
         vedľa, v susednom byte, ktosi ešte hrá neznámu skladbu v molovej stupnici. A biela sadrová
         busta na knižnici žiari pritom z pološera matným, tajomným leskom.
   </p>
   <p>
    Ten vedľa chvíľu hrá a chvíľu odpočíva. Kým hrá, stojí sadrová busta pokojne a žiari
         mäkkým, molovým leskom. Keď hráč odpočíva a ticho v izbe sa zaostruje, pristupuje busta
         bližšie, jej kontúry stvrdnú a jej oči dívajú sa na človeka za stolom s povýšeným, gánivým
         výrazom.
   </p>
   <p>
    Po chvíli sa znova ozve hudba. Placho vzlietne a zakrúži okolo stien. Najprv zvoľna,
         potom čoraz rýchlejšie. Napokon krúži a krúži okolo hlavy ako netopier, ktorého nestačíte
         sledovať očami a ktorého sa dievčatá na dedine boja, pretože sa im môže zapliesť do vlasov
         a bude ich potom celú noc dláviť a cicať im krv.
   </p>
   <p>
    To sú tie známe poviestky o vlkolakoch, ktorí sa milujú s pannami, sajú im krv a
         prinášajú im desivé a hriešne sny. A, pravda, ráno, keď sa také dievča zobudí, nájde na
         svojich panenských perách chrastu, ktorú jej vlkolak nechal na pamiatku.
   </p>
   <p>
    Ach, ako pôsobivo a vieryhodne znejú dodnes tieto poviestky o vlkolakoch a netopieroch.
         Divíme sa, prečo sa už nestávajú a prečo časy, keď poviestky neboli poviestkami, ale
         najživšou skutočnosťou, nenávratne patria minulosti. Aký intenzívny a úprimný musel byť
         vtedy citový život ľudí. Ale možno, že sentimentálna ozvena týchto čias znie nám dosiaľ tak
         pôsobivo a vieryhodne len preto, že nikde nie je zachytená na gramofónovú platňu a že sa
         dostala do našich uší prostredníctvom osôb, ktoré nemali za lubom klamať nás a zvádzať k
         hriechu, ako to robia tí moderní pisári, čo zásobujú tlačiarne množstvom všelijakých
         nezmyslov, vedomých lží a neúprimností.
   </p>
   <p>
    Nikdy by sme nemali dôverovať tomu, čo títo pisári hlásajú. Človek, ktorý sa zaoberá
         spisovaním, odprvoti a samým mechanizmom svojho remesla odsúdený je na pretvárku, na
         neúprimnosť, v najlepšom prípade na zaznačovanie poloprávd, a nikdy nie pravdy celej. Nikdy
         neplatilo nič z toho, čo vymyslel horúčkovitý mozog básnikov, a nikdy sa podľa toho nik
         nespravoval. Naše radosti a naše pochybnosti, naše sny a naše trvanie určovali odjakživa
         celkom iné veci.
   </p>
   <p>
    Hľa, udalosť, ktorá nás celý večer zamestnávala, zaznačená je slovo za slovom v
         histórii. Ba je o nej i akási skromná literatúra, niekoľko poznámok pod čiarou a niekoľko
         narážok v nemnohých zapadnutých literárnych štúdiách. A predsa nikomu sa nepodarí priblížiť
         k nej srdcom a vidieť ju holú, ako sa v skutočnosti stala.
   </p>
   <p>
    Najviac musí každého pri podobnom márnom pokuse pomýliť, pravda, busta, ktorá teraz, keď
         hráč na čele v susednom byte celkom stíchol, vzala na seba definitívne gánivý výzor a tisne
         povýšené bradu do goliera. Dve slovká, ktoré kedysi odzneli z tých v sadre odliatych úst a
         ktoré zaznačil J. M. Hurban v prvom ročníku Slovenských pohľadov, brnia výstražne v ušiach:
   </p>
   <p>
    — Mit akar?
   </p>
   <p>
    Týmto „mit akar“, vlastne len tým brnivým „r“ na konci, zastavil bol Ľudovít Štúr
         maďarských študentov, ktorí mali chuť do bitky.
   </p>
   <p>
    — Mit akar? — pýta sa znova busta na knižnici a „r“ na konci druhého slova znie práve
         tak výstražne „brnivo“ ako pred storočím.
   </p>
   <p>
    Skláňaš odovzdane hlavu nad starý ročník Slovenských pohľadov (1912) a poslušne hľadáš
         tam na strane 114 len to, čo je vytlačené:
   </p>
   <p>
    —… sedel som pri večeri, keď mi zvestoval mládenec, že akýsi pán na
    <span class="emphasis">
     <em>
      bielom
            koni
     </em>
    </span>
    stojí u vrát a žiada si hovoriť so mnou. „Či to nebude Štúr?“ pomyslím
         si a bežím. Ale noc bola taká tmavá, že ničoho nemohol som rozoznať. Len toľko som vybadal,
         že jazdci sú dvaja a že stojí okolo nich viac ľudí.
   </p>
   <p>
    „
    <span class="emphasis">
     <em>
      Jonáš!
     </em>
    </span>
    Či ma nepoznáš?“ ozve sa známy mne dobre hlas.
   </p>
   <p>
    „Nemám šťastia,“
    <span class="emphasis">
     <em>
      odpovedám s úzkosťou
     </em>
    </span>
    . Lebo obkľučujúcich Štúra
         ľudí držal som za košických prezvedačov, ktorí prišli vidieť, aké bude naše stretnutie a
         vítanie.
   </p>
   <p>
    Štúr vysloví svoje meno a žiada odo mňa hospodu.
   </p>
   <p>
    „To, reku, musíš pýtať od farára.
    <span class="emphasis">
     <em>
      Ja nie pán v dome.
     </em>
    </span>
    “
   </p>
   <p>
    Ináč som odpovedať nemohol, a predsa Štúr cítil sa tým náramne obrazeným.
    <span class="emphasis">
     <em>
      Ani
            ruky mi nepodal,
     </em>
    </span>
    keď skočil zo svojho sivka, ale tázal sa strmo: „Kde ten
         farár?“
   </p>
   <p>
    Vybehne s veľkým hrmotom šable hore schodmi… (tu sú tri bodky. A počujete — tam, kde sú
         tri bodky — štrngot šable, ktorá naráža na hrany schodov.)
   </p>
   <p>
    Plebán, ktorý by za svet nebol vzal slovenského slova do nemeckej svojej papule, táže sa
         latinsky, nemecky, maďarsky, čo chce? Ale
    <span class="emphasis">
     <em>
      môj
     </em>
    </span>
    Štúr (tak napísal Jonáš
         Záborský, činiac pokánie a účtujúc s týmto výstupom:
    <span class="emphasis">
     <em>
      môj
     </em>
    </span>
    Štúr…), môj
         Štúr vždy len slovensky a prechádza sa po chyži s pohvizdovaním (vskutku:
    <span class="emphasis">
     <em>
      prechádza sa po chyži s pohvizdovaním
     </em>
    </span>
    ), takže pán plebán musel
         zavolať tlmočníka…
   </p>
   <p>
    <span class="emphasis">
     <em>
      Ale žiadosť Štúrovu vyplnil.
     </em>
    </span>
    Kázal mu otvoriť hosťovskú chyžku, a
         to práve
    <span class="emphasis">
     <em>
      o bok
     </em>
    </span>
    mojej,
    <span class="emphasis">
     <em>
      takže nás len tenučká stena
            delila
     </em>
    </span>
    . (Všetko, čo tu podčiarkujem, vrýva sa nevymazateľne do pamäti. Nie
         pre archaickú skladbu slov, ale pre dravý spád, ktorým sa tu kopí jedna dramatická situácia
         na druhú a ktorým sa nenávratne završuje tragický osud Jonáša Záborského.)
   </p>
   <p>
    Čo ďalej nasledovalo, podané je veľmi zastrene a neurčito: Záborský neopovážil sa vojsť
         k Štúrovi alebo zaklopať aspoň na
    <span class="emphasis">
     <em>
      tenučkú stenu, ktorá ich delila
     </em>
    </span>
    .
         Striehol len (nešťastník) ako previnilec, kedy Štúr vyjde na ambit, a vkývnul ho potom
         okolo polnoci do svojej chyže.
   </p>
   <p>
    A tu, keby ste čakali podrobný opis vyvrcholenia tohto dramatického stretnutia,
         nasledujú už len dve-tri pridusené vety: „… vysvetlil som mu svoju chladnosť, ale to ho
         neudobrilo. Hovoril
    <span class="emphasis">
     <em>
      prez
     </em>
    </span>
    zuby, v tóne nie dôvernom.
    <span class="emphasis">
     <em>
      Jednako
            vymenili sme vospolok myšlienky naše, hoc sme oba zostali pri svojom…“
     </em>
    </span>
    (Nové
         tri body. Ale ako tamtie boli určité, až vám štrngot šable zvonil v ušiach, tak sú tieto
         nejasné, plné dusivého napätia a
    <span class="emphasis">
     <em>
      tajomstva, ktoré bolo vzaté do
         hrobu
     </em>
    </span>
    .)
   </p>
   <p>
    A práve
    <span class="emphasis">
     <em>
      o to
     </em>
    </span>
    ide, čo bolo zamlčané týmito troma bodkami! Práve
    <span class="emphasis">
     <em>
      to
     </em>
    </span>
    krúži neodbytne okolo hlavy človeka, sediaceho druhý večer za
         stolom a trudiaceho sa nad „vlastným“ životopisom Jonáša Záborského. („Trudiť sa“,
         „trudovina“ sú obľúbené termíny Záborského).
   </p>
   <p>
    Ach, nie! Neobviňujem literárnu históriu, a najmä nie Jozefa Škultétyho, ktorý vo svojej
         všetko prevyšujúcej dobrodušnosti taktne napísal do poznámky k Záborského životopisu:
   </p>
   <p>
    „A nešťastie! Košický večer, v ktorý — pre Záborského nenadále — po prvý raz videli sa pratelia
    <sup>
     [
     <a class="footnote" href="#ftn.d56e1498" name="d56e1498">
      9
     </a>
     ]
    </sup>
    z Hally, starší Záborský a viac než o pol štvrta roka mladší Štúr… Štúr
         zanevrel na každého zo svojich priateľov, ktorý roku 1848 nešiel „za národ bojovať“,
    <sup>
     [
     <a class="footnote" href="#ftn.d56e1502" name="d56e1502">
      10
     </a>
     ]
    </sup>
    a Jonáš Záborský v tom boji v Košiciach Štúra nechcel ani poznať. Ale to
         zavinil Štúr. Z lomozu, z cesty, obstúpený svojimi, hotový mrieť v protivenstvách, Štúr
         videl veci po svojom. V Košiciach, pokorných v prítomnosti cisárskeho vojska, zastal pred
         farou a dal si vyvolať kaplána Záborského, že sa zvítajú. Jonáš Záborský…“
   </p>
   <p>
    Ach, nie! Neobviňujem literárnu históriu. Človek, ktorý toto napísal, mal iste opravdivý
         a vrelý pomer k onej udalosti, ktorá sa stala roku merudeviateho na košickej fare. Nemôžem
         ani vypovedať, ako hlboko dotýkajú sa ma predošlé poctivo rozvážené a jasnovidné vety.
         Každý punktík je v nich na svojom mieste a každé slovo odôvodnené poctivou úvahou a dlhým
         štúdiom.
   </p>
   <p>
    „A nešťastie! Košický večer…“ Hľa, hneď prvá veta toho odseku nesie v sebe hlboké
         precítenie celej udalosti. „A nešťastie!“ zvolal Jozef Škultéty. A potom, iste po tuhom
         boji, píše: „Štúr zavinil.“ Tieto dve slovká boli draho vykúpené a v ďalšom bolo treba
         napísať celý dlhočizný odsek, aby sa ich účinok zmiernil a vysvetlil. Ale práve toto dlhé
         vysvetľovanie (SP 1912, 179 a 180), toto taktné zahládzanie každého osobného konfliktu,
         ktorým bola ohrozená vec vyššia, pospolitá, mohlo by dnes vystať z moderných štúdií o
         literatúre. Minulosť naša, takto pričesaná starostlivou rukou strážcov jej nepoškvrnenosti,
         čudne kontrastuje s nehanblivou a smelo sa za úspechmi ženúcou prítomnosťou. Výčitky
         slávnostných rečníkov, že strácame kontakt s touto čudnou a večne panenskou svojou
         minulosťou, že sa spreneverujeme odkazu otcov atď., sú, napodiv, pravdivé. Ale iba preto,
         že je naozaj ťažko byť verným niečomu takému šedivému a beznádejne fádnemu, ako je naša
         minulosť v čítankových predstavách slávnostných rečníkov. Je to minulosť bez chýb a
         slabostí, zaľudnená nedokrvnými indivíduami neuveriteľne jednotvárnych charakterov. Možno
         na túto uniformitu charakterov, ako ju videli starší naši literárni historici, pôsobili
         vplyvy taineovské, ktoré nepokladali za potrebné zdržiavať sa pri veciach takých
         „podružných“, ako je individualita umelcova (celkom iste pôsobili tieto vplyvy u Vlčka), no
         najmä pôsobila tu iste potreba mať v predstave o minulosti „čistý štít“, od ktorého
         odrážali by sa snahy maďarizátorov a skutky renegátov ako podlé a hlboko nemravné.
   </p>
   <p>
    Ale takto vykonštruovaná predstava o našej minulosti je dnes anachronizmom, dávno
         nepostačujúcim obsiahnuť našu prítomnosť a naše nádeje do budúcnosti. Je to ako topánka, z
         ktorej sme dávno vyrástli a ktorá nás tlačí zo všetkých strán. A nevyliečime sa z večných
         otlakov a z nepôsobivých fráz slávnostných rečníkov, kým sa nezbavíme fikcie, ktorú sme
         zdedili po otcoch. Netreba zvláštnej odvahy, aby sme priblížili svojim dnešným pochopom
    <span class="emphasis">
     <em>
      ľudskú
     </em>
    </span>
    osobnosť Štúrovu, Hurbanovu, Hodžovu. Nemusíme pritom azda
         ani použiť módnych metód psychoanalýzy či štrukturalizmu. Postačí metóda úprimnosti. Pri
         dnešných svojich možnostiach a prostriedkoch môžeme sa bez nehody zriecť niekoľkých
         zastaralých mier a niekoľkých meravých fráz.
   </p>
   <p>
    Prečo by dnes mladý a dychtivý literárny historik nemohol napísať, že Záborský bol
         oportunista, že Štúr mal v povahe črtu márnomyseľnosti a Hurban že sa celý život klamal v
         svojom literárnom talente? Ich postavy by sa tým zľudštili, prehriali, prekrvili a nášmu
         vnímaniu otvorili by sa celkom nové cesty pre radostné pochopenie ich diela.
   </p>
   <p>
    Hneď napr. Záborský… Na prvý pohľad je jasné, že to bol človek oportúnny (to nevylučuje,
         že ako Slovák nikdy nezakolísal), nesmierne ctibažný, ale ustavične prenasledovaný nezdarom
         a sklamaním. Z toho potom zatrpknutý, popudlivý a večne nedôverčivý. Jozef Škultéty
         napísal, že nebola to zbabelosť, keď Záborský tej zimy zaprel Štúra ako Peter Krista.
         Dobre. Ale potom muselo by to byť ešte niečo horšieho: zrada. Lenže i proti obhajobe
         Škultétyho bola to len zbabelosť, obyčajná ľudská zbabelosť, chvíľkový strach o vlastnú
         kožu. Sám Záborský priznáva sa k tomu úprimne:
   </p>
   <p>
    „Nemám šťastia,“ odpovedám
    <span class="emphasis">
     <em>
      s úzkosťou
     </em>
    </span>
    . Na otázku Štúrovu: „Jonáš,
         či ma nepoznáš?“
   </p>
   <p>
    Teda úzkosť, strach a z toho zbabelé zaprenie druha.
   </p>
   <p>
    Bohužiaľ, doprevratoví naši spisovatelia sústavne museli potláčať vlastnú
    <span class="emphasis">
     <em>
      individualitu
     </em>
    </span>
    v svojej tvorbe. Chápať a dať sa unášať v plnej miere
         ich dielom mohli len ich súčasníci. My ich v tom nemôžeme nasledovať prosto preto, lebo nás
         už nedlávi to, proti čomu bojovali. Ale môžeme sa k tomu dielu
    <span class="emphasis">
     <em>
      priblížiť
     </em>
    </span>
    cez prizmy osobnosti jeho autora. Postavme si pred oči
         Záborského, aký v skutočnosti bol, a vzápätí odpadne z jeho diela všetko, čo bolo napísané
         z časovej zbrklosti. Zostane len zdravý a neobyčajne šťavnatý stržeň, do ktorého si ešte s
         chuťou zahryzneš. Pochopíš, že v iných pomeroch bol by zo Záborského vyrástol autor takého
         nadčasového dosahu, ako je Rabelais alebo Swift. U nás a v tie časy sploštil ho však z
         jednej strany Bachov policajný absolutizmus, z druhej strany zas Štúrov upriamený
         romantizmus v podivného, vlastnou silou sa zadúšajúceho, sputnaného zákrska. Celý život bil
         tento čudák mohutnými krídlami svojho ducha do klietky priveľmi tesnej pre slobodný rozlet.
         Celý život sa tvrdošijne „trudil“ v márnom snažení umknúť raz Štúrovmu romantizmu (nik
         dosiaľ neukázal na to, že J. Z. bol naším prvým realistom, opravdivejším ako Kalinčiak i
         Kukučín), raz Bachovmu absolutizmu, aby napokon v predhovore k svojim nikdy nevytlačeným
         rukopisom napísal: „Mne sa tej radosti na staré dni dostalo, že sa mi chlapci škľabia,
         vysmievajúc, čo ani nečítali.“ Dielo jeho neprečítalo dovedna a do dnešných čias hádam ani
         dvadsať ľudí. Istotne hlavne preto, že na zastrčenej župčianskej fare nenašiel si — alebo
         hádam lepšie: neodvážil sa nájsť si lepší vzor pre svoj dravý satirický talent ako
         Vergilia, Klopstocka, Tassa, Ariosta a — Hollého. Môžete sa nad tým zasmiať. Ale je to
         jedna z najväčších tragédií v našej literatúre.
   </p>
   <p>
    Duchov kongeniálnych, Swifta, Rabelaisa, Cervantesa, ktorí ho mohli vyviesť zo slepej
         uličky, sotva vôbec poznal. Aspoň v svojej autobiografickej rozprave
    <span class="emphasis">
     <em>
      „Básnici“
     </em>
    </span>
    ani slovkom sa o nich nezmieňuje. Aká irónia osudu, aký
         zastrčený kút Európy hostil tohto najväčšieho dravca našej literatúry. Aby tam lovil myši,
         plazy a žaby…
   </p>
   <p>
    *
   </p>
   <p>
    Čítam znova, čo som napísal, a myslím si, že je to nie celkom to, čo som pôvodne chcel.
         Patrilo by sa azda zmierniť na mnohých miestach tón a najmä by sa patrilo vrátiť sa k
         udalosti košickej a pokúsiť sa postaviť ju na scénu dnešných pochopov a potrieb. Ale
         podarilo by sa to len citlivému a obratnému dramatikovi, čo sa vyzná v technike divadelných
         trikov. Sám nechcem už nič meniť na svedectve, ktoré som tu zložil o tejto prebdenej noci.
         Dobre viem, že je neúplné, dobre tiež viem, že ani jeden z účastníkov dnešnej schôdzky
         neodhalil sa mi celý. Ale viem i to, že busta jedného z nich, Ľudovítova, žiari v túto
         chvíľu oveľa prívetivejšie, ako žiarila na začiatku.
   </p>
   <p>
    <span class="emphasis">
     <em>
      (1937)
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1379" name="ftn.d56e1379">
        8
       </a>
       ]
      </sup>
      2. februára t. r. uplynie 125 rokov od narodenia Jonáša Záborského.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1498" name="ftn.d56e1498">
        9
       </a>
       ]
      </sup>
      Priatelia?… J. Z. napísal (SP 1912, 57): „Ostatne láska medzi nama… skoro
               ochladla.“ A slová tieto týkajú sa pomeru v Halle.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1502" name="ftn.d56e1502">
        10
       </a>
       ]
      </sup>
      „A netrpel
      <span class="emphasis">
       <em>
        žiadneho protirečia
       </em>
      </span>
      …“ dokladá Záborský (SP 1912,
               58) zasa s tými troma bodkami na konci vety.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1554">
       </a>
       Dav
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    — periodická revue mladých priekopníkov socialistických ideí, chce vniesť do
         myšlienkového a umeleckého života na Slovensku nové smernice spoločenského poriadku a
         zboriť staré heslá meštiackeho kapitálu. Pestuje umenie proletárske, ergo tendenčné,
         nečakajúc pochvaly za svoje snaženie, predsa ju dostáva (viď Slovenský denník z 10. I. a
         Robotnícke noviny z 18. XII. 1924). Kritika Slovenského denníka je, pravda, úzkoprsá,
         žalujúc sa na „zbytočné politické tendencie“ ako na vec nepatriacu do umenia. A je predsa
         jasné, že reakcia vzbudená umením je jediným cieľom umenia a nezáleží, akými prostriedkami
         sa jej dosiahlo. Tendencia v umení vedená ideou všeľudskou, je najideálnejším systémom a
         svätým prostriedkom na dosiahnutie cieľov, keď požaduje blaho verejnosti a pramení z
         čistého posvätenia existencie tomuto snaženiu. — Že tendencia obmedzuje tvorivú činnosť?
         Hlúposť! Keď niekto spieva celý život o láske, o tom radostnom a večne zošľachťujúcom cite,
         prečo by bolo nevhodnejšie ospievať svoju politickú náladu? (Pravda, rozlišujeme
         nebezpečenstvo „tendencie za každú cenu“!)
   </p>
   <p>
    V 1. čísle okrem iných vystúpil Rob Poničan s peknou básňou
    <span class="emphasis">
     <em>
      Kaviareň
            Dunaj
     </em>
    </span>
    a vážnym článkom
    <span class="emphasis">
     <em>
      Inteligencia a proletariát!
     </em>
    </span>
    —
         vidno však, že filozofia mu nesluší! Omnoho živšie sú články Clementisove a Križkove. X 10:
    <span class="emphasis">
     <em>
      Vysťahovalec
     </em>
    </span>
    pôsobí dojmom veľmi ťaživým, má v sebe čosi
         nerozprúdeného, ťarbavého, nič definitívne. Veľmi lahodné sú básne Horove, Elenove a
         Novomeského.
   </p>
   <p>
    My najmladší vítame Dav ako „reflektor skutočných pomerov“.
   </p>
   <p>
    <span class="emphasis">
     <em>
      (1925)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1584">
       </a>
       Studentský časopis
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Všetka česť mu za prácu vykonanú medzi nami, naučil nás mnohému. Buď pochválený za svoju
         snaživosť priviesť nás k heslu „Pravda víťazí!“
   </p>
   <p>
    Studentský časopis zasluhuje pochvalu ako časopis pre študentov, ale nezasluhuje uznania
         ako časopis od študentov.
   </p>
   <p>
    Na odôvodnenie len toto: zvádza svojím rozmanitým (múdrym, smiešnym, jasajúcim,
         uplakaným) obsahom primánov i oktavánov.
   </p>
   <p>
    Ale tieto študentské príspevky majú na sebe pečať školských kompozícií. Ukazujú
         študenta, ako sa javí pod dozorom profesorovým, nikdy nie študenta zbaveného tohoto dozoru,
         visiaceho očima napr. na žene ulice alebo nenávidiaceho školu. Nechcem tým ponižovať jeho
         obsah, tobôž nie uznať, že by písanie o skazených študentoch bolo krajšie, lebo je moderné;
         ale iba podotknúť, že osoba, ktorá by chcela poznať celého študenta zo Studentského
         časopisu, bola by sklamaná alebo oklamaná.
   </p>
   <p>
    Bohužiaľ, toto samotný časopis neuznáva, ale keby aj uznal, neopovážili by sa študenti
         písať viac o sebe, kajať sa zo všetkého, čo je v nich škaredého; preto, že svoje príspevky
         posielajú do rúk profesorov, ktorých sa predsa len okúňajú.
   </p>
   <p>
    Okrem toho pokladá Studentský časopis za múdrejšie a vhodnejšie uverejňovať vážne články
         od starých, než by pripustil na svetlo napríklad rôzne referáty (divadelné a i.) napísané
         nevyvinutými študentmi!
   </p>
   <p>
    Jeho redakcia je prefíkaná, prijímajúc vždy viac príspevkov, než ich môže uverejniť.
         Jeho administrácia je výborná. A „Kruh přátel střední školy“ často „děkuje vřele“ svojim
         dôverníkom na ústavoch za ich plodnú agitáciu.
   </p>
   <p>
    <span class="emphasis">
     <em>
      (1925)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1613">
       </a>
       Pohodlné svätenie Vianoc podľa vzoru Ch. Dickensa
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Poznáte predsa Ch. Dickensa? Toho špecialistu vianočných rozprávok o fantastickom
         príbehu starého mládenca. Poznáte ho? Nuž — vypovedúvam boj tomuto starému mládencovi!
   </p>
   <p>
    Predstavím vám však svojho protivníka:
   </p>
   <p>
    Taký starý, plešivý, trochu nahluchlý. Neprajný skývražník. Trochu smrká a trochu šomre.
         Sedí za oknom v nevykúrenej izbe a dýcha na omrznuté sklo, aby videl do obloka v
         protiľahlom dome. Oblok ten je slabo osvetlený a zastretý riedkou záclonou. Na záclone
         mihajú sa tône dvoch mladých ľudí, ktorí trávia za oknom skromný Štedrý večer. Tône sa
         schádzajú a vešajú na seba alebo rozchádzajú a miznú (podľa toto, či sa mladí manželia
         bozkávajú, alebo prechádzajú po izbe ustaraným krokom). Párik je hrozne chudobný a
         ubiedený, ale môj nepriateľ — hrdina rozprávky — im závidí aj tie trosky šťastia, ktoré
         majú vo svojich bozkoch. Začne sa zlostiť na svojich šesťdesiat rokov. Sotva zlosť minie,
         vlúdi sa mu do pŕs túžba. Prsty sa mu žiadostivo trasú a prežiera lakomé sliny. Zháňa v
         spráchnivených truhlách, medzi prachom a pavučinami, spomienky na svoje mladé časy. Daromne
         sa však namáha: účty s mladosťou dávno vyrovnal a dnešní veritelia mu už nedôverujú. Treba
         sa uskromniť. A tu vám Dickens so zatajeným dychom vylíči prevrat v duši svojho hrdinu,
         prelomí vo dvoje jeho skúpe srdce, dovolí mu, aby sa zhrozil nad doterajším spôsobom svojho
         života. A oceniac keťasky družnosť tých milých za oknom, prebudí ľútosť úžerníka a vyženie
         ho nešetrne bez klobúka na ulicu. Potom ho vypraví do domu tých dvoch holúbät a donúti ho
         vyspovedať sa im zo svojich biednych hriechov. Obmäkčí srdcia mladých manželov, aby ho
         pritúlili, potešili a počastovali lokšou s opekancami. Prijmú, dokonca prijmú od neho akési
         marcipány a svadobný dar. A teraz (hrôza!) namočí Dickens pero do ružového atramentu a
         zakončí vianočným chorálom svoju rozprávku.
   </p>
   <p>
    Je to pekná rozprávka, múdro zostavená. A mlčal by som, keby ju bol Dickens napísal len
         preto, aby sa vám páčila. Ale on — potmehúd — chcel vás v nej presvedčiť o zázraku, chcel
         ospravedlniť skúposť a pohodlnosť toho starého mládenca, chcel vám dokázať, že máte vždy
         dosť času oľutovať svoje viny a že máte právo čakať na také Vianoce, ktoré ako zázrakom
         zmyjú všetko, čo ste kedy navytvárali. „Načo sa — rečie — starať o to, čo ma trápi? Na
         starosť aj tak musím rezignovať a oľutovať hriechy mladosti, potom sa bude ľahšie kajať a
         potom príde odpustenie tak, ako chodí po piatku sobota.“ O tom vás chcel presvedčiť. Ale to
         je predsa svätokrádež, páchaná na vašich cnostných dušiach; okráda vás o tie (beztoho
         chatrné a po biede nastrádané) idey, ktorým vás učia nábožné traktáty a humánne spolky a
         ktoré vás nútia žiť zo dňa na deň v pokore, bázni a láske. Bráňme si svoje idey!
         Nespolieham na vašu vytrvalosť v činení dobrých skutkov (práve tak, ako nespolieham na
         svoju) a viem, že by bolo pohodlnejšie byť milosrdným len na Vianoce, spomenúť si na
         bedárov len raz do roka a raz do roka sa potešiť faktom narodenia Vykupiteľa. Ale takáto
         riedka obroda ducha nestačí. Aj oráčovi by bolo voľnejšie na duši, keby osieval roľu len
         raz za desať rokov. On však musí osievať rok po roku a vy musíte (pravda, ja tiež) znovu
         zrodiť každý boží deň a každý deň vyvetrať kúty svojej duše. Každý deň musíte sčerstva
         prežiť Vianoce i Veľkú noc.
   </p>
   <p>
    <span class="emphasis">
     <em>
      (1926)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1635">
       </a>
       Ľudmila Podjavorinská. Zobrané spisy. Zväzok III.
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       <span class="emphasis">
        <em>
         (Za šťastím. Z domova. Rozličnými cestami. V očarení. Ideál.)
        </em>
       </span>
       1929. Tlačou a nákladom Kníhtlačiarskeho účastinárskeho spolku v Turčianskom Svätom
               Martine, strán 268, cena Kčs 21.—
      </p>
     </blockquote>
    </div>
   </p>
   <p>
   </p>
   <p>
    Do radu slovenských spisovateliek — na naše pomery rad vzácny — silno vpína sa Ľudmila
         Podjavorinská, dlhoročná pracovnica už dávno pred prevratom na poli slovenskej literatúry a
         činná, svieža, hotová pracovať i dnes. Ba pracuje vzácne, že línia jej tvorby stále stúpa a
         pevne nás presviedča, že autorka nevyčerpala ešte svoj literárny program, nachodí nové
         motívy, nové farby, nové slovo.
   </p>
   <p>
    Tretí zväzok Zobraných spisov zhrňuje niekoľko pekne kreslených rozprávok zo slovenskej
         dediny, prifarbených milým romantizmom, tu i tu sentimentalizmom, s jadrom zaslzeným síce,
         pochmúrnym, ale nie bez svitu, nie bez výsledku prežitých trpkostí, lebo ak je život i
         nemilosrdnejší (ako v skutočnosti i je), autorka jednako vždy nájde východisko a vždy v
         určitom klade zanecháva svojich hrdinov, aby nebolo treba brať na zodpovednosť život, osud
         a tázať sa, prečo rozbíja šťastie toho alebo onoho. Nevýbojnosť Paľa Pantoka, storakým
         nešťastím zavalený dom Rázvorovie, žiaľ Anny Belanovej, novej „kšeftárky“, na ceste do
         Viedne, poblúdenie Štefka Halúzku v Prešporku a trápenie Marky pre stratený sen, ako i
         stratený ideál Terézie Selenskej — všetko sú motívy neveselé, mnoho trpkosti v nich, no pod
         perom rozjasní sa všetko: Pantok raz jednako zasadne si uspokojený do svojej chalupy,
         dožije sa splnenia svojich malých túžob, môže i on prisadnúť si k žene, na ktorú rád
         hľadieva. Na Rázvorovie dom prestanú sa raz sypať samé žiale, povzchodí nový život i radosť
         a do sveta rozbehnuvšiu sa Annu vráti láska Ondrejova, aby sa potom rozlial požehnaný pokoj
         v celom dome. A dobre sa končí i poblúdenie Števka Halúzku (a dobre by sa azda skončilo
         všetko pod perom Podjavorinskej), lebo nedalo jej ináč končiť, keďže s láskou chytala sa
         kresliť svoje postavy. A kreslí potom znamenite. Nenapína vyšpekulovanou ani rafinovanou
         fabulou, vie však svojím hovorom zainteresovať, upútať čitateľa, lebo sama vžíva sa do
         pomerov svojich hrdinov, a čo dostáva sa na papier, to pretieklo cez srdce, ktoré vie
         cítiť, chápať a tešiť sa i cudziemu úsmevu. Zobrané spisy Podjavorinskej nájdu si svoje
         miesto v knižniciach čítajúceho obecenstva.
   </p>
   <p>
    <span class="emphasis">
     <em>
      (1929)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1663">
       </a>
       Dva romány nových dní
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      1. Dezider Szabó: Pomoc.
     </strong>
    </span>
    <span class="emphasis">
     <em>
      (Román nového Maďarska)
     </em>
    </span>
   </p>
   <p>
   </p>
   <p>
    Zúfalý výkrik zápasníka so smrťou: „A predsa ťa prosím, matkou zrodený človeče: Osloboď
         sa na chvíľu od zmietania chuti, krvi, viery a zdedených predsudkov, buď len človekom
         otvorených očí, pravdou, súcitom a nezraniteľnou dobrotou. S takou dušou sa nakloň nad
         tieto bolestné stránky, s akou by si chcel pochopiť život svojej vlastnej matky!“ Takto
         hovorí Dezider Szabó, jeden z najlepších románopiscov dnešného Maďarska, vo svojom úvode k
         románu
    <span class="emphasis">
     <em>
      Pomoc!
     </em>
    </span>
    (Segítség!) A na konci predhovoru k českému vydaniu: „A
         moja veľká žiadosť k bratom Slovanom hlbokého srdca znie takto: Snažte sa zazrieť pomocou
         tohoto románu hlbokú ľudskú tvár môjho nešťastného plemena, ktoré nemá v sebe imperializmu,
         ktoré si nežiada toho, čo náleží inému, ale chce v dejinnej forme, vystavanej na vlastných
         organických zákonoch, dať ľudstvu prapoklady svojej duše. Nebuďte nepriateľmi tejto čistej
         ľudskej vôle!“ Darmo, nie sme zvyknutí počuť takúto úpenlivú a poníženú prosbu z úst
         príslušníkov maďarského plemena. Boli to iné zvuky, ktoré sa ozývali z kancelárií bývalých
         főišpánov.
   </p>
   <p>
    A predsa túto knihu napísal človek, ktorý sa hlási k svojmu pramaďarstvu na každej
         strane aspoň päťkrát (užívať predponu „pra“ pôsobí Szabóovi vôbec zvláštne potešenie:
         prasila, prapohanský, praprávo, pradobrota, prapoklady atď.). Toto stále ubezpečovanie
         čitateľa o autorovej praláske k maďarstvu a zneužívanie biblických slovných obratov,
         prirovnaní, vízií, ktorými je kniha nabitá, vzbudí v čitateľovi nevdojak dojem pátosu
         starozákonných prorokov, alebo — chtiac-nechtiac — dojem pátosu žobráka, ktorý stojí na
         rohu ulice a vystavuje svoje rany, aby vzbudil útrpnosť okoloidúcich.
   </p>
   <p>
    Priznávame, je to román veľkej bolesti („Som Maďar, beda, beda, som Maďar!“), veľkého
         hnusu z intrigánskych parvenuov, žiarlivých nenávistníkov, podlých pätolizačov. Je to román
         veľkého rozmachu, ktorým chce autor vyrvať maďarský národ zo smrteľného objatia cirkvi,
         aristokracie a židovstva. Ale i bolesť i hnus i rozmach sú tlmené, prevýšené a prekričané
         falošným, nabubrelým, všetko pretekajúcim maďarstvom. Nešťastím Maďarska nie je jeho
         aristokracia, nie cirkev, ani nie germánske vplyvy. Nešťastím madarstva je to, že niet
         maďarstva (aspoň nie vo vládnucich kruhoch), že „priami potomci Árpádovcov“ nosia alebo
         donedávna nosili poctivé mená Bingenheimer, Sonnenfeld, Plachota, Vratarič atď., t. j. že
         elita tohoto rytierskeho národa skladá sa z obrovskej väčšiny alebo priamo alebo nepriamo
         svojimi predkami z
    <span class="emphasis">
     <em>
      odrodilcov
     </em>
    </span>
    , to znamená: parvenuov, bezcharakterných
         pätolizačov, slabošských neduživcov, šplhavcov, slovom z ľudí zaostalých a mravne
         menejcenných, ktorí za honosnejší titul vedeli napľuť vlastnej materi do očí. A ríša
         spravovaná touto čeliadkou nemôže, pravda, rozkvitať, pretože jej vodcovia, akokoľvek sa
         bijú v prsia za svoje maďarstvo, nemajú zmyslu pre pokrok a rozmach maďarskej dediny, kde
         jedine zachoval sa skutočný maďarský živel. Krivdí sa maďarskému sedliakovi a tým sa krivdí
         géniovi maďarského národa. Veríme, že Szabóova nádej v sedliaka-spasiteľa a nového kráľa
         maďarstva je úprimná. Ale pre patetickú reč a pre patetické scény, ktoré majú
         charakterizovať pomer Szabóových hrdinov k tejto duši maďarstva, nemáme porozumenia. Viď
         napr. scénu na strane 120 a ďalej, kde hrdina Bálint Boór a jeho spoločníci oblečú si
         chlpaté székelské šuby, zasadnú v umelcovom ateliéri za stôl, jedia slaninu, cibuľu, pijú
         víno a fajčia originálny neodanený dohán a takto vraj „sedliačia“. Alebo na strane 305, kde
         opäť hrdina B. Boór pózersky vypočuje životný príbeh človeka-mrzáka, ktorý má predovšetkým
         hlad a potom iba potrebu pozhovárať sa kamarátsky s jeho milosťou o svojej biede. Nuž,
         toto, hľa, neimponuje u apoštola nového Maďarska. A postava B. Boóra nie je osamotená. B.
         Boór, Bokody, Tury, tieto „božie deti“, majú byť bojovníkmi nových dní, predstaviteľmi sily
         a odvahy. Pre nás sú však skôr predstaviteľmi sentimentálneho, zasmradnutého romantizmu,
         bojovníkmi plesnivej minulosti, a nie mužmi zajtrajška, mužmi mála slov a veľkej práce.
         Všetci sú príliš Maďarmi: „potrebujú peňazí, panského pohodlia, veľkých obetných prípitkov“
         a štítia sa nudnej, nádenníckej práce, ktorá neposkytuje príležitosti k prípitkom, k
         veľkorysému buntošeniu, k rytierskym činom. Ak sa spolieha Szabó na Boórovcov, tak je to
         tragické spoliehanie: nové dni vypomstia sa na tomto „veľkom detinstve“, ktoré síce vie
         obdarovať žobráka, vie sa ihrať s dedinskými deťmi, vie milovať zahrdúsených sedliakov, ale
         nevie vytriezvieť z aziatského opojenia bojom a vínom. A nevie zavrieť ústa a zohnúť sa nad
         nudu všednej práce.
   </p>
   <p>
    D. Szabó je, zdá sa, sám v rozpakoch nad siláckymi výčinmi svojho hrdinu a miestami sa
         pokúša preniesť ťažisko románu na Mózesa Baczóa, ktorý, hoci je pod vplyvom Boórovým,
         predsa len väčšmi tkvie svojím pôvodom v sedliactve. Ale s týmto citlivým, zasneným
         mladuškým básnikom, ktorý je vstave rozflákať za jedinú noc milión svojej matky, aby na
         druhý deň vyplakal svoju „veľkú dušu na kolenách milenkiných“, má autor ťažkú prácu.
         Rozhodne ani jemu nemôže prišiť úlohu gladiátora.
   </p>
   <p>
    Autor hovorí v predhovore: „Tento román je životom…“ Nuž ak sú B. Boór a comp. nositeľmi
         tohoto života, potom neostáva iné, len zaspievať mu circumdederunt. Nazdáme sa, že na
         miesta, ktoré dnes v Maďarsku zaujímajú Plachotovci, Eckhartovci, Czeglédovci a ako sa celá
         tá spoločnosť menuje a do ktorej Szabó s toľkým pátosom reže, že na tie miesta mohol svojou
         autoritou odporúčať súcejších chlapíkov, než sú sentimentálni Boórovci a Boczóovci. Lebo
         takto celá jeremiáda je nezmyselná a jalová. Je to iba zúfalý nárek z predsmrtného delíria,
         „chorobné opojenie rozkladu“ a žiadna praprasila maďarského plemena neuplatní sa tvorivo v
         novodobých zásadách, ak bude živená týmto čudným odvarkom sentimentálneho nacionalizmu a
         precedeného komunizmu. Potom skutočne v Maďarsku platí už len jedna pravda: Starý Toldi,
         ktorý kope svoj vlastný hrob (viď autor). Pre intencie, ktoré majú uviesť do života tvorivé
         schopnosti sedliactva, musia jeho proroci siahnuť do iných žriedel; musia mu dať politickú
         výchovu k demokracii, slušnú vzdelanosť, materiálnu nezávislosť atď. Musia nájsť k nemu
         zemitejšie a tvrdšie vzťahy, než je fňukanie a pózerské naťahovanie si šúb. V celom románe
         iba na niekoľkých stranách mihne sa nejasná postava sedliaka-poslanca-ministra Rostósa,
         ktorý skutočne sedliačil i bez šuby a neodaneného dohánu, ktorý sedliacky cítil a žil a
         vedel by získať naše sympatie. Bohužiaľ, táto postava nenašla dostatočného porozumenia u
         autora. Nevedel sa s ňou zblížiť a urobiť ju vzorom, hrdinom a géniom maďarského národa.
   </p>
   <p>
    Hej, „čo sa stane s touto ríšou, až vybuchne posledné šampanské a doznie posledný
         prípitok?“
   </p>
   <p>
    A ešte niečo: autor v predhovore z prahlbín svojej ľudskosti tvrdí: „Táto kniha nehovorí
         o nenávisti k žiadnemu synovi človeka. Nežiada vylúčenie z práce a zo života príslušníka
         ktoréhokoľvek národa… atď.“ A predsa len na mnohých miestach knihy hovorí najopovržlivejším
         tónom o germánstve (napr. str. 211). Bolo by zaujímavé vedecky zistiť, kto má väčšiu vinu
         na tom, že germánstvo tak zhubne vplývalo na maďarskú rasu; bohvie, azda by sa ukázalo, že
         to bola práve menejcennosť maďarskej rasy, ktorá priamo vyzývala na také zhubné
         ovplyvňovanie.
   </p>
   <p>
    A práve s takým dešpektom hovorí pán Szabó o tvári hrdzavého a pehavého Vrataricsa ako o
    <span class="emphasis">
     <em>
      mrzkej slovenskej tvári
     </em>
    </span>
    . Ak je mrzkosť slovenských tvárí skutočne
         taká všeobecná, tak p. Szabó robí iba zadosť svojej spisovateľskej povinnosti, keď to
         zaznamenáva. Dosiaľ však táto fyziognomická zvláštnosť nebola vedecky konštatovaná.
   </p>
   <p>
   </p>
   <p>
    <span class="bold">
     <strong>
      2. Milo Urban: Hmly na úsvite.
     </strong>
    </span>
    <span class="emphasis">
     <em>
      (Román nového Slovenska)
     </em>
    </span>
   </p>
   <p>
   </p>
   <p>
    Keď vyšla prvá kniha Mila Urbana:
    <span class="emphasis">
     <em>
      Živý bič
     </em>
    </span>
    , našli sa uštipační
         závistníci, ktorí s nevinnou tvárou ukazovali na podozrivú príbuznosť tejto knihy s knihou:
         Az elsodort talu, ktorú napísal Dezider Szabó. Toto upodozrievanie bolo nanajvýš hlúpe a
         nízke. Ukázalo sa, že Urban Szabóov román vôbec nečítal.
   </p>
   <p>
    Príbuznosť oboch spisovateľov je hlbšia a vznešenejšia. Nemožno ju označiť slovom
         epigónstvo. Obaja autori tkvejú koreňami svojich osobností v sedliactve, obaja rovnako
         bolestne cítia krivdu a ústrky, ktorých sa dostáva tomuto živlu. Obaja rovnako vrúcne veria
         v tvorivú energiu, uchovanú po stáročia v latentnom stave v ľudových piesňach a povestiach.
         A obaja rovnako statočne odhaľujú plevu súkromného i verejného života vládnúcej triedy.
         Rozdiel medzi týmito dvoma gladiátormi je iba v tom, že prvý z nich zúfale už volá o pomoc
         v predsmrtnom zápase, kým druhý, nestrácajúc nádej v nové dni, snaží sa zazrieť cez
    <span class="emphasis">
     <em>
      hmly
     </em>
    </span>
    a ostatky čiernej noci
    <span class="emphasis">
     <em>
      úsvit
     </em>
    </span>
    jasného
         rána. A rozdiel je i v tom, že prvý upadol už do pátosu biblických vízií, zatým čo druhý
         pokojne váži hodnotu slov. Tento rozdiel je paradoxný, pretože prvý má asi 50, druhý iba 26
         rokov.
   </p>
   <p>
    A ukážeme ešte jednu príbuznosť: v predhovore k Pomoci odmieta autor
    <span class="emphasis">
     <em>
      literárne
     </em>
    </span>
    posudky slovami: „Nečakám uslinených estetických
         posudkov… Nevytláčaj zo seba literatúry… atď.“ A Milo Urban ešte pred vydaním Hmiel na
         úsvite povedal mi pri akejsi príležitosti: „Povedal som si svoje. A čerta mi záleží na tom,
         či som to povedal dosť umelecky.“
   </p>
   <p>
    A jednako, keď vyšli
    <span class="emphasis">
     <em>
      Hmly na úsvite
     </em>
    </span>
    , prijalo ich naše obecenstvo
         ako literárnu udalosť. Zavrelo oči pred tou lavínou žeravých faktov a pokrytecky tľapkajúc
         Urbana po pleci, hlasno titulovalo ho umelcom a literátom. Nenašlo sa hlasu, ktorý by
         komentoval toto počínanie patričným spôsobom. Literárna stránka tohoto diela nie je ani
         zďaleka taká dôležitá ako jeho stránka sociálna alebo — ak chcete — politická. Preto román
         mal byť našej verejnosti skôr udalosťou sociálnou či politickou než udalosťou literárnou.
         Nie je to literatúra pre literatúru. Slovo a metafora je v Urbanovom románe iba nevyhnutným
         prostriedkom, žrďou, na ktorej veje krvavá zástava biedy a krivdy; pravicou, ktorá drží meč
         odporu a vzbury. Skloňte sa nad riadky Hmiel na úsvite a dívajte sa, dívajte do mútneho
         koryta ničomnej prítomnosti, kým vás alebo ošiaľ nezájde a neskydnete sa sami do špiny,
         alebo kým nevzkypí vo vás krv a nedostanete chuť podložiť míny pod hate, ktoré držia v
         koryte všetku tú neresť.
   </p>
   <p>
    Akokoľvek sa i Milo Urban desí skutočnosti, predsa jeho pomer k nej nie je tak pateticky
         beznádejný, ako sme to videli u jeho spolubrata Szabóa. Urban vedel vo svojej mladej dôvere
         v seba a svojich vrstovníkov stvoriť a dať slovo postavám Hlavajovcov a Sedmíkovcov, na
         ktoré možno sa spoľahnúť s väčšou nádejou než na postavy B. Boóra a comp. Hlavaj nevydáva
         pamflety, Hlavaj stavia nový dom, krytý škridlou; Sedmík si nenaťahuje šubu, aby zachoval
         pietu k otcom, Sedmík odchádza do sveta, stretáva nových ľudí, otvárajú sa mu širšie
         obzory, navierajú mu mozole na dlaniach. Sedmík si nájde družku, ktorá mu porodí deti,
         zdravé a súce bojovať za krajší zajtrajšok. Postoj Mila Urbana voči skutočnosti je
         ľudskejší, nie je to póza Mojžišova, póza profétu a apoštola, v ktorej našiel záľubu pán
         Szabó. U Mila Urbana cítite, že je pripútaný k podstate slovenského bytia vlastnými krvnými
         cievami, že jeho nervy reagujú na každé nepatrné zvýšenie krvného tlaku národného
         organizmu, a jeho pulz registruje celé to horúčkovité preporodenie, ktoré prežíva dnes
         Slovensko. Milo Urban nekáže, nelamentuje, nepreklína a nevzýva. Milo Urban prežíva. Trasie
         sa a tŕpne, stydne alebo horí, boľavie a dúfa.
   </p>
   <p>
    Tým, že jeho pomer k skutočnosti je takýto živelný, že jeho osoba je priamo vrastená do
         kolobehu udalostí, stráca Urban samozrejme všetky výhody, ktoré poskytuje
    <span class="emphasis">
     <em>
      odstup
     </em>
    </span>
    . Urban sa díva na jednotlivosti, nevidí celku, skĺbeného
         vzájomnými funkciami jednotlivostí. A díva sa na ne príliš zblízka, aby mohol rozoznať
         dôležité od zbytočného. Jeho perspektíva je skreslená. Je to perspektíva šošovky
         fotografického aparátu, namiereného na predmet príliš blízky. Nos je prehnane veľký, uši sú
         drobné, akoby nepatrili k nosu. Touto vadnou perspektívou dá sa vysvetliť ten detsky naivný
         pomer autorov k Černovskému, jednému z hrdinov románu. A podobne sa dá ňou vysvetliť i
         okolnosť, že román nemá jedinej ústrednej postavy, nositeľa a génia idey. Dej románu musel
         byť rozložený na chrbty celej dediny, aby sa idea nezlomila vo dva konce. Samozrejme, že
         toto rozdelenie nemohlo byť vykonané úplne rovnomerne, že sú tu postavy zbytočné, ktoré
         nesú na sebe primálo, a iné priveľmi obťažkané. Tým trpí kontinuita deja i kompozícia
         románu. Chýba mu bezpečný filozofický základ a jednotiace meradlo vecí a udalostí… Autor je
         oslepený predmetmi príliš blízkymi a ohlušený rykom cválajúcich dní. Bezmocne si opakuje:
         „Čosi sa robí. — Áno, čosi sa robí.“ Díva sa túžobne na svoje zelené Piľsko, kde je pokoj a
         mier a odkiaľ je rozhľad jasný, kam nezalieha rev ozrutných maličkostí. Nemá však možnosti
         vystúpiť na svoje Piľsko, hoci vie, že odtiaľ by bol pohľad na Ráztoky ucelenejší a
         súmernejší.
   </p>
   <p>
    Hocako sme sa zariekali nedbať na slovnú stránku Hmiel na úsvite, predsa si nemôžeme
         odpustiť potešiť sa ešte raz spomienkou na krásne vety, ktoré by bolo hodno pozlátiť, a na
         iné, ktoré ako ligotavé šípy utkveli v našej pamäti. Pamätáme sa na slová, ktoré ležali
         pred nami ako horúce pecne chleba, a na iné, ktoré sa napínali obsahom ako tetiva na luku.
         Nemám pri ruke knihu, ale viem, že by som mohol do nekonečna citovať z nej pánu profesorovi
         Šenšelovi, ktorý ma učil štylistike, vzorné metafory, synekdochy, metonymie, apostrofy a
         čert vie, ako všelijako sa menovali tie básnické kumšty.
   </p>
   <p>
    A aby sme uspokojili tých, ktorí vidia v Milovi Urbanovi iba umelca, spomíname si, že
         Tolstoj napísal k prvému vydaniu Maupassantovej knihy Bel ami kritiku, kde medziiným hovorí
         aj toto: Jedinou požiadavkou, ktorú kladie obecenstvo na umelca, je, aby umelec hovoril
         úprimne a hovoril jednoducho. Ak myslíte, že Tolstoj remeslu umelca rozumel, pasujte si
         Mila Urbana za umelca. Pre nás však byť jednoduchým znamená byť triezvym a byť úprimným je
         nám to isté ako byť odvážnym. Nám je Milo Urban odvážnym a triezvym človekom. A to je viac,
         ako keby nám bol umelcom.
   </p>
   <p>
    <span class="emphasis">
     <em>
      (1930)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1760">
       </a>
       Čítanie študujúcej mládeže
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    — je názov edície starostlivo vyberaných ukážok z literatúry slovenskej, ktorú
         systematicky vydáva Matica slovenská v úhľadných a bezchybne vystrojených knižočkách. V
         Čítaní stretávame sa s ukážkami z tvorby všetkých starších význačných spisovateľov
         (Hviezdoslav, Vajanský, Sládkovič, Kukučín, Šoltésová a iní), ale zasluhuje ono pozornosti
         najmä i preto, lebo širšia verejnosť nájde v ňom i veci menej prístupné, často v pôvodných
         vydaniach rozobrané. Tak je tu napr.
    <span class="emphasis">
     <em>
      Olejkár
     </em>
    </span>
    od J. M. Hurbana,
    <span class="emphasis">
     <em>
      Balady a piesne
     </em>
    </span>
    Janka Kráľa,
    <span class="emphasis">
     <em>
      Výbor z básní
     </em>
    </span>
    Jána Hollého, Laskomerského
    <span class="emphasis">
     <em>
      Lipovianska maša
     </em>
    </span>
    , Hviezdoslavov preklad
    <span class="emphasis">
     <em>
      Hamleta
     </em>
    </span>
    ,
    <span class="emphasis">
     <em>
      Výbor zo spisov
     </em>
    </span>
    Ľudovíta Štúra atď.
         Cena jednotlivých kníh je nízka a edícia by zasluhovala, aby prenikla do najširších
         vrstiev. Chýba nám dosiaľ odborne vedená knižnica lacných ľudových kníh.
    <span class="emphasis">
     <em>
      Čítanie
            študujúcej mládeže
     </em>
    </span>
    mohlo by byť pre ňu dobrým základom, môžeme ho len
         odporúčať všetkým osvetovým a ľudovýchovným spolkom.
   </p>
   <p>
    <span class="emphasis">
     <em>
      (1931)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1798">
       </a>
       Dobrá kniha
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    — edícia Spolku sv. Vojtecha v Trnave, určená je pre členov tohoto spolku. V prvej sérii
         desiatich zväzkov priniesla i niekoľko hodnotných kníh z odboru vedy, ktoré si zaslúžia
         širšiu pozornosť. O obšírnom
    <span class="emphasis">
     <em>
      Frazeologickom slovníku
     </em>
    </span>
    Petra Tvrdého
         (ktorý je údajne už i rozobraný) prinesieme osobitný referát.
    <span class="emphasis">
     <em>
      Hviezdnaté
            nebo
     </em>
    </span>
    , ktoré vyšlo ako 1. zväzok uvedenej edície, je zavŕšením
         štyridsaťpäťročnej popularizátorskej činnosti zosnulého slovenského znalca v odbore
         hvezdárstva, dr. Jána Wagnera. Na 315 bohato ilustrovaných stranách zhrnul tu pôvodca
         najdôležitejšie kapitoly zo svojich predošlých, dnes už zväčša rozobraných, populárnych
         astronomických spisov. Autorovi nešlo pri písaní o sústavné spracovanie predmetu, snažil sa
         hlavne o jeho priblíženie duchu čitateľovmu. Preto spestruje svoje výklady uvádzaním
         zaujímavostí z vývinu hvezdárstva, líčením mytologických príbehov, vzťahujúcich sa na
         jednotlivé súhvezdia atď. Živo a pútavo vysvetľuje hvezdárske pojmy, úkazy a prístroje.
         Kniha iste splní svoje poslanie medzi najširšími vrstvami.
   </p>
   <p>
    Vedecky náročnejšie je dielo Antona Kovalíka
    <span class="emphasis">
     <em>
      Nerastné bohatstvo Slovenska a
            Podkarpatskej Rusi
     </em>
    </span>
    (strán 214). V prvej časti podáva autor prehľad nálezísk,
         zloženia a spracovania úžitkových nerastov na Slovensku. V časti druhej zhrnuje dáta o
         minerálnych prameňoch na Slovensku. Uvádza chemické zloženie a liečivé vlastnosti vôd v
         jednotlivých kúpeľoch, ako aj klimatické pomery a dejiny jednotlivých kúpeľných stredísk.
         Na začiatok pripojil autor úvod do najdôležitejších geologických pojmov, na koniec zas
         vysvetlivky cudzích slov a menej bežných pojmov v knihe sa vyskytujúcich. Tým iste prispel
         k popularizovaniu svojej knihy. Dielo nevyčerpáva síce predmet dokonale, ale zostáva mu
         primát prvého súborného diela svojho druhu. Do tých čias, kým sa balneológia a nerastné
         bohatstvo Slovenska vedecky úplne nespracujú, nahradí nám Kovalíkova kniha nemecké a
         maďarské pramene o tomto predmete.
   </p>
   <p>
    <span class="emphasis">
     <em>
      (1931)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1825">
       </a>
       Sedem debutov
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Kazimír
       <span class="emphasis">
        <em>
         Bezek: Horúci deň
        </em>
       </span>
       , nákladom vlastným, 1930, strán 40,
               cena Kčs 10.—.
      </p>
      <p>
       František
       <span class="emphasis">
        <em>
         Hečko: Vysťahovalci
        </em>
       </span>
       , nákladom G. A. Bežu v Trnave,
               1931, strán 50, cena Kčs 20.—.
      </p>
      <p>
       Fraňo
       <span class="emphasis">
        <em>
         Kráľ: Čerň na palete
        </em>
       </span>
       , Stan, Břeclav, 1930, strán 36,
               cena Kčs 5.—.
      </p>
      <p>
       Ilja
       <span class="emphasis">
        <em>
         J. Marko: Studené svetlo
        </em>
       </span>
       , nákladom vlastným, 1930, strán
               74.
      </p>
      <p>
       Alexander
       <span class="emphasis">
        <em>
         Pockody: Kniha jednakých dní
        </em>
       </span>
       , SNAS, Bratislava,
               1930, strán 29, cena Kčs 29.—.
      </p>
      <p>
       Alexander
       <span class="emphasis">
        <em>
         Pogorielov: Kruhy
        </em>
       </span>
       , Utópia, Bratislava, 1930, strán
               34.
      </p>
      <p>
       Alexander
       <span class="emphasis">
        <em>
         Repčák: Tackajúce sa atómy
        </em>
       </span>
       , nákladom vlastným,
               1931, strán 28.
      </p>
     </blockquote>
    </div>
   </p>
   <p>
   </p>
   <p>
    Boh sám vie, čomu možno ďakovať, že slovenská literatúra je dnes taká plodná na debuty
         mladých básnikov (7 knižiek, ktorých si práve všímame, nevyčerpáva celú tohoročnú úrodu,
         chýbajú Ľ. Ondrejov, E. Riečanský atď.). 16 — 20-roční mládenci a panny písali, pravda,
         verše odjakživa. Ale skrývali sa s nimi po kútoch, najviac ak sa osmelili, červenajúc sa a
         ospravedlňujúc, prečítať ich svojej vyvolenej.
   </p>
   <p>
    Svetobôľ, pocit nepochopenia a strojený cynizmus sú známe náležitosti pubertálneho
         vývinu. Čítanie mayoviek, dobrodružné potulky za vtáčími hniezdami, ustúpili do pozadia
         pred novým svetom pohlavia a pred vyššími záujmami o politiku, náboženstvo atď. Vyrovnať sa
         s prívalom nových pojmov a problémov spôsobí, pravda, veľa trápenia mladému srdcu. Hltá a
         kmáše sa všetko, čo príde pod ruku, snaží sa usporiadať a prispôsobiť množstvá záhad svojmu
         panenskému svetu. Každú chvíľu púšťa sa do nových zrážok tu s bohom, tu s mystériom života,
         tu s komunizmom, najmä však so ženou. Vrhá sa celý do víru života, búši hlavou do kamenných
         múrov, aby nakoniec zbadal, že nestačí dobojovať ani jeden z týchto bojov, že je slabý a
         neskúsený.
   </p>
   <p>
    Ťažko je, pravda, priznať si slabosť. Pohodlnejšie je vyhovoriť sa na nepochopenie,
         „sčernať nenávisťou“, pohrúžiť sa do vaty svetobôľu a napísať o tom báseň. Akokoľvek
         neúprimnú, nič nevysvetľujúcu, ničím nezaplatenú, jednak len báseň. Akéže mystérium života,
         keď sa to dá odbaviť v básni jediným riadkom:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       život môj je pomyje,
čo donáša pánov čas,
       <span class="emphasis">
        <em>
         (I. J. Marko, str. 24)
        </em>
       </span>
      </span>
     </p>
    </div>
   </p>
   <p>
   </p>
   <p>
    To nič, že tomu nikto nerozumie, že ten „čas“ je tam len preto, lebo v predošlom riadku
         bolo „hlas“. Hlavné je, že riešenie záhady bytia je odsunuté, ak nie raz navždy vybavené
         týmto šlendriánstvom.
   </p>
   <p>
    Básne sa píšu alebo z nadmiery sily, alebo z jej nedostatku. Buďto je umelcova duša tak
         preplnená nadosobnými zážitkami, že je mu nevyhnutnou potrebou zvestovať ich davu a hľadá
         formu, ktorá by svojou afinitou k všeobecnému iracionálnemu cíteniu masy pôsobila dojmom
         príbuznosti a ktorá by si touto príbuznosťou vynucovala akceptáciu myšlienok a pocitov
         básnikových. Alebo je duša básnikova taká prázdna, že nútenými a cudzorodými štepnicami z
         cudzích záhrad snaží sa ju zaplniť a zbaviť sa tak známeho horror vacui.
   </p>
   <p>
    Kazimír Bezek k svojej knižke priložil výzvu k „váženému čitateľovi“, v ktorej píše:
         „Rodina, boh, diaľka, stretnutie sa so ženou a domov sú jej (totiž knižky) ľudským obsahom,
         tak ako sa ním zaplňovala moja duša, zrodená k životu.“ Autor teda cítil potrebu
    <span class="emphasis">
     <em>
      zaplniť svoju dušu
     </em>
    </span>
    , azda je aj presvedčený, že toto zaplňovanie
         odohralo sa v ňom v takej forme a tým istým obsahom, ako o tom básni v zbierke
    <span class="emphasis">
     <em>
      pred
     </em>
    </span>
    jej napísaním. Ale čitateľ sa presvedčí o opaku: v celej
         knižke nachádza iba ojedinelé zrnká úprimných a skutočne autorovi vlastných myšlienok a
         zvratov. Ostatok sú známe, mnoho ráz počuté, veľmi už ošúchané reči, povedané známou, mnoho
         ráz zneužitou formou. To je prirodzené; v dvadsiatich či v dvaadvadsiatich rokoch vlastní
         človek takú skromnú zásobu originálnych hodnotných a pôsobivých myšlienok, štýlových
         efektov a mravných zásad (za ktoré mohol by sa postaviť celou svojou osobnosťou), že by to
         vystačilo sotva na jednu poriadnu báseň, nieto na celú — hoci štyridsaťstranovú — zbierku
         básní. Kto cíti, že má čo povedať a chce to povedať básnicky, nech píše verše — ale nech
         pamätá, že z púhych
    <span class="emphasis">
     <em>
      začiatkov
     </em>
    </span>
    tohoto písania neradno robiť hneď
         knižku. Nekritická netrpezlivosť sa na lyrickej zbierke veľmi pomstí. Je síce pravda, že
         najsugestívnejšia lyrika rodí sa obyčajne v tom veku, keď je ešte básnik plný údivu nad
         všetkým, lenže to už musí byť bezpečný talent. Zázračných detí, akým bol Artur Rimbaud,
         rodí sa málo.
   </p>
   <p>
    Nazývať milú „madonou“, písať o „jarnom pele mladých liet“, o „cestách bez konca“, o
         „dievčati ako kvet“, o „srdci primknutom k rtu“, o „očiach ohnivých“, o „srdci, ktoré horí“
         atď. atď. (citujem všetko zo zbierky K. Bezeka), to je už na dnešný vývin v poézii
         prichudobné. Metafóry, ktoré prešli už do novinárskeho žargónu a ani tam už nepôsobia. Inak
         Bezek je sympatický aspoň tým, že v zbierke nikoho nenávidí, nehrozí a nepreklína, že vinu
         za svoju slabosť nekydá na druhého.
   </p>
   <p>
    Tomuto poslaniu zasvätil svoj debut Fraňo Kráľ. Na obálke sú kanóny z krížnika Potemkina
         a na titulnom liste nemožná reprodukcia akejsi filmovej herečky (alebo to má byť sám
         autor?). Rozhodni, človeče hriešny, ako to patrí dovedna. A v zbierke 24 zúfalých,
         čiernych, nenávistných básní. Z nich 5 o tuberkulóze, 3 o smrti, ostatné o noci, beznádeji,
         zime, o večere a podvečere, o búrke, väzení, nenávisti, smútku, krvi atď. Nič svetlého, ani
         zbla nádeje a hlavne, ani trocha odvahy postarať sa, aby to bolo raz lepšie, aby ich už
         toľko neumieralo na tbc.
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Nie, ľudia,
dokiaľ sám bedár som
a dokiaľ jeden z núdznych bratov v svete,
úsmevu v mojich spevoch nenájdete,
      </span>
     </p>
    </div>
   </p>
   <p>
   </p>
   <p>
    ospravedlňuje autor v poslednej básni svoj smútok, nie však svoju rezignáciu. Hej,
         pamätáme sa na Wolkera, ale Wolker vedel byť i pozitivistom.
   </p>
   <p>
    Inak Kráľovi nemožno vyčítať afektáciu. Jeho nenávisť sveta je presvedčivá. Má možno i
         príčinu nenávidieť. Otázka je iba, či táto nenávisť musí byť vyslovená v básni. Skôr by sa
         hodila na servírovanie v komunistickom časopise. Báseň, myslíme, predsa len vyžaduje trochu
         úcty k slovu. A ak je správna definícia Ozenfantova: „Poézia je umenie vyvolať cítenie,
         idey a pocity zaobchádzaním so slovami,“ na rozdiel od prózy využíva do značnej miery
         kritického rytmu, eliptických obratov, hudobnosti slova. Všetky prostriedky sú dobré,
    <span class="emphasis">
     <em>
      akže je nimi vyvolané, vznešené pohnutie
     </em>
    </span>
    . Vznešené pohnutie či
         povznesenie je Ozenfantovi základnou podmienkou všetkých odvetví umeleckej tvorby. A túto
         conditio sine qua non postrádajú básne Kráľove. Dobre, keď nás už nechce povzniesť „veselou
         krásou“, mal by v nás aspoň zažať vznešené bojovné nadšenie za pravdu tých bedárov alebo
         prinajmenšom vyvolať aspoň iskru súcitu. Kráľ je však schopný — a zaryte sa toho pridŕža —
         zabiť jediným riadkom akékoľvek pohnutie. Napríklad v básni
    <span class="emphasis">
     <em>
      Beznádej
     </em>
    </span>
    :
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Milenci dvaja
ôsmimi údmi zuzlení do trávy lásku
                         zniesli
      </span>
     </p>
    </div>
   </p>
   <p>
   </p>
   <p>
    drastickým nevkusom zničí každý účin básne. Nehovoriac o riadkoch tejto nemožnej
         tautológie:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       a slečna Oľga zbytkom lásky
už z lásky sýti lásku.
      </span>
     </p>
    </div>
   </p>
   <p>
   </p>
   <p>
    Báseň je predsa len trochu delikátnejšia vec, než aby zniesla každú triviálnosť.
   </p>
   <p>
    Ale pri všetkých týchto nedostatkoch nemožno o Kráľovi neuznať, že má čo povedať. O ňom
         neplatí ten predpoklad falošnej básnickej tvorby o prázdnote duše. A vedel by iste nájsť i
         spôsob, akým to povedať, keby netrpel manierou silných slov a premrštenou pózou
         nenávistného trpiteľa. Obrazove sú jeho básne dostatočne bohaté, aby bolo možné veriť, že
         ide skutočne o talent, schopný rozvoja pri troške svedomitosti a starosti o formovú
         hladkosť a slovnú jemnosť.
   </p>
   <p>
    Hečko je druhý a posledný z týchto siedmich, s ktorým azda môžu rátať budúci literárni
         historici. Na rozdiel od všetkých ostatných on jediný neoplýva velikášskymi gestami.
         Naopak, skôr sa mu ich nedostáva. Časté opakovanie tých istých zvratov a obrazov aspoň
         svedčí o tom. Brázda je napríklad v celej knihe aspoň sedem ráz samodruhá. Alebo porovnaj
         verše na strane 13 a 18:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ružolíci brat käruje
na plti,
kým ho žltá voda Váhu
pohltí…

Tvoj otec, goral sukovitý,
käruje na plti,
a čaká, kým ho voda Váhu
pohltí…
      </span>
     </p>
    </div>
   </p>
   <p>
   </p>
   <p>
    Raz pohltí brata, raz otca, ale inak je to tá istá voda, tá istá plť, to isté kärovanie.
   </p>
   <p>
    Celá Hečkova zbierka venovaná je tragickému pocitu odcudzenia sa otcovskej roli. Motív v
         našej mladej poézii nie neznámy, ale treba priznať, dosiaľ nikdy tak bolestne neprežívaný
         ako u Hečku. Nikdy ešte tak nezachvátil celého človeka. Úprimnosť trápenia napomáha
         spontánne melodickému stvárneniu jeho veršov. Nie obsah je nesený slovami — ako tomu bolo u
         ostatných — ale slová nesené sú obsahom; podriaďujú sa mu, samy sa nevdojak stavajú, radia
         a kĺžu po základnom motíve knihy vo variáciách často síce monotónnych, jednako však
         hladkých a teplých, blízkych každému srdcu. Citujeme báseň
    <span class="emphasis">
     <em>
      Polnočná omša v
            Trnavskej Suchej
     </em>
    </span>
    :
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       To mäkké kúzlo tejto noci
ma k slzám dojíma:
tie jasle a to Jezuliatko
s detskýma očima…

V kostole sviece pozažíhal
kostolník Babjak Ján
a regenschori Novák Štefan
     na organe
     preluduje
— Narodil sa Kristus Pán…

Vavrinec Petrovič
     farár
slávnostnú omšu slúži:
Gloria in excelsis Deo…
     Dávno,
keď dekan Petrík František
slávnostnú omšu slúžil,
som miništroval:
Dominus vobiscum!
Et cum spiritu tuo!

Sedliaci stoja zduchovnelí,
jak dvestoročné topole,
a zabúdajú, zabúdajú
na tisícročné mozole —

To mäkké kúzlo tejto noci
ma k slzám dojíma:
akési víno opíja ma,
kás’ neha objíma — —
      </span>
     </p>
    </div>
   </p>
   <p>
   </p>
   <p>
    Ak Hečko vycizeluje svoju formu, ak sa bude vedieť vyhnúť opakovaniu, ktoré veľmi
         znehodnocuje jeho prvú knihu, a ak bude vedieť usmerniť tie svoje „výkriky bez ozveny“
         rozmanitejšou náplňou, vyťaží ešte hodne zo svojej nostalgie.
   </p>
   <p>
    S Hečkom snaží sa držať krok aj Alexander Pockody. Rovnako ho páli asfalt pod nohami,
         rovnako túži po návrate k pluhu. Ale Pockody nie je už taký vytrvalý a hlavne nie taký
         úprimný. Vkradlo sa mu všeličo, čím prezrádza, že koniec koncov i v meste možno vydržať s
         nejakou tou „madonou“ alebo v najhoršom prípade pod vieškou na Vysokej. A potom póza
         flegmatika a fatalistu nepasuje veľmi k poézii tohoto rázu. I formove pokuľháva za Hečkom.
   </p>
   <p>
    O ostatných troch niet veľa čo povedať. Pogorielov a Marko vydali vlani vlastným
         nákladom po zväzku básní v prepychovej úprave, formátu oltárnej biblie, jeden na antickom
         papieri, druhý na originálnom holandskom Zanders. Knižky si dali ilustrovať Mikulášom
         Galandom, ktorý z toho mal pravdepodobne ohromnú „zábavu“. Inak obidve tieto knižky sú
         predčasne narodené a tak nevyvinuté. Pogorielov sa postavil do pózy cynizmu a tým zabíja
         všetko a priori. Nie sú poéziou, ale hotovým duševným sebaprznením takéto riadky:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Hlúpe netušíš dievča
moje tajomné ciele,
prečo ťa tuná v parku
tak stískam nežne a vrele.
       <span class="emphasis">
        <em>
         (Pogorielov, str. 7.)
        </em>
       </span>
      </span>
     </p>
    </div>
   </p>
   <p>
   </p>
   <p>
    Nie div, že pre takéto literárne hodnoty nenájde sa nakladateľ, a keď je básnik
         netrpezlivý — miesto aby čakal, až trochu dozreje — vydáva si knižku vlastným nákladom.
         Takto isto (vlastným nákladom) ponáhľal sa s knihou aj Ilja J. Marko, na svoju vlastnú
         škodu — nevyzbrojený bezpečnými znalosťami ani technickej, ani myšlienkovej stránky
         moderného verša. Nestačí cítiť v sebe lyrický fond, ale sa treba naučiť dobre ovládať i
         nástroj jeho vyjadrovania. Marko má vôľu tvoriť, liekom umenia utišovať svoju sociálnymi
         pomerami rozbolestnenú dušu, ale — musí si uvedomiť potrebu vyššej zodpovednosti k tvorbe.
         V literatúre väčšiu váhu má jeden dobrý vyspelý verš ako celá z nevyspelých veršov
         zostavená kniha. Pri jednotlivých veršoch sa možno prenáhliť, možno improvizovať,
         experimentovať — ale kniha už nesmie byť experimentom.
   </p>
   <p>
    Ešte dôraznejšie treba toto adresovať A. Repčákovi, ktorý vo svojich
    <span class="emphasis">
     <em>
      Tackajúcich sa atómoch
     </em>
    </span>
    priznáva sa k svojim šestnástim rokom:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Hej, zajtra,
chlapci šestnásťroční,
vyjdeme všetci
v ústrety slnku.
      </span>
     </p>
    </div>
   </p>
   <p>
   </p>
   <p>
    Nemožno mu teda zazlievať sklon k písaniu veršov, najmä keď niektoré z nich prevyšujú,
         hlavne obrazove, mnohé tamtých dvoch predošlých. (Napríklad: „Pokrvaví moju cestu…“) Ale
         robiť hneď knižku? To je už trochu nevážne. Knižočka Repčákova pôsobí i úpravou (ktorú
         navrhol, ako sa pyšne hlása na začiatku, p. J. Kinkor, poslucháč školy umeleckých remesiel
         v Bratislave na Špeciálnom oddelení profesora Ľ. Fullu) i obsahom dojem neškodnej hračky a
         dojemnej naivnosti.
   </p>
   <p>
    Toto predbežne stačí. Akokoľvek je toho veľa, predsa menej bolo by viacej. Tu treba
         odporúčať: Ak je už niekto naozaj presvedčený o svojom básnickom talente, nechže vždy
         radšej počká, kým sa v ňom toto presvedčenie uleží, lebo žiadna ľudská istota nie je taká
         silná, aby sa časom predsa len nemohla naštrbiť.
   </p>
   <p>
    <span class="emphasis">
     <em>
      (1931)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2029">
       </a>
       Československá vlastivěda
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    — díl 10., Osvěta, vyšlo v nakl. Sfinx za redakcie univ prof. dr. Ot. Kádnera, strán
         650, cena Kčs 230.—. Celá encyklopédia je rozdelená do desiatich zväzkov podľa jednotlivých
         odborov. Dosiaľ vyšlo:
    <span class="emphasis">
     <em>
      Príroda, Práca, Technika, Štát, Osveta
     </em>
    </span>
    .
         Pripravuje sa:
    <span class="emphasis">
     <em>
      Dejiny, Človek, Jazyk, Písomníctvo, Umenie
     </em>
    </span>
    . Hlavným
         redaktorom je univ. prof. dr. Václav Dědina. Prvá časť
    <span class="emphasis">
     <em>
      Osvety
     </em>
    </span>
    venovaná
         je školstvu, vylíčeniu jeho vývoja a dnešného stavu; druhá sa zaoberá vývojom vedeckej
         literatúry v ČSR; tretia podáva inštruktívny súpis čs. vedeckých inštitúcií; štvrtá
         obsahuje príspevky týkajúce sa telesnej výchovy a športu. Najcennejšími sú časť prvá a
         druhá. Prvá je vlastne výťahom obšírneho spisu prof. Kádnera
    <span class="emphasis">
     <em>
      Vývoj a dnešná
            sústava školstva
     </em>
    </span>
    , ktorý vyšiel nedávno. Druhá je rozdelená na samostatné
         monografie o jednotlivých odboroch vedeckej literatúry. Z českého hľadiska môže byť azda
         dielo nazvané dokonalým. Nás však prekvapuje, ako málo miesta bolo v ňom venované veciam
         slovenským. Týka sa to najmä školstva; jeho dejiny sú tu odbavené ani nie na šiestich
         stranách, zatiaľ čo školstvu v krajinách českých venované je vyše dvesto strán. Dejiny
         slovenského školstva — to nič, že len cirkevného — boli by predsa veľmi vďačným námetom pre
         kultúrneho historika. A dnes by sa už iste našiel odborník, ktorý by sa na túto prácu
         podobral. Skromná vedecká literatúra slovenská mizne, pravda, v záplave bohatej literatúry
         českej, ale o tom, čo je, referované je úmerne a spravodlivo. Najlepšie sme zastúpení v
         slovanskej filológii (napísal dr. M. Weingart) a v evanjelickej teológii (napísal dr. F.
         Hrejsa). Iba v katolíckej teológii bolo nám ukrivdené: Slováci spomínajú sa iba dvaja, hoci
         by sa ich našlo viac.
   </p>
   <p>
    <span class="emphasis">
     <em>
      (1932)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2057">
       </a>
       Jubilejný sborník Detvana
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       <span class="emphasis">
        <em>
         Detvan 50 rokov v Prahe.
        </em>
       </span>
       Spomienky, štúdie, úvahy. Vydal
               slovenský akademický spolok „Detvan“ nákladom Matice slovenskej z príležitosti
               päťdesiateho jubilea trvania spolku. Redigoval Stanislav Mečiar s redakčným kruhom,
               strán 282, cena Kčs 40.—.
      </p>
     </blockquote>
    </div>
   </p>
   <p>
   </p>
   <p>
    Nemôžeme sa žalovať na nedostatok publikácií tohoto druhu. V posledných časoch urodilo
         sa ich neúrekom. Začalo sa to Sborníkom mladej slovenskej literatúry z roku 1924. Tento
         prišiel vtedy v pravý čas; bol prvou generálnou prehliadkou poprevratovej literárnej
         vrstvy. Jeho úspech bol zaslúžený. To, čo v tomto odbore nasledovalo neskôr, mohlo bez
         veľkej škody i vystať. Boli to — až na malé výnimky — knihy vykalkulované viac na obchodný
         ako na literárny úspech.
   </p>
   <p>
    Detviansky sborník vystať nemohol. Päťdesiatročné jubileum spolku priam zaväzovalo
         dnešné členstvo podať prehľad toho, čím spolok kedysi bol, čím je dnes, kto a ako v ňom
         pôsobil. Treba uznať, že redakcia splnila tento záväzok čestne. Obsah sborníka rozdelila na
         dve časti. Do prvej zaradila historický prehľad, rozpomienky starších a úvahy dnešných
         členov Detvana. (Prispeli: P. Socháň, prof. M. Ursíny, St. Mečiar, L. Nádaši-Jégé, V.
         Šrobár, J. Šujan, J. Alexy, G. Vámoš, J. Poničan, F. Paňák, M. Chorváth, 90 strán.) Druhú
         časť zaplnila štúdiami a monografiami dnešných členov Detvana. (Prispeli: Ľ. Novák:
    <span class="emphasis">
     <em>
      O možnostiach slovenskej nacionálnej vedy
     </em>
    </span>
    , Št. Košík:
    <span class="emphasis">
     <em>
      Kapitola o súčasnom slovenskom novinárstve
     </em>
    </span>
    , P. G. Hlbina:
    <span class="emphasis">
     <em>
      K základom estetiky
     </em>
    </span>
    , R. Uhlár:
    <span class="emphasis">
     <em>
      Vzťahy medzi slovenskou
            literatúrou a literatúrami susednými
     </em>
    </span>
    , J. Cincík:
    <span class="emphasis">
     <em>
      Duch európskej
            palety
     </em>
    </span>
    , J. E. Bor:
    <span class="emphasis">
     <em>
      Básnik utrpenia a tragiky
     </em>
    </span>
    , St.
         Mečiar:
    <span class="emphasis">
     <em>
      Tatry v slovenskej a poľskej poézii
     </em>
    </span>
    . Spolu 185 strán.) Ak
         možno sborníku niečo vytýkať, tak je to nepomer medzi týmito dvoma časťami. Historický
         prehľad bol urobený akosi ľavou rukou. A práve na ten boli sme zvedaví. Súborná štúdia o
         ideových prúdoch v Detvane bola by cenným kultúrnohistorickým dokumentom. Z Detvana vyšli
         predsa hlasisti, skrslo tam hnutie davistov a i. Pravda, kým sme mladí, zaujímame sa
         predovšetkým o seba, kocháme a nadchýname sa najmä sebou. „Tu sme a žiadame svoje miesto a
         hlas v práci i na výslní,“ ako hlása posledná veta v doslove.
   </p>
   <p>
    Z článkov prvej časti zasluhuje si pozornosť najmä článok dr. Vavra Šrobára:
    <span class="emphasis">
     <em>
      Detvan a hlasisti
     </em>
    </span>
    . Nie azda preto, že by v ňom bolo povedané niečo
         nového. Sú tam len známe veci, povedané známym spôsobom. („Program malého hlúčku študentov
         — rozumej hlasistov — stal sa za 15 rokov programom celého národa.“ No celého azda nie;
         boli tu ešte akési Národnie noviny a Slovenské pohľady, žil ešte vari Vajanský, Škultéty a
         i.) Článok zasluhuje si pozornosť pre výzvu, ktorú v ňom Vavro Šrobár adresuje na mladú
         generáciu, aby zaujala stanovisko k programu hlasistov. Netrpezlivosť a nervozita, s ktorou
         bývalí predstavitelia hlasizmu čakajú na úsudok mladých o sebe (viď napr. Janšákove články
         v Prúdoch), má v sebe rys tragičnosti. Nielen tým, že hlasistickí veteráni sú dnes
         generálmi bez vojska, ale najmä tým, že títo generáli upadli do bludu, akoby prevrat bol
         priamym výsledkom ich práce. Utvrdili ich v tom sinekúry, ktoré sa im po prevrate dostali.
         Tragický je údiv, ktorý sa zniesol na ich tváre, keď zbadali, že sú na svojich vysokých
         miestach opustení, bez obdivovateľov, bez nasledovníkov. Že mládež, vychovaná podľa ich
         receptov na poprevratových školách, sa nenadchýna za ich ideály, ale zaryte mlčí a chmúri
         sa. Apelovali na ňu, upodozrievali ju z ľahostajnosti k verejným veciam. A keď sa blížil
         sjazd mládeže v Trenč. Tepliciach, kde muselo padnúť slovo o hlasizme, do poslednej chvíle
         verili, že toto slovo nemôže pre nich vyznieť inak ako priaznivo. Čakali sjazd ako
         Jezuliatko, robili mu propagandu vo svojich novinách (viď články v Slov. denníku, Lidových
         novinách, Národnom osvobození a inde), boli si takí istí, že sa dostavili na sjazd v úplnom
         zastúpení. Aký bol výsledok, vieme. Stanovisko, ktoré mládež zaujala, bolo jednoznačné,
         odpoveď určitá. Šrobárov článok v detvianskom sborníku bol by pravdepodobne vyznel inak,
         keby ho bol napísal po sjazde v Tepliciach.
   </p>
   <p>
    Ale i v samom sborníku dostalo sa Šrobárovi odpovedi článkami Fera Paňáka a Michala
         Chorvátha. Bodré sentencie, ľudové porekadlá a záhadná alegória akejsi „bielej matróny“,
         ktorými obohacuje Paňák svoj štýl, sú síce na škodu pôsobivosti článku, ale hlavná je
         podstata. A tu i Paňák dospieva k záveru, že „priemerný náš detvanec, nie korheľ, ale
         mysliaci človek, keď odchádza z Prahy… je presvedčený: 1. zo stránky náboženskej, že človek
         má mať prísne vyhranený svetonázor; 2. zo stránky sociálnej: kto nepracuje — nesmie jesť.
         Pôda patrí sedliakom. Poctivá práca sa neprejavuje v ziskoch, ale v nepretržitom, zaručenom
         chode podniku. 3. Zo stránky nacionálnej: Dobyť si Slovensko.“
   </p>
   <p>
    Väčší dôraz kladiem na článok Michala Chorvátha, nadpísaný
    <span class="emphasis">
     <em>
      Otrávená
            generácia
     </em>
    </span>
    . Je to akási naša „Spoveď dieťaťa svojho veku“. Článok by
         zasluhoval osobitný rozbor. Je to, ak sa nemýlim, prvá úprimná sebakritika najmladšej
         generácie, odchovanej už československou (nie slovenskou!) školou. A súčasne i prvá kritika
         tejto školy jej vlastným žiakom. Radi by sme uverejnili aspoň ukážku z neho. Rozorvanosť,
         pesimizmus, nedostatok viery, sklamanie vo vede, sklamanie v literatúre boli hlavné
         disciplíny, ktorým sa naučila táto generácia v škole. Nie div, že táto škola jej
         neprirástla k srdcu a že nechce nasledovať politikov, ktorí ju odobrili, i celý systém, čo
         splodili. „Nenávidíme a odstránime ich,“ završuje mladučký Chorváth. Nedospieva ďalej. Ale
         neklamte sa: toto „nenávidíme a odstránime“ nie je obvyklou známou frázou,
         charakterizujúcou „radikalizmus mladých“.
   </p>
   <p>
    Druhá časť knihy (štúdie a úvahy) zasluhovala by si osobitný posudok. Najmä Mečiarova
         obsiahla štúdia (84 strán) o Tatrách v slovenskej a poľskej poézii. No niet tu viac miesta.
   </p>
   <p>
    <span class="emphasis">
     <em>
      (1932)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2122">
       </a>
       Iľja Erenburg: Jediný front
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Román, z ruštiny preložil dr. Fedor Jesenský. Nákladom kníhtlačiarne Pallas v
               Prešove, strán 300, cena Kčs 29.50.
      </p>
     </blockquote>
    </div>
   </p>
   <p>
   </p>
   <p>
    Kým produkcia pôvodnej slovenskej literatúry z roka na rok rastie, produkcia literatúry
         prekladovej zostáva na úrovni rokov predvojnových. Tie dva-tri tucty slovenských prekladov,
         čo od prevratu vyšli (v zbierke „klasických kníh“, v Živene, v Melantrichu), nepredstavujú
         nijaký rozmach. Naopak, ukazujú veľmi názorne, že svetová literatúra dostáva sa k nám
         výlučne prostredníctvom českým. Netreba byť prorokom, aby ste si z tohoto faktu vyvodili
         dôsledky, ktoré to môže mať pre rozvoj slovenskej literatúry. Už dnes záplava českej
         prekladovej literatúry dokonale ochromila vydávanie prekladov slovenských. Mali by si toho
         všimnúť najmä tí, čo hlásajú kultúrnu samobytnosť a sebestačnosť nášho národa, odvolávajúc
         sa pri tom na Štúra, výšivky a ľudovú poéziu. Áno, Štúr vedel „na místě pustého soukromí“
         nasýtiť jedinou rybkou ľudovej poézie päťtisícový zástup svojich rovesníkov. Ale dnes je už
         táto zázračná rybka pokrmom nedostatočným, Štúrovi neboli ešte známe vitamíny, po ktorých
         je dnes taký zhon.
   </p>
   <p>
    Snaha skrývať sa pred českou kultúrnou inváziou za štítom svojrázu pripomína veľmi
         podozrivé príslovečné strkanie hlavy do piesku. Ak sa treba proti tejto invázii brániť —
         ako že sa, treba — dá sa tak robiť len rovnocennými zbraňami. Postaviť proti knihe knihu,
         proti tovaru tovar.
   </p>
   <p>
    Každé podujatie, ktoré stavia na tomto poznaní, musí nám byť vítané. Preto vítame i
         podujatie nakladateľstva Pallas.
   </p>
   <p>
    Vedúcim motívom Erenburgovej knihy je zápas hospodárstva kapitalistického a
         komunistického. Na jednej strane hrabivosť a nesvornosť buržoázie, na druhej strane „jediný
         front“ a cieľavedomé úsilie Sovietov. I buržoázia usiluje sa zomknúť v „jediný front“, ale
         tu jeden „hneď zradí druhého za trh, za pôžičku, za dodávkovú zmluvu, za balík účastín,…
         zradí hnusne a podlo pre radosť Moskve…“ A Moskva zrady využije: padá Olson (Kreuger), padá
         Piček (Baťa), padá Weinstein.
   </p>
   <p>
    Dej odohráva sa v Berlíne, v Paríži, v Londýne, New Yorku, Moskve, Štokholme, v Prahe, v
         Bratislave, vo Viedni — a bohvie kde ešte. Inak to ani pri známom tuláctve Erenburgovom
         nemôže byť. Rozpráva so zvrchovanou nonšalantnosťou o svetových trhoch a burzách na oceľ,
         platinu, bavlnu, zápalky atď.
   </p>
   <p>
    Téma knihy je iste veľmi aktuálna. Ale vadí tu práve tá nonšalantnosť, blízka
         nedbalosti. Erenburgova sláva datuje sa v rokoch povojnových. Vtedy vydal svoje
    <span class="emphasis">
     <em>
      Fajky, Lásku Jeanny Neuillovej, Trust DE
     </em>
    </span>
    a i. Tieto knihy mali ešte
         kúzlo novosti. Dnes Erenburgov kurz už značne poklesol. Obecenstvo sa prejedlo tým
         všadebolstvom a vševedúcnosťou globetrottera, ktoré charakterizujú jeho knihy.
   </p>
   <p>
    Iniciatíva k vydaniu knihy vyšla od davistov. Keď už museli odporúčať autora ideove
         blízkeho, mohli si, myslíme, vybrať i vec hodnotnejšiu a najmä menej blazeovanú. Či im azda
         tvorba Gladkova, Šolochova, Ivanova, Pilňaka, Zoščenka, Babeľa, Sejfulinovej, Zamjatina,
         Ogneva a ostatných sovietskych autorov, oveľa vážnejších a opravdivejších, neposkytovala
         dostatočný výber?
   </p>
   <p>
    Úprava knihy (od J. Rybáka) je dokonalá.
   </p>
   <p>
    <span class="emphasis">
     <em>
      (1932)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2164">
       </a>
       Heinrich Mann: Velká věc
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Román vo dvoch dieloch. Vydal L. Mazáč v preklade V. Vitingera, cena brož. Kčs
               48.—.
      </p>
     </blockquote>
    </div>
   </p>
   <p>
   </p>
   <p>
    Námet
    <span class="emphasis">
     <em>
      Veľkej veci
     </em>
    </span>
    je príbuzný s námetom Erenburgovho Jediného
         frontu, o ktorom referujeme súčasne. Tu i tam sprobúva autor ukázať na prierezoch, ktoré
         vedie cez mozog, cez srdce i cez žalúdok dnešnej spoločnosti, neudržateľný stav právneho i
         mravného poriadku, reprezentovaného touto spoločnosťou. Ale v spôsobe, ktorým autori
         zvládli látku, je obrovský rozdiel. Zatiaľ, čo Erenburg zapadol do trasoviska detailov,
         ktoré sa mu mrvia pod rukou a ktoré zháňa zo všetkých kútov Európy, vzal si Mann jednu
         jedinú vec — „veľkú vec“ a sústredil okolo nej celý príbeh. Sústredil tak dokonale, že
         román predstavuje klasický prípad účelnej, vyváženej stavby slovesného diela. Všetko, čo sa
         v knihe deje, i spôsob, ako sa to deje, viazané je neporušiteľným zákonom centripetálnej
         sily k ose knihy, k „veľkej veci“.
   </p>
   <p>
    Birk, hlavný inžinier koncernu, vynájde výbušninu nesmiernej brizantnosti. Vynález zverí
         na speňaženie svojim deťom. O vynáleze dozvie sa i direktor koncernu Schattich, ktorý ho
         chce získať pre seba. Medzi ním a Birkovou rodinou rozpúta sa boj. Birkovci vynález udržia,
         ale pre vzájomnú revnivosť, podozrievanie atď. rozvrátia svoje životy, stratia šťastie.
         Tendencia knihy objaví sa len ku koncu. (I v tom zračí sa veľké umenie: dielo nie je od
         samého začiatku zaťažené okatým zámerom autorovým, ako to býva často v knihách podobného
         druhu.) Vysvitne, že Birk vynález fingoval. (Sám sa na zápase nezúčastní; predstiera nemoc.
         Zveril deťom neškodnú hračku, aby im v boji, ktorý o ňu zvedú, dal príležitosť poznať
         spôsob života, ktorým sa nadobúda moc a bohatstvo (tento spôsob spočíva podľa Manna v
         násilí a spoločenských stykoch), a na druhej strane spôsob života, ktorým sa nadobúda
         šťastie. Tento druhý spôsob je práca.
   </p>
   <p>
    Azda najväčším umením pri tvorení literárneho diela je získať si od opisovanej udalosti
         náležitý odstup. Nájsť miesto, z ktorého je pohľad na veci neskreslený, perspektívne
         správny. Nájsť toto miesto pri opisovaní
    <span class="emphasis">
     <em>
      súčasných
     </em>
    </span>
    udalostí jej
         dvojnásobne ťažko. Preto väčšina kníh zo súčasného života sú reportáže, púha mozaika
         detailov a senzácií, ktoré neústia do nijakého prirodzeného centra. Mannova kniha nie je
         reportážou, je románom v čistom slova zmysle. To znamená, že Mann tento odstup našiel. Na
         dôkaz maličký detail: opisuje napr., ako si jedna z dám krášli tvár. Opisuje to dôkladne.
         Aká príležitosť pre mravokárcu! Aká príležitosť pre psychoanalytika! Aká príležitosť pre
         sociológa! Mann sa zriekne všetkých príležitostí. Hovorí o veci podrobne, ale hovorí o nej
         pokojne, bez pátosu. Nehľadá v nej morálne, ani psychologické, ani sociálne senzácie. Celá
         vec zapadne do stavby románu ako púha súčiastka, obyčajná tehla, nie ako rušivý,
         preštylizovaný element. O tom sa hovorí
    <span class="emphasis">
     <em>
      mať zmysel pre epičnosť
     </em>
    </span>
    .
   </p>
   <p>
    <span class="emphasis">
     <em>
      (1932)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2202">
       </a>
       Ercé: Bieda
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Novely, nákladom vlastným. Tlačou Slov. Typografie v Nových Zámkoch, strán
               116.
      </p>
     </blockquote>
    </div>
   </p>
   <p>
   </p>
   <p>
    Tucet naivných noviel na sociálne námety. Radi veríme, že autorov súcit s biedou je
         úprimný. Ale to, čo napísal a vydal, ukazuje, že púhy súcit s biedou nestačí na napísanie
         umeleckého diela. Tým menej na odstránenie biedy. A písať o biede bez toho, aby sa tým čo i
         len nepatrne prispelo k jej odstráneniu, nemá zmyslu. To už radšej písať o vtáčkoch a o
         kvietkoch. Takéto banality veru nepomôžu baníkom a tuberákom: „Bola tma. Vonku škľabivá noc
         už dávno rozostrela svoj ultramarínový plášť a na nebi žiarilo už tisíce trblietavých
         hviezdičiek… Celé mesto bolo už pohrúžené do sladkého sna a všetky okná s mŕtvou tmou
         hľadeli do noci. Len spoza veľkých tabúľ okenného skla kaviarní a barov rútilo sa s
         vreskotom saxofónu do ulice i málo svetla, akoby na zápas s čiernou nocou.“ A takto
         napísaná je celá kniha.
   </p>
   <p>
    <span class="emphasis">
     <em>
      (1932)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2226">
       </a>
       Na margo Mladého Slovenska
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Dostalo sa nám do rúk nové číslo
    <span class="emphasis">
     <em>
      Mladého Slovenska
     </em>
    </span>
    . Je to vlastne
         Luk, ale s inou tvárou a so zmeneným titulom. Stalo sa tak iste v domnení, že takto bude
         zachránený, keďže z jari tak všalijak zakolísal a mnohí mu predpovedali, že to bude
         smrteľné.
   </p>
   <p>
    Siahame po ňom v nádeji, že toto bude to, čo očakávame, ale sme sklamaní, ani toto
         vzkriesené Mladé Slovensko nenašlo cestu k srdciam, ktoré by dnes tak rady počuli, že
         svitá. Majú svoje osudy časopisy, ale Mladé Slovensko má ho osobitne. Už tretí či štvrtý
         raz prebúdza sa k životu, ale nikdy sa mu nedarí vystrábiť sa, krídla sú mu poviazané a
         odsúdené viac na pád ako na let.
   </p>
   <p>
    Nadpis úvodníka je až biblický: „Vyčistiť starý kvas.“ Pre dnešné časy veľmi trefný;
         kvasu, a to toho starého, na všetkých stranách dosť. Nazdáte sa, že tam bude poriadne
         precúdená naša prítomnosť so slovenskou biedou a že bude alfabeticky podaný register
         hriechov, ktoré čiernia slovenský život, ale okrem nejasných invektív nieto tam nič
         konkrétneho.
   </p>
   <p>
    Z riadkov zaznieva miesto tohoto zase len tá stará známa pieseň: Pracovať treba, ukážte,
         čo ste vykonali. „Kde boli vtedy páni, — rozumej pred prevratom — ktorí sa dnes s toľkou
         vervou na údajnú obranu Slovákov a slovenčiny prihlasujú.“ Toto znie tak, ako keby sem bolo
         doslovne odpísané z niektorého agrárneho ľudového týždenníka, čo sa podáva nášmu ľudu ako
         liek od každej bolesti. Keby tam nebolo reči o obrane Slovákov a slovenčiny, mysleli by
         sme, že to patrí predprevratovým Novoslovákom, dnešným Čechoslovákom, takto si musíme
         domyslieť, že sa to vzťahuje na starých národovcov, ktorých si my tak ctíme a vážime. Alebo
         je to adresované Rázusovi a tým mladým, ktorí dnes probujú zachrániť svoje? Nuž kdeže bol
         sám autor? Rázus bol dobrým vojakom, keď iní v tom veku nie sú ešte ani regrútmi.
   </p>
   <p>
    V článku sa ďalej hovorí o rozumných a hlupákoch. A tu sa dozvedáme, že sme my Slováci
         hlupákmi. Inakšie to nevieme chápať. Podľa pôvodcu „zápasia od počiatku sveta dva základné
         typy ľudí: rozumní a hlupáci. Prispôsobené ľudovému názvosloviu: tí, čo vidia trochu ďalej
         od nosa, s tými, ktorých obzor siaha najďalej po vlastné brucho. Tí prví sa riadia rozumom,
         tí druhí pudom čiže, ako to oni krajšie nazývajú: citom.“ Slováci sú národ citový, bolo to
         už viac ráz konštatované, kým zase o Čechoch sa hovorí, že sú vplyvom Západu príliš
         zracionalizovaní. Po tomto doplnení musíme myslieť, že sa označenie hlupáci týka nás.
   </p>
   <p>
    Tvrdiť, že títo ľudia, ktorí sa spravujú citom, vidia iba svoje brucho, je nemožné.
         Vidieť iba svoje brucho znamená, jemnejšie povedané, vidieť iba svoje záujmy, čo ináč
         menujeme egoizmom. A tu je to opačne? Tí rozumní sú vždy väčší sebci a myslia viac na svoje
         ako tí hlupáci. Tí rozumní práve, ktorí videli iba svoje brucho, kolonizovali a
         pauperizovali v mene civilizácie Ameriku, Afriku, Áziu i s Indiou a Austráliu. Tí domorodci
         len preto, že boli menej rozumnejší, ani nie hlupáci, nebránili si svoje, a to práve preto,
         že nevideli to svoje brucho tak ako tí rozumní, čo ich v mene civilizácie zotročili pre
         seba. Ak boli hlupáci, boli len preto, že v prílišnej dôvere pustili si voš do kožucha.
   </p>
   <p>
    Náš chudobný slovenský ľud je práve týmito rozumnými, ktorí postrádajú toho citu i
         svedomia, vykorisťovaný, nech už sú to rozliční politickí korteši, agenti, nesvedomití
         povaľači atď. Áno, i medzi tými múdrejšími sedliakmi a robotníkmi nájdeme dosť príkladov ma
         potvrdenie toho, že tí rozumnejší myslia viac na svoje brucho ako tí ostatní, menej
         rozumní.
   </p>
   <p>
    Ten menej rozumný má len jednu chybu, že neprezrie zámery toho rozumného, ale v súcite
         dá sa ošmeknúť. Ak ho pre toto nazveme hlupákom, buďsi! Potom by sme pochopili pôvodcu, keď
         nazval tých, čo sa spravujú citom, hlupákmi, lebo v tomto prípade by sme mohli myslieť, že
         je to adresované Slovákom, ktorí po prevrate mnoho dôverovali a dali sa skutočne zachvátiť
         citom. Dnešným Slovákom toto však adresovať nemožno, a to ani tým nie, ktorí nie sú takí
         osvietení ako mnohí tí, čo hovoria o sebe pyšne, že sú rozumní.
   </p>
   <p>
    Na konci úvodníka je zhrnutý program práce. Je navlas podobný tomu hlasistickému, ktorý
         sa začína: Chceme obrodiť slovenského človeka… Škoda len, že bol samými pôvodcami
         zdiskreditovaný. Dnešný ľud je nie mravne obrodený, ale skorej ohrozený. Pekne sa to napíše
         pri písacom stolíku, ale život hovorí o niečom inom. Programov, a to skvele štylizovaných,
         máme dosť — skutky chceme! Slovenský ľud z toho, čo sa pekne popíše, nevyžije. Treba sa
         pozrieť, v akej biede žije!
   </p>
   <p>
    Aby bola tvár obnoveného Mladého Slovenska úplná, koplo hneď v prvom čísle do Rázusa, a
         to ešte tak nejapne, že ani nevedieť, čo vlastne chcelo povedať.
   </p>
   <p>
    Luk vo svojom programe mal tiež kritiku a tomuto poslaniu chce dostáť aj Mladé
         Slovensko. Vzalo si na mušku dvojaký plat Kľačkov, ktorý vraj zastáva dve miesta: ako
         tajomník Matice a ako profesor a berie z obidvoch prameňov. V mene ľudskosti útočí naň, aby
         sa jedného zriekol, lebo je mnoho takých, čo nedostávajú ani jeden plat. Dobre, ale prečo
         biť len do Kľačka, keď máme stá prípadov, kde jednotlivci berú nie dva, ale až tri, poťažne
         ešte viac platov. Prečo sa zadrapovať do jedného, keď chceme očistu? Jednotlivec je nie
         vinou, najmä keď to berie podľa zákona. Ak nám ide skutočne o nápravu, musíme ju hľadať
         tam, kde je potrebná a možná, a musíme byť pritom objektívni. Takto iba prezrádzame, čí
         sme. Škoda, Mladé Slovensko zostáva zase len starým, a to nemôže byť garanciou, že sa stane
         tribúnou mladých.
   </p>
   <p>
    <span class="emphasis">
     <em>
      (1932)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2266">
       </a>
       Enfant terrible slovenskej literatúry
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Gejza
       <span class="emphasis">
        <em>
         Vámoš: Jazdecká legenda
        </em>
       </span>
       , vydal L. Mazáč v Prahe ako 39.
               zväzok Emsa. Ilustroval Jozef Vodrážka, strán 145, cena Kčs 18.—.
      </p>
     </blockquote>
    </div>
   </p>
   <p>
   </p>
   <p>
    Neviem, či sa už nejaký literárny estét pokúsil analyzovať pocity, s ktorými čitateľ
         berie do ruky novú knihu známeho mu autora. Ale mohla by to byť zaujímavá psychologická
         štúdia. Isté je totiž, že knihy nezačíname čítať bez určitej predbežnej prípravy. Skôr než
         knihu roztvoríme, musíme naladiť anténu svojej vnímavosti na vlnu, na ktorej patričný autor
         „vysiela“. Inak sme naladení, keď sa púšťame do čítania Dostojevského, inak keď berieme do
         ruky Švejka.
   </p>
   <p>
    Vámošove nové práce berieme do ruky s určitou opatrnosťou. Tak akoby sme sa mali dotknúť
         žeravého uhlíka alebo chytiť ježa do holej ruky. Vámoš, práve tak ako tie decká, čo nemajú
         úcty pred tetuškami a sú preto postrachom famílie, nemá rešpektu pred zaobalenými frázami a
         ohľaduplnými sentenciami. Jeho romány a novely nie sú pokojné, starostlivo servírované a
         čitateľa šetriace príhody „o láske a nenávisti“. Naopak, sú to príhody veľmi živé, veľmi
         pohyblivé a — najmä — veľmi pichľavé. S nevinnou tvárou priblíži sa k vyvolenej obeti,
         pozalieča sa, potľapká, aby odrazu jedinou vetou strhol masku z jej tvári a rozrehotal sa
         jej do očú.
   </p>
   <p>
    Nuž čo sa týka tejto pichľavosti, našli sme ju i v
    <span class="emphasis">
     <em>
      Jazdeckej
            legende,
     </em>
    </span>
    čerstvú a vždy pripravenú na výpad. Tu sa Vámoš nezmenil. Ale jeho
         predošlé práce charakterizovala ešte iná vlastnosť: cynizmus a deštruktívny postoj k
         životu. V
    <span class="emphasis">
     <em>
      Atómoch boha
     </em>
    </span>
    bol mu svet len nepodarenou hračkou
         zlomyseľného stvoriteľa. Akákoľvek námaha naprávať niečo na tejto hračke zdala sa mu
         daromnou. Čím väčšiu obeť prinesiete pre dobro ľudstva, tým väčšiu radosť urobíte
         škodoradostnému boho-stvoriteľovi. Tohoto deštruktivizmu v novej knihe niet.
    <span class="emphasis">
     <em>
      Vámoš našiel v nej kladný pomer k životu.
     </em>
    </span>
    Nie azda, že by sa bol o
         stoosemdesiat stupňov obrátil a spustil dityramb miesto perzifláže. Vysmieva sa ďalej.
         Vysmieva sa možno ešte viac ako v predošlých knihách. Ale v Jazdeckej legende je to smiech
         zdravý, chlapský. Nie už ten cynický úškľabok, ktorý hyzdil jeho tvár v Atómoch boha. Na
         svete je ešte vždy dosť vecí, ku ktorým jediný správny pomer je smiech. Hašek ukázal v
         Dobrom vojakovi Švejkovi, že i militarizmus môže byť jednou z týchto vecí. Ukázal, že i
         proti vojne dá sa veľmi účinne bojovať humorom. Vámoš sa v Jazdeckej legende pokúsil o to
         isté. Pravda, jeho pomer k armáde nemusí byť negatívny ako Haškov, k tomu v dnešných
         okolnostiach niet príčiny.
   </p>
   <p>
    Čatárov a doktorov medicíny Marhuľu a Syringu učia jazdiť na koni. „Die reitende
         Medizin“ je známa figúrka z humoristických časopisov. Vámoš ju tu vykreslil vo všetkých
         pozíciách, rehotajúc sa na plné ústa ctibažnosti a neúspechom svojich štyroch mušketierov.
         Epizóda s lakovými Kavalcovými čižmami je bez preháňania klasickou ukážkou podareného
         humoru. Nebohý Zechenter by mal radosť z tohto nasledovníka svojho literárneho žánru a
         kolegu v povolaní.
   </p>
   <p>
    I zo štýlovej stránky urobil Vámoš veľké pokroky. Jeho reč v prvých knihách často
         nepríjemne vŕzgala. Bola chudobná na jemnejšie odtienky. V Jazdeckej legende sa to
         napravilo. Vety — hoci ešte vždy len zhruba okresané — zapadajú presne do seba. Niet už
         pomedzi škár, ktorými by fučalo do stavby diela.
   </p>
   <p>
    Text knihy dopĺňajú výstižné karikatúry od Jozefa Vodrážku.
   </p>
   <p>
    <span class="emphasis">
     <em>
      (1932)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2313">
       </a>
       Cestu básnikovi
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Mladá katolícka vrstva vyvinuje pozoruhodné úsilie, aby dohonila, čo zameškali otcovia.
         Jej úsilie je tým pozoruhodnejšie, že sa snaží používať pri ňom moderných metód a modernej
         formy. Prihlásil sa už rad mladých autorov (Javor, Haranta a najmä Hlbina a Bor), u ktorých
         je toto úsilie vážne a cieľavedomé. Hľadajú duchovné povzbudenie u kongeniálnych básnikov
         svetových (J. Bernanos, abbé Bremond, Fr. Jammes, P. Claudel, L. Bloy, G. K. Chesterton, J.
         Durych), ale vedia sa nadchnúť i pri čítaní veršov čertovho syna Rimbauda:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ja čítam voľné verše
o ľudskej slobode
a čítam Tvoje verše,
môj drahý Rimbaude!
       <span class="emphasis">
        <em>
         (Hlbina)
        </em>
       </span>
      </span>
     </p>
    </div>
   </p>
   <p>
   </p>
   <p>
    A nachádzajú porozumenie a podporu i doma: Ústredie slovenského katolíckeho študentstva
         vydáva edíciu „Prameň“ (ako 1. zv. vyšiel v nej Žarnovov „Hlas krvi“) a „Edíciu katolíckych
         slovenských autorov“ pre knihy vedecké. Divné je, že Hlbina musel vydať svoj debut
    <span class="emphasis">
     <em>
      „Začarovaný kruh"
     </em>
    </span>
    vlastným nákladom. (Cena 7 Kčs, 84 strán,
         vytlačila kníhtlačiareň Spolku sv. Vojtecha v Trnave roku 1932.)
   </p>
   <p>
    „Ťažko je zlúčiť poéziu a katolicizmus,“ požaloval sa Durych. I tieto Hlbinove verše
         svedčia o tom. Pravda, nie sme odborníkmi v katolíckej teológii; nevieme, či tieto verše
         zodpovedajú cirkevným dogmám (sme naklonení myslieť, že sotva), ale rozhodne zodpovedajú
         onej dogme, ktorej podlieha umelecká tvorba: dogme o talente. Nemusíte súhlasiť s autorovou
         vetou, napísanou v predhovore: „Modlitba je najvyšší stupeň poézie,“ ale musíte podľahnúť
         kúzlu týchto obratov:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Palicou svojou žobráckou
nad riekou naznačím
let rackov.
      </span>
     </p>
    </div>
   </p>
   <p>
   </p>
   <p>
    Alebo:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Za jasnej noci mesiac na nebi
— — — — — — — — —
za neviditeľnými krosny
tká, nadšene tká závoj rosný
pre moju večnú milenku.
      </span>
     </p>
    </div>
   </p>
   <p>
   </p>
   <p>
    Alebo:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Šťastie je klzké ako ryba.
Rybári roztrhali sieť
a potápači uvideli iba
zelený smiech sa chvieť
na rozvlnených vodách
atď.
      </span>
     </p>
    </div>
   </p>
   <p>
   </p>
   <p>
    Hlbina pokladá poéziu a mystiku za rodné sestry: „Čistá poézia snaží sa vysloviť
         nevysloviteľné. Je to akýsi druh mystiky. V poézii, podobne ako v mystike, sa duša očisťuje
         láskou, je osvietená blízkosťou predmetu svojej túžby a spojuje sa s ním.“ Rozdiel je iba v
         tom, že „básnik hovorí, mystik mlčí“ — čítame v Hlbinovom predhovore. O tom by sa dalo
         polemizovať. Erich Kästner, jeden z najnadanejších a najúspešnejších mladých nemeckých
         básnikov, má tak ďaleko k mystike ako Belzebub k sv. Trojici. Pravda, predstava o pozvoľnom
         odhmotňovaní, o postupnom splývaní s božstvom a o vznášaní sa vo sférach blaženosti, vysoko
         od pozemských starostí, to je predstava veľmi lákavá. Ako dobre by bolo na svete, keby sa
         tak dalo naraz odhmotniť a zavesiť pod lupeň nebies tých 60 miliónov nezamestnaných, aby sa
         tam potichu údili v božskej milosti.
   </p>
   <p>
    Ale o tom potom. Predbežne je dôležitejšie, že samému Hlbinovi nepodarilo sa podať
         presvedčivý dôkaz o tejto príbuznosti mystiky a poézie. Zdá sa, že mystický podklad nie je
         najzdravším pre rozvitie jeho talentu. Svedčia o tom najlepšie básne zbierky: práve tie, v
         ktorých sa mu podarilo odlepiť od mystického podkladu (Cherubín z baroka, Okno do neba,
         Intímnosť, Mesiac na nebi). Zdá sa, že sám cíti nevýživnosť pôdy, do ktorej chce pustiť
         korene: línia zbierky nie je priama a jednoznačná, v jednotlivých veršoch dotýka sa
         poetizmu (Tragické dada, Poézia, Yokohama), inde zas živo pripomína Smrekov vitalizmus
         (Okno do neba, Osamelé srdce, Melanchólia) alebo sa nechá niesť tónom ľudovej piesne
         (Popevok, Spomienky). Nútenie k mysticizmu je zrejmé i z toho, že mnohý verš je v polovici
         zlomený zbytočnou apostrofou boha alebo že je naň posledná sloha zavesená ako zbytočný
         balast, ktorý má zmierniť vitálny účinok sloh predošlých (Poézia, Mesiac na nebi, Okno do
         neba).
   </p>
   <p>
    Ale to všetko nevadí, aby sme neopakovali: Urobte cestu básnikovi.
   </p>
   <p>
    <span class="emphasis">
     <em>
      (1933)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2387">
       </a>
       Na margo Listov pro umění a kritiku
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Vydáva Melantrich v Prahe. Rediguje B. Fučík s redakčným kruhom. Vychádza dva razy
               do mesiaca. Číslo za Kčs 2.—.
      </p>
     </blockquote>
    </div>
   </p>
   <p>
   </p>
   <p>
    I v Čechách sa žiada moderne a plánovite redigovaná revue, ktorá by vedela vniesť do
         chaosu a anarchie kultúrnych hodnôt dneška poriadok, ktorá by čitateľa vedela orientovať,
         vedela sa obrátiť proti vulgarizácii kultúrnej prítomnosti a ktorá by svojou vážnosťou
         odstrašovala snobov.
   </p>
   <p>
    Zásluhu o vpád plebejstva a snobizmu do literatúry mali vo veľkej miere tzv.
         nakladateľské časopisy. Ich vydavatelia chápali svoju úlohu práve tak ako kupci s módnych
         tovarom. V časoch konjunktúry nebolo v Čechách slušnejšieho nakladateľa, ktorý by nebol
         vydával svoj časopis. Škoda, ktorú tieto časopisy narobili, je obrovská; zvulgarizovali
         českú kultúrnu prítomnosť, prispeli k zániku vážnych a ideove vyhranených časopisov
         starších
    <span class="emphasis">
     <em>
      (Host, Sever a Východ, Rod)
     </em>
    </span>
    a nové udusili v zárodku
    <span class="emphasis">
     <em>
      (Plán, Zvěrokruh)
     </em>
    </span>
    . České kultúrne podnikanie — beztoho náchylné k
         eklekticizmu — zbahnelo v ideovej dezorientácii. Podrobilo sa vkusu snoba, ktorý si žiadal
         nájsť vo svojom literárnom časopise všetko pekne dovedna: komunizmus s mystikou, reportáž s
         čistou poéziou, André Bretona s Annou Mariou Tilschovou, Nezvala s Čapkom-Chodom.
   </p>
   <p>
    Čakali sme, že aspoň oznamované nové melantrišské
    <span class="emphasis">
     <em>
      Listy
     </em>
    </span>
    zmobilizujú
         do jednotného frontu niekoľko najlepších českých duchovných zbraní. Sklamali sme sa. Zbraní
         je síce dosť (keďže i nezamestnaných spisovateľov je dosť), ale po jednotnom fronte ani
         slychu. Eklekticizmus už vari natoľko prenikol do českého kultúrneho života, že je nemožné
         vytvoriť ideove nekompromisný, programový a nezávislý časopis. V troch vyšlých číslach
         nájdete opäť vedľa seba Ivana Olbrachta a Miloša Weingarta, Františka Halasa a Boženu
         Benešovú, úctivý obdiv učenia Marxovho vedľa úctivého obdivu hereckého umenia Gréty Garbo.
         V jednom článku sa odmieta románová tvorba A. Mauroisa, pretože je to „kýčař podle srdce
         liberálního buržoy“ (a pretože jeho knihy nevydáva Melantrich), v druhom sa chváli Jan Čep,
         pretože je to „umělec svrchovaně svědomitý a ukázněný“ (čo nepopierame) a pretože je to
         autor melantrišský.
   </p>
   <p>
    Slovom, zišlo sa tu opäť dakoľko mien a dakoľko ideí, ktoré sa nikdy zísť nemali, — a
         keď sa už zišli, mali pri tom sršať iskry. Miesto iskier vládne však v časopise rozšafná
         konciliantnosť, ktorej zástupcovia univerzitných kruhov poskytujú oficiálnu štafáž.
   </p>
   <p>
    Čo však v novom časopise najviac zaráža, sú niektoré čisto
    <span class="emphasis">
     <em>
      osobné
     </em>
    </span>
    útoky proti Karlovi Čapkovi a jeho skupine. Máme o ideovej stránke Čapkovho diela tiež
         svoju mienku. Ale v Čechách už vari patrí k dobrému tónu nadávať na Čapka. Lenže spôsob,
         akým to robia Listy, priamo odpudzuje. („Jistý spisovatel, který už dávno skončil v
         žurnalismu — iniciálky jeho jména se shodují skoro symbolicky s označením měny, jíž je za
         své mentorství placen…“ Čapkovi nejde „o úroveň kulturní, nýbrž o úroveň žlabu, úroveň tak
         pohodlnou, že přes svůj žlab nevidí…“) Je to spôsob politických večerníkov; niet v ňom nič
         vecného, nič ideového, nijaká základná kritika, len malicióznosť. A takéto invektívy tvoria
         prevažnú časť poznámok, nadpísaných Ano a ne. Nuž, nie, dva razy nie!
   </p>
   <p>
    <span class="emphasis">
     <em>
      (1933)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2432">
       </a>
       Zuzka Zguriška: Dvanásť do tucta
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Vyšlo ako 20. zväzok Knižnice Slovenských pohľadov, strán 148, cena Kčs 15
               —.
      </p>
     </blockquote>
    </div>
   </p>
   <p>
   </p>
   <p>
    Dvanásť nových čŕt z kopaníc, dvanásť sviežich a fotograficky verných obrázkov. Najmä na
         tej vernosti dáva si spisovateľka záležať. Rada jej obetuje jemnejšie prekreslenie i
         psychologické prehĺbenie. (Hoci podľa skromných náznakov možno súdiť, že by i na to mala
         dosť talentu.) Sú to napospol prosté rozprávky s jednoduchou dejovou fabulou. Umelecky
         najviac z nich zavážia
    <span class="emphasis">
     <em>
      Zuby
     </em>
    </span>
    . Napospol sú vzaté rovno zo života a ako
         také majú priam dokumentárnu cenu pre slovenskú etnografiu. Čo je na nich nové a čo vás
         okúzli, je práve tá fotografická vernosť, ten presne v nárečí zachytený dialóg a rázovitý
         humor myjavských kopaničiarov. Pri ich čítaní si oddýchnete, zasmejete sa a poznáte kus
         írečitého slovenského sveta.
   </p>
   <p>
    <span class="emphasis">
     <em>
      (1933)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2459">
       </a>
       Kvetoslav F. Urbanovič: Oráčina
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Po viacročnom mlčaní vydal Urbanovič nový román (v nakladateľstve L. Mazáča, Praha).
         Nezradil v ňom svoj pomer k svetu, ako ho poznáme z predošlých jeho románov — totiž
         plytkosť, nezradil ani svoju formu, totiž triviálnosť. Ale treba uznať: oproti trom
         predošlým jeho románom je tu značný pokrok. Najmä v tom, že Urbanovič našiel životnejší
         vzťah k prostrediu, ktoré opisuje. Nevedel sa síce zdržať, aby k ústrednému deju robustného
         zdravého študenta-sedliaka Vinca Moravčíka neprilepil niekoľko príbehov podružných zo
         života zemianskeho (dávnu svoju lásku) a učiteľského, čím porušil kompozíciu diela, keďže
         nevedel jednotlivé príbehy náležite navzájom vyvážiť kontrastom, zápletkou alebo pod. Kniha
         potvrdzuje a rozširuje výčitku, ktorú nedávno adresoval Pavel Eisner českému autorovi.
         Výčitku, že naši spisovatelia nemajú dostatok životnej empírie, že žijú bojazlivo utiahnutí
         v prostredí, z ktorého vyšli, t. j. zväčša v prostredí dedinskom, zriedka v meštianskom,
         študentskom, v prostredí inteligencie, že sa neopovažujú preniknúť vyššie (prípadne
         nižšie), medzi nové výhonky spoločenskej štruktúry slovenského života. A ak sa pokúsia
         preniknúť ta, urobia tak s ostychom, s akousi detinskou naivnosťou, vytvoria grimasu,
         grotesku. Urbanovič je teda prvým a najvytrvalejším z týchto priekopníkov. A jeho chyby a
         nedostatky sú vo veľkej miere chybami a nedostatkami priekopníka.
   </p>
   <p>
    <span class="emphasis">
     <em>
      (1933)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2475">
       </a>
       Oráčina, nový Urbanovičov román
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Vyšiel ako 41. a 42. zväzok Edície mladých slovenských autorov, nákladom L. Mazáča
               v Prahe, strán 253 + 229, cena dvoch brožovaných zväzkov Kčs 45.—.
      </p>
     </blockquote>
    </div>
   </p>
   <p>
   </p>
   <p>
    Urbanovičovi patrí zásluha, že sa vo svojich románoch
    <span class="emphasis">
     <em>
      (Poklesky, Tridsať
            strieborných, Bez vesla)
     </em>
    </span>
    a drámach
    <span class="emphasis">
     <em>
      (Poklesky, Zlatý
            močiar)
     </em>
    </span>
    prvý zo slovenských spisovateľov pokúsil vžiť do nového prostredia,
         ktoré vytvoril prevrat. Pohotovosť nešla síce vždy ruka v ruke s umeleckou cenou, ale
         zaistila Urbanovičovi na istý čas miesto v predvoji slovenského literárneho snaženia. Bol
         to, myslím, L. N. Zvěřina, ktorý upozornil prvý na túto okolnosť ako na dôležitú a cennú.
         Kritizovať dielo Urbanovičovo bez nej znamená krivdiť mu.
   </p>
   <p>
    V prvom čísle obnovených Rozpráv Aventina vyčíta Pavel Eisner českému autorovi, že žije
         nesprávne, lebo má málo zvedavosti a životnej pažravosti, že sa vyhýba ohromným oblastiam
         životnej fenomenológie, že má chudobnú vonkajšiu skúsenosť, lebo je plachý samotár a
         zmocňuje sa sveta s prílišnou ostýchavosťou a rezervou. „Je to štrukturálne temer abstinent
         života, outsider života, defetista života… Píše viac-menej vždy len o sebe a o ľuďoch z
         praúzkej svojej empírie… z celého života doby skutočne pozná, a preto dobre podáva len
         ľudový vidiek, život študentský a inteligentného proletariátu, život umelecký, ktorý
         zveličuje a preceňuje, život mestských spodín a stredného meštiactva v chudobnom úseku až
         niekam po odborových radcov a policajných komisárov. Už jeho univerzitný profesor je
         podozrivý a bankový direktor je nemožný; ak sa osmelí — pravda, len na papieri — do
         prostredia, povedzme, šľachtického, je nám ho ľúto; rozumej prostredia i autora.“
   </p>
   <p>
    Toto platí teda o autorovi českom. Autor slovenský má okruh svojej pôsobnosti ešte užší.
         Väčšiu časť roka pohybuje sa v prostredí dedinskom. Zriedka sa osmelí nazrieť do života
         študentského. A máloktorý sa cíti doma v prostredí meštiackom. Exotikum mu je už celkom
         cudzie… Ale slovenský život sa mení. Slovenský život sa rozrastá, košatie novými konármi v
         bohatú korunu. A hoci dedina naďalej ostáva jeho pňom i koreňmi (nech ich len kypria
         hospodári ducha!), žiada sa predsa čím ďalej dôraznejšie vyslať zvedov i do koruny, medzi
         nové výhonky života.
   </p>
   <p>
    Urbanovič bol teda prvým z týchto zvedov. Osmelil sa hodne vysoko; v druhom a v treťom
         svojom románe zaujal dokonca pozorovacie stanovisko na konároch v tých časoch ešte
         neexistujúcich: v prostredí vysokej slovenskej byrokracie, sveta bankárskeho, umeleckého.
         Nie div, že hlásil odtiaľ objavy skreslené, podával udalosti nepravdepodobne motivované;
         ilúziu — nie skutočnosť. Dostal za to od kritikov veľa múdrych ponaučení, ktoré spôsobili,
         že sa Urbanovič na pár rokov odmlčal.
   </p>
   <p>
    Po niekoľkých rokoch kázne a odriekania vydáva nový román. Povedzme rovno, že neopustil
         v ňom pozíciu priekopníka. Opustil len niektoré imaginárne perspektívy a stiahol svoje sily
         na stanovisko reálnejších prejavov života.
   </p>
   <p>
    Osou tohoto románu je postava „zdravého robustného sedliackeho potomka, Vinca Moravčíka,
         prostého akýchkoľvek jalových citlivostí a roztečeného rojčenia“, ktorý sa na otcov nátlak
         zapísal na univerzite študovať práva. Štúdium Vincovi nevonia; predlžuje si prázdniny na
         dedine, aby mohol kosiť, orať, uplatniť silu svojich svalov pri poriadnej roľníckej práci
         pod vysokým voľným nebom. Ale otec nepovoľuje, predáva roľu po roli, vyženie z domu
         druhorodeného syna Paľa, len aby mal z Vinca fiškála. Katastrofa nastane, keď i Kačka,
         zdravé sedliacke dievča s dvoma ostrými prsníkmi, ku ktorej sa chce Vinco priženiť, zradí
         jeho túžbu po roli. Vinco odchádza do mesta, vzdáva sa otcovej podpory, pracuje v
         kancelárii dr. Brauna, klesá vždy nižšie a nižšie, aby sa napokon predsa len vrátil k
         otcovskej hrude. Najlepšie sú stránky (kap. 39.), kde autor opisuje lásku Irenky, ktorá
         Vinca vydržuje a ktorá, keď vyčerpá všetky prostriedky a je odhodlaná odísť do ulíc,
         nežiada si iné, len aby sa Vinco presvedčil, že je dosiaľ nedotknutá. Umelecky účinnou
         pointou románu je opísanie Vincovho návratu domov, k umierajúcemu otcovi, ktorý si dal
         vyniesť posteľ na slnce, aby mu k nej priviedli kone, teľce a ošípané. Je v tom kus
         biblickej dojímavosti.
   </p>
   <p>
    S týmto ústredným, psychologicky najlepšie podloženým a najpôsobivejším dejom rozvíja sa
         paralelne niekoľko ďalších: 1. Príbeh učiteľky Viery Veselej, ktorá sa po nevere svojho
         milenca, učiteľa Cyrila Vraného, vydá za starého notára Červenku, zatiaľ čo si Cyril vezme
         jeho dcéru Oľgu. Tragika má byť v novom vzplanutí vášne medzi Cyrilom a Vierou, teraz jeho
         testinou. 2. Príbeh Vierinho brata, lesného inžiniera Miloša Veselého, a Lívie Žatkovskej,
         ktorá spolu so svojím otcom a bratom je v románe reprezentantkou aristokracie. 3. Príbeh
         Jožka Čárskeho, zadĺženého majiteľa zvyškového majetku, pokračovateľa v džentríckej
         tradícii bývalej maďarskej šľachty a nevyslyšaného mecéna Irenky. 4. Príbeh starnúceho
         správcu učiteľa Zimu, ktorý sa „oneskoril“ o desať minút na ceste za svojím šťastím a stal
         sa potom rezignovaným priateľom myší.
   </p>
   <p>
    Ako vidno, vystačil by materiál na štyri-päť románov. Tým skôr, že motivácia súvislostí
         medzi jednotlivými príbehmi nie je dostatočná. Tak napr. príbeh Veselého a Lívie pútaný je
         k románu iba zväzkom príbuznosti Veselého k Viere. A príbeh Vierin nie je zviazaný ničím s
         príbehom Vincovým. Nie je síce nezvyklé budovať romány metódou paralely, pričom sa dva
         alebo viacej príbehov navzájom ozvláštňuje — vypichuje, obyčajne tým, že príbeh jednej
         skupiny románových osôb pôsobí ako kontrast k príbehu druhej skupiny. (Klasickým príkladom
         pre tento spôsob stavby je Tolstojov román Anna Kareninová, kde skupina Kareninová —
         Vronskij stojí proti skupine Levin — Kitty.) Ale Urbanovič nevedel využiť príležitosť, aby
         zapôsobil na čitateľa týmto trikom, hoci mal naporúdzi všetky predpoklady. Bolo by stačilo
         zdôrazniť kontrast skupín Vinco — Irenka a Čársky — Klára, pričom by skupina Miloš — Lívia
         slúžila ako súradnicový systém (meradlo) pre týchto i tamtých.
    <sup>
     [
     <a class="footnote" href="#ftn.d56e2513" name="d56e2513">
      11
     </a>
     ]
    </sup>
    Tým, že Urbanovič prosto priradil deje vedľajšie k deju hlavnému, dosiahol iba
         tzv. retardáciu (zabrzdenie) deja. A retardácia je spôsob trochu primitívny, užívaný
         najviac v ľudových povestiach, kde sa dosahuje tým, že sa každá dôležitá udalosť opakuje do
         tretice s účelom, aby sa poslucháčovi náležite vryla do pamäti.
   </p>
   <p>
    Kompozičnej chyby dopustil sa Urbanovič i tým, že nedbal dostatočne na princíp kauzálnej
         súvislosti, ktorému má dej románový práve tak bezpodmienečne podliehať, ako mu podlieha dej
         prírodný. Každú (alebo skoro každú) kapitolu začína napr. Urbanovič opisovaním prírody. Tak
         napr. na začiatku kapitoly 26. opisuje jar:
   </p>
   <p>
    „Slnko pošteklilo zem a ona sa rozosmiala naširoko. Zhodila ošúchanú svoju halenu a
         tkala si nový šat, zelený, baršúnový. Vrana si zanôti: Kráľ, kráľ — koniec bedárstvu.
         Snežienka vystrčí hlávku spod snehu a pozdraví duby: Zdravstvujte, nesiem vám jar.
         Stokrásky otvárajú svoje očká a tak milo pozerajú nimi na svet ako dieťa z matkinho
         náručia. Štedrožlté lupene záružlia rozkríknu sa po dolinkách. Iskerník, kukučka a mlieč
         zobúdzajú sa z dlhého spánku. Vlažný vetrík prináša posolstvo diaľnych diaľok. Vo vzduchu
         trielia kypré zvuky predzvesti jari. Mäknú stuhnuté srdcia. Kriesia sa zvädnuté túžby.
         Vesna otvára brány nádejí…“ Atď., na celých troch stranách.
   </p>
   <p>
    Po tomto lyrickom extempore nasleduje bez prechodu a hlbšieho súvisu dialóg medzi Vierou
         a Klárou o láske a manželstve a hneď nato výlet veľkej veselej spoločnosti do Bratislavy.
   </p>
   <p>
    Čechov vraj povedal: „Ak je v poviestke napísané, že na stene visí puška, musí táto
         puška neskôr strieľať.“
   </p>
   <p>
    Spomenuli sme, že si to žiada princíp kauzálnej súvislosti. Ale žiada si to i princíp
         hospodárnosti; nič tak nepodrýva umelecký účinok slovesného diela ako mnohovravnosť.
   </p>
   <p>
    Urbanovičovmu románu škodí miestami ošúchanosť jeho formálnej stránky a šablóna v
         užívaní istých výrazov, do ktorých sa autor zamiloval. Napríklad: „Si pekná a zrelá. Na
         tvojich ústach visia krásne, červené jahody. Dobre by ich bolo ochutnať.“ (I. 6.) —
         „Bezstarostne kráčala po zakázaných chodníkoch hája Venušinho.“ (I. 10.) — „Z pahreby jeho
         dohárajúcich citov a túh vzbĺkol plamienok.“ (I. 14.) Keď sa niektorý obraz viac ráz
         opakuje, zovšednie, ošúcha sa. Nebezpečná je šablónovitosť v užívaní niektorého výrazu.
         Napríklad: „Na tvojich ústach
    <span class="emphasis">
     <em>
      visia
     </em>
    </span>
    krásne, červené jahody.“ (I. 6.) —
         „Čosi smutného
    <span class="emphasis">
     <em>
      visí
     </em>
    </span>
    jej na tvári…“ (I. 9.) — „Na rtoch
    <span class="emphasis">
     <em>
      visela
     </em>
    </span>
    mu nemá odpoveď.“ (I. 59.) Podobne ako sloveso „visieť“
         pričasto užíva Urbanovič podstatné meno „črepy“ (črepy túh, črepy citov, črepy slov atď.)
         alebo oxymoron akustického vyjadrenia ticha (ticho kričalo). Vôbec sa zdá, že sa autor
         kochá vo vyradených, pretože dnes už neúčinných objavoch impresionizmu. Vidno to napr. v
         jeho zdôrazňovaní vizuálnych stránok vecí. Dážď mu nie je prostým dažďom. Aby naň
         upozornil, priradí mu epiteton „cinóbrový“. Podobne upozorní na „matný purpurový svit
         rána“, na „iskriace dopoludnie“, na „smaragdovú lúku“, na „čiernu nemotu“, na „zelené vence
         nádejí“ atď.
   </p>
   <p>
    Skromný psychologický komentár servíruje autor často v neúčinných monológoch a
         dialógoch. Zdá sa, že nemá vždy dosť trpezlivosti nazrieť hlbšie do duše svojich hrdinov.
         Tým spôsobuje, že sa hrdinovia pred čitateľom z času na čas tackajú v nevysvetliteľných
         kŕčoch.
   </p>
   <p>
    Osobitný odsek treba venovať umeleckej pravdivosti, t. j. presvedčivosti knihy.
         Filozofická kostra románu daná je osobou Vincovou, resp. jeho túhou za pluhom a oráčinou.
         Tieto partie sú solídne a presvedčivé. Chyba, že podružné príbehy ostatných hrdinov nie sú
         ekonomicky dostatočne podriadené tomuto hlavnému motívu. Oni svoje určenie hľadajú v túhe
         vybŕdnuť z daného prostredia a zameniť ho prostredím vyšším, ale, žiaľ, táto túha je
         nedostatočne odôvodnená; dalo by sa povedať, že je odôvodnená negatívne. Títo učitelia,
         učiteľky, inžinieri netúžia po vyššom živote preto, že by im tento život poskytoval viac
         príležitostí pre kultúrne, etické alebo hospodárske vyžitie, ako je to u Vinca. Túžia po
         ňom preto, aby im poskytol viac príležitostí pre ľúbostné avantúry. Dej románu tvrdí síce
         možno opak tohoto, ale autorova labilná koncepcia života, ako ju prezradil v prvkoch, ktoré
         považoval za dôležité, aby ich uviedol ako charakteristické, a i samotná forma románu
         presviedča vás o neplodnosti onej túhy. Viera, ktorá uchováva svoju panenskosť, aby ju
         venovala vysnenému hrdinovi, Miloš, ktorý si trúfa v manželstve s Líviou preklenúť priepasť
         medzi včerajškom a zajtrajškom, Irenka, ktorá zradí svoje učiteľské povolanie, aby sa stala
         divadelnou hviezdou, všetci nedočkavo klopú na bránu „nového sveta“. Žiaľ, na bránu sveta
         neskutočného, okypteného.
   </p>
   <p>
    Nie je napr. pravda, že inž. Miloš Veselý žije v útulnom letohrádku, zabezpečený a
         spokojný. Pravda je skorej, že Miloš Veselý je toho času bez práce alebo má 700 korún
         mesačne. Nie je vždy pravda, že „babky majú plné, zdravé, červené tváre“, pravda je dnes
         skorej, že babky sú nemocné, zodraté prácou, že majú tváre vráskavé a ruky popukané. Nie je
         pravda, že väčšina tých hrdinov nemá okrem ľúbostných záležitostí iných starostí. Pravda
         je… ale nechajme to; 19. § tlačového zákona neplatí na romány.
   </p>
   <p>
    Urbanovičov román nájde si však istotne napriek všetkým spomenutým nedostatkom vďačných
         čitateľov, pretože má zaujímavú fabulu, dostatok scén, sviežu a prístupnú formu a dobre sa
         číta. Postava takého Zimu, Vinca, ďalej ono odvážne a psychologicky predsa presvedčivé
         zdôvodnenie návratu Lívie k Milošovi, ktoré je vyložené v 2. diele na strane 85, v jedinom
         hutnom odseku, sú presvedčivo kladnými momentami knihy, ktoré dokazujú, že Urbanovič v
         Oráčine nepovedal ešte svoje posledné slovo.
   </p>
   <p>
    <span class="emphasis">
     <em>
      (1933)
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e2513" name="ftn.d56e2513">
        11
       </a>
       ]
      </sup>
      Viktor Šklovskij ukazuje v Teórii prózy na príkladoch, ako sa tieto veci robia.
               Eskamotáž, ktorú vystrája Tolstoj vo Vojne a mieri s celou légiou osôb, založená je
               na princípe na vyššie uvedenej schéme.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2554">
       </a>
       Viktor Horák: Živé i mŕtve roky
      </h2>
     </div>
    </div>
    <div>
    </div>
   </div>
   <p>
   </p>
   <p>
    <span class="emphasis">
     <em>
      (Jeden z generácie)
     </em>
    </span>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Román v troch dieloch. Nákladom Róberta Janigu v Bratislave. Prvý diel má strán
               317, cena Kčs 34.—.
      </p>
     </blockquote>
    </div>
   </p>
   <p>
   </p>
   <p>
    <span class="emphasis">
     <em>
      Živé i mŕtve roky
     </em>
    </span>
    sú — podľa autorovho úvodného slova — akýmsi
         úvodným dielom do väčšej práce, ktorá má hovoriť o živote novej generácie v našom verejnom
         živote. Tento samostatný diel nie je románom v pravom zmysle slova — je to hrsť reportáží o
         dejoch a myšlienkach, ktoré spolupôsobili na vývoj tej novej generácie, vyrastenej z vojny
         a zrodenej z revolúcie. Nechceme predbiehať udalostiam a chváliť deň pred večerom. Preto
         počkáme s kritikou, kým práca bude hotová. Upozorňujeme však autora, aby sa v nasledujúcich
         dieloch vystríhal pravopisných a rečových chýb (najmä čechizmov), ktorými sa tento prvý
         diel hemží.
   </p>
   <p>
    <span class="emphasis">
     <em>
      (1933)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2585">
       </a>
       Elo Šándor: Figliari
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Vydal r. 1933 Daniel Pažický na Myjave, strán 232, cena brož. Kčs 18.—.
      </p>
     </blockquote>
    </div>
   </p>
   <p>
   </p>
   <p>
    Zbierka štrnástich humoristických čŕt a rozprávok, napísaných bez väčších umeleckých
         ašpirácií. Zasluhuje si však napriek tomu pozornosti, lebo — podobne ako autorova kniha
    <span class="emphasis">
     <em>
      Sváko Ragan z Brezovej
     </em>
    </span>
    — obsahuje množstvo cenného materiálu pre
         poznanie ľudovej psychológie a etnografie okolia brezovského (a v tejto knižke i
         zemplínskeho). Možno ju odporúčať ako dobré ľudové čítanie. Škoda, že sa do nej dostali i
         daktoré bezcenné veci
    <span class="emphasis">
     <em>
      (Slovák policajným riaditeľom)
     </em>
    </span>
    .
   </p>
   <p>
    <span class="emphasis">
     <em>
      (1933)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2615">
       </a>
       *
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Nemeckí spisovatelia
     </em>
    </span>
    , ktorých Hitlerov režim vyhnal z vlasti,
         necítia sa premožení; vyvíjajú obdivuhodné úsilie, aby upozornili na svoj osud celý
         kultúrny svet. V krátkom čase zorganizovali znamenitú informačnú službu, ktorá zásobuje
         zvesťami noviny všetkých krajín. Založili celý rad nových časopisov, v ktorých bojujú
         zbraňami ducha proti zbraniam hmoty. Úroveň týchto časopisov je vysoká, takže nachádzajú
         podporu a porozumenie vedúcich osobností i inštitúcií vo Francúzsku a v Anglicku rovnako
         ako v Československu, Holandsku a vo Švajčiarsku. V Amsterdame (Querido Verlag,
         Keizersgracht 333) vychádza napr. pod patronátom André Gida, Aldousa Huxleyho a Heinricha
         Manna literárny mesačník
    <span class="emphasis">
     <em>
      Die Sammlung
     </em>
    </span>
    , ktorý má medzi svojimi
         spolupracovníkmi mená, ako: Max Brod, Alfred Döblin, Jean Cocteau, Lion Feuchtwanger, Bruno
         Frank, Ortega y Gasset, Jean Giraudoux, Ivan Goll, Herman Kesten, Sinclair Lewis, Alfred
         Kerr, Emil Ludwig, Thomas Mann, André Maurois, Romain Rolland, Jules Romains, Joseph Roth,
         Ernst Toller, Jakob Wassermann, Arnold a Stefan Zweig atď. — teda výkvet „horných
         desaťtisíc“ svetovej literatúry. Ľavo orientovaní spisovatelia vydávajú v Prahe (Faust
         Verlag, Praha I., Betlémská 6) mesačník pre literatúru a kritiku
    <span class="emphasis">
     <em>
      Neue Deutsche
            Blätter
     </em>
    </span>
    , ktoré taktiež uvádzajú dlhý rad mien znamenitých spolupracovníkov. V
         Prahe vychodí aj obnovená Ossietzkeho revue
    <span class="emphasis">
     <em>
      Die neue Weltbühne
     </em>
    </span>
    (Praha
         I., Melantrichova 1), veľmi živý týždenník pre politiku, umenie a hospodárstvo. Do
         Amsterdamu sa presťahoval i bývalý mníchovský
    <span class="emphasis">
     <em>
      Tagebuch
     </em>
    </span>
    (vydáva L.
         Schwarzschild, Amst. 80, Euterpestraat, Z) a v Paríži vychodí 13. ročník dvojtýždenníka
    <span class="emphasis">
     <em>
      Das blaue Heft
     </em>
    </span>
    (Bergis Verlag, Paris IX., 36, rue N. D. de
         Lorette). Spomenuli sme len časopisy najvýznamnejšie; okrem nich vychodí ešte rad ďalších,
         menej významných. Ale i z tohoto vidieť, že nemecká emigrácia sa Hitlerovi lacno nedá.
         Zrejme totiž neprevzala spôsoby emigrácie ruskej, ktorá sa v zahraničí zväčša obmedzovala
         na skuhranie a vymáhanie podpôr.
   </p>
   <p>
    <span class="emphasis">
     <em>
      (1933)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2649">
       </a>
       Dr. Ján V. Ormis: Zo života slovenského
      </h2>
     </div>
    </div>
    <div>
    </div>
   </div>
   <p>
   </p>
   <p>
    <span class="emphasis">
     <em>
      (Žarty, príhody a zaujímavosti)
     </em>
    </span>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Vydal Tranoscius v Liptovskom Sv. Mikuláši, strán 195 textu a 6 zoznamu mien, cena
               v poloplátne Kčs 24.—.
      </p>
     </blockquote>
    </div>
   </p>
   <p>
   </p>
   <p>
    Knižka obsahuje pol štvrta sta drobných čŕt, príhod a charakteristík zo života
         slovenských dejateľov v devätnástom storočí. Materiál pre tieto črty pozbieral autor v
         deviatich časopisoch a viac než tridsiatich knihách. Usporiadal ho približne do
         chronologického poriadku, oddeliac veci vážne od žartovných. Pri každom čísle uvádza
         prameň. Zbierka možno poslúži kultúrnemu historikovi tým, že mu niektorú osobu alebo dej
         osvetlí novým svetlom. Nazdáme sa však, že viac než kultúrnemu historikovi mala byť určená
         širokému obecenstvu ako zábavné poučenie o dôležitých momentoch a osobách našej minulosti.
         A tu, myslíme, minie sa svojím cieľom: Ormis uvádza tieto momenty bez kritického výberu —
         alebo, lepšie povedané — bez umeleckého pretavenia, bez espritu. Verne, ale sucho. Zrejme
         mu viac záležalo na historickej vernosti ako na účinnosti zbierky. Uvádza veľa vecí
         malicherných, ktoré už nemajú nijakého vzťahu k dnešku. Koho môže napr. zaujímať tento
         „duchaplný žart“ bezvýznamného autora nezáživnej veršovanej oslavy revolúcie z roku
         osemaštyridsiateho: „Ján Trokan, ev. farár v Kostolnom, si veľmi rád zažartoval so
         suplikantmi. Raz šopronskému suplikantovi odkúpil malé topánky za 6 zlatých, povediac mu,
         že v Krajnom dostane topánok, koľko chce a lacno. Dal mu svoje staré deravé. Pravda, v
         Krajnom nebolo dostať topánok a suplikant si ich mohol kúpiť až v Novom Meste nad Váhom.“
         (Uvedené pod číslom 104, str. 65.) A príhody tohoto druhu tvoria veľkú väčšinu knižky.
         Slovom, menej bolo by bývalo viacej.
   </p>
   <p>
    <span class="emphasis">
     <em>
      (1933)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2678">
       </a>
       Viktor Šklovskij: Teórie prózy
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Preložil Boh. Mathesius, vyšlo ako 18. zväzok edície Výhledy v Melantrichu, strán
               274, cena v celoplátne Kčs 33.—.
      </p>
     </blockquote>
    </div>
   </p>
   <p>
   </p>
   <p>
    Kniha iniciátora formalistickej metódy vo vede o literatúre, dnes už skoro klasická
         (prvé vydanie vyšlo v Moskve roku 1925), podáva v niekoľkých duchaplných kapitolách teóriu
         formalistického hnutia i jej praktické použitie. Formálna metóda vo vede o literatúre,
         metóda číročistej analýzy, nadobúda dnes v krajinách západných stále viac pôdy. (Kým zo
         svojej domoviny, zo Sovietskeho sväzu, je skoro vytlačená, lebo marxisti vidia v nej baštu
         buržoáznej vedy, akýsi vedecký l’art pour l’artizmus.) Po mohutnom syntetickom obrodení v
         symbolizme nastáva všeobecný rozklad hodnôt v románe (Proust, Joyce, Huxley, Gide), v
         poézii, v maliarstve (expresionizmus, kubizmus) i na divadle (Mayerchold). Formalistická
         metóda, nesená touto vlnou analýzy, vymedzuje umelcovi nový pracovný štýl tým, že
         vyzdvihuje formu na úkor obsahu, považujúc obsah len za jeden z prejavov formy. Šklovskij
         vyprobúva svoju metódu na rozbore prozaických diel všetkého druhu. Postupuje od rozboru
         diel jednoduchých k zložitým, od rozboru ľudovej povesti cez rozbor anekdoty k novele a
         románu vôbec, k novele a románu s tajomstvom, k románu parodistickému a k próze
         ornamentálnej. Kniha bude zaujímať nielen literárnych teoretikov, ale i praktikov a
         každého, kto sa chce poučiť o zákonoch a nástrojoch literárneho remesla.
   </p>
   <p>
    <span class="emphasis">
     <em>
      (1933)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2702">
       </a>
       Vraj ľudové čítanie
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Najúspešnejšou knihou roku 1933 je nesporne Nižnánskeho román
    <span class="emphasis">
     <em>
      Čachtická
            pani
     </em>
    </span>
    . Kniha vyšla v krátkom čase v dvoch vydaniach (čo pri štvorzväzkovom
         diele v cene 100 korún nebýva pravidlom), bola preložená do maďarčiny, vyjednáva sa údajne
         o jej sfilmovanie a práve vychodí v zošitovom vydaní po česky. Šťastie, že tu bol pred ňou
         Živý bič. Inak by sme si museli zúfať nad spôsobom, ktorým slovenská literatúra preniká do
         sveta. Tento mimoriadne rozriedený, veľa ráz prihrievaný a na každej strane vraždou
         korenený guláš bol pripravený a čitateľstvu servírovaný výlučne pre úspech, ktorý autor od
         neho čakal. Úspech sa dostavil. Honoráre tiež. Honoráre autorovi nezávidíme; sú koniec
         koncov i nepoctivejšie remeslá, pri ktorých sa zarábajú väčšie peniaze. Závidíme mu dobrý
         žalúdok a zdravé nervy, ktoré museli byť uňho mimoriadne namáhané pri spisovaní tohoto
         krváku. Autor Čachtickej panej je totiž zároveň autorom zbierky básní, ktorú svojho času
         prijala kritika — dalo by sa povedať — skoro nadšene. Je to ten istý Jožo Nižnánsky,
         narodený 30. augusta 1903 vo Veľkých Brestovanoch pri Trnave, ktorý roku Pána (ach, ako ten
         čas letí!) 1928 vyspieval svoju túhu po rodnej hrude (t. j. po Veľkých Brestovanoch) v
         zbierke
    <span class="emphasis">
     <em>
      Medzi zemou a nebom
     </em>
    </span>
    . S tou tragickou rozpoltenosťou, o ktorej
         nás vtedy básnik ubezpečoval, nebolo to teda tak zlé. Vybŕdol z nej veľmi ľahko. Zdá sa
         nám, že chudák Buridanov osol mal oveľa ťažšie postavenie. Aspoň jeho muky boli úprimnejšie
         a lepšie odôvodnené jeho oslou povahou ako muky tohoto ruralistu, nevediaceho sa rozhodnúť
         medzi dedinou a mestom. Akéže muky, načo by si sa rozhodoval, z ktorej viazanice sa
         nasýtiť, keď ti pred nosom visí klobása z Čachtickej panej. Pravda, aj autor má svoje
         trumfy, a hrali by sme sa nepoctive, keby sme mu nedali príležitosti vyniesť ich. Prvý
         trumf je cena Beneša Třebizského (možno Václava, nie Beneša; nie sme si takí istí v
         dejinách pravekej literatúry). Pred tým teda klobúk dolu; cena je cena. Tobôž keď sa
         vyrovná cene štátnej. (Čo do obnosu.) Druhý autorov trumf, zhustený do niekoľkých slov,
         znel by asi takto: Napísal som knihu pre ľud; nerobím si ňou nijakých umeleckých nárokov.
         Slovenský ľud sa ešte len musí naučiť čítať. Kým sa nenaučí čítať, nedôjdete ani vy ďaleko
         s vašimi vysokými umeleckými mierami. — Pripusťme: slovenský ľud sa ešte len musí naučiť
         čítať. Ale záleží vari trochu i na tom, akým spôsobom a na akých knihách sa tomu naučí. A
         potom, je toto (naozaj kniha pre ľud? Môže dakto z toho ľudu vysoliť 100 korún z púhej
         túhy, aby sa naučil čítať? Nie je táto Čachtická pani (a všetko, čo tu píšeme, platí aj o
         druhej štvorzväzkovej štrúdli Nižnánskeho, o
    <span class="emphasis">
     <em>
      Dobrodružstvách Mórica
            Beňovského
     </em>
    </span>
    , nie je to skôr čítanie pre našich meštiackych, do myslenia
         lenivých inteligentov? Hej, vy tam v prvej lavici, povolaní kritici, čo sa vám nechce
         zrezať pána Nižnánskeho, pretože je pod vašu dôstojnosť zaoberať sa vecami, na ktorých
         nemôžete demonštrovať štrukturálne prierezy, odpovedajte na túto otázku!
   </p>
   <p>
    Čítavali sme kedysi knižočky, ktoré vydával Tolstoj v zbierke Posrednik, a knižočky,
         ktoré vydával Dušan Makovický vo svojom Poučnom čítaní i Ambro Pietor v belasých zošitoch
         Zábavného a poučného čítania. Toto bolo čítanie pre ľud. Súce, aby si i tí najodstrčenejší
         zvykli na tlačené slovo, aby sa pozdvihovali (slabikujte si, pán Nižnánsky: pozdvihovali) z
         tmy na svetlo božie. Keď ste si už vyvolili písať pre ľud, učte sa od Tolstoja, ten bol v
         tom majstrom, ten vedel byť ozajstným „prostredníkom“ medzi tmou a svetlom. Prečítajte si
         jeho krátke — opakujeme:
    <span class="emphasis">
     <em>
      krátke
     </em>
    </span>
    , najviac 50-stranové rozprávočky:
    <span class="emphasis">
     <em>
      Čím sú ľudia živí, Dvaja starci
     </em>
    </span>
    a najmä
    <span class="emphasis">
     <em>
      Čo ťa nepáli,
            nehas
     </em>
    </span>
    a možno oľutujete, že ste sa pokúsili hasiť túhu slovenského ľudu po
         čítaní 1000-stranovými krvákmi.
   </p>
   <p>
    <span class="emphasis">
     <em>
      (1933)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2738">
       </a>
       Gejza Vámoš: Odlomená haluz
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Vydal Melantrich ako 56. zväzok zbierky krásnej prózy Úroda v máji 1934, strán
               327, cena brož. Kčs 56.—.
      </p>
     </blockquote>
    </div>
   </p>
   <p>
   </p>
   <p>
    Motív
    <span class="emphasis">
     <em>
      Odlomenej haluze
     </em>
    </span>
    nie je v našej literatúre nový; práve pred
         päťdesiatimi rokmi vyšiel román s podobným názvom a s podobným zameraním. Bola to
         Vajanského Suchá ratolesť. Rozdiel je iba v tom, že suchou ratolesťou pred päťdesiatimi
         rokmi bolo odrodilé zemianstvo, kdežto odlomenou haluzou je dnes slovenské židovstvo, resp.
         jeho časť. A rozdiel je i v tom, že Vajanského ratolesť bola už vskutku suchá a pre národ
         stratená; Stanislav Rudopoľský je len básnická fikcia, romantický ideál, nie postava
         skutočná a životaschopná, zatiaľ čo postava Mikuláša Anjelmôja je plná životného elánu a
         zdravých, bojovných rozmachov.
   </p>
   <p>
    Vámoš vraj pôvodne nechcel napísať knihu zo židovského prostredia. Mienil napísať román
         dospievania (to bol i podtitul pôvodného názvu
    <span class="emphasis">
     <em>
      Zlatý vek
     </em>
    </span>
    ). Potreboval
         k tomu postavu mladého chlapca, ktorému ľudská obmedzenosť hádže polená pod nohy všade tam,
         kde jeho zdravá fantázia tuší pohádkové svety, plné radosti a krásy. Hodilo sa mu postaviť
         tohoto chlapca do prostredia židovského. Nielen preto, že toto prostredie dobre pozná, ale
         i preto, lebo polená, ktoré má ono k dispozícii v päťtisícročnej tradícii talmudu pre
         svojich neposedných príslušníkov, sú mimoriadne hrubé a dobre mierené. A lákala ho iste i
         novosť tohoto prostredia v slovenskej literatúre. Židov sa slovenská literatúra dosiaľ
         stránila. Okrem listov, čo písal všestranný Paulíny na ich adresu („pravda, s takým malým
         úspechom ako jeho svätý predchodca Pavel“) a dvoch-troch článkov od hlasistov, nenašlo by
         sa veľa prameňov pre štúdium židovskej otázky na Slovensku. „My nemáme čo žalovať sa,“ píše
         Svetozár Hurban v prvom ročníku Slovenských pohľadov, „na židovský vplyv z vyššej duchovnej
         stránky. Semitizmus v literatúre a umení je nám taký odporný, že niet obavy pred nákazou,
         aká sa rozožrala v Nemecku. Negatívne hospodárenie židov javí sa u nás najciteľnejšie v
         národohospodárskom a spoločenskom ohľade, len na tieto dve veci vzťahuje sa u nás židovská
         otázka…“ Takéto bolo teda stanovisko slovenského spisovateľa pred prevratom; psychológia a
         mentalita židovstva ho nezaujímala; Palárik vo svojich veselohrách vytvoril pre postavu
         slovenského žida klišé, s ktorým sme vystačili skoro celých sto rokov. Žid bol židákom,
         dedinským krčmárom, pijavicou na prsiach ľudu. Bolo to klišé veľmi hrubé, s veľmi riedkym
         rastrom.
   </p>
   <p>
    Charakter slovenského židovstva nie je ani zďaleka taký jednoduchý a jednoznačný.
         Naopak, je veľmi zložitý, sformovaný mnohými, rôznorodými okolnosťami. Židovstvo bolo síce
         do prevratu negatívnym činiteľom v našom hospodárskom a sociálnom živote, ale treba uvážiť
         prečo. Treba uvážiť, že vo svojej osihotenosti je nútené utiekať sa k mocnostiam, ktoré
         zaručujú aspoň akú-takú ochranu rasovej a náboženskej výlučnosti a ktoré mu poskytujú
         príležitosť k uplatneniu jeho obchodného talentu a životnej výberčivosti. Preto sa
         postavilo pred prevratom na stranu maďarskú, vládnúcu. Hospodárska chudoba a nevýbojnosť
         slovenského ľudu nedávala mu nijaké možnosti na ukojenie prieberčivých ambícií. Dávala mu
         len príležitosť predávať alkohol. Slovenské kultúrne snaženie zostávalo mu cudzie, pohŕdalo
         našimi prostými duchovnými hodnotami, vyrobenými po domácky. A i geografická poloha
         Slovenska prispievala k ostrému odlíšeniu živlu slovenského od židovského. Slovenskom
         prechádza totiž hranica, na ktorej prestáva asimilácia židovstva smerom na východ. Mestský
         žid sa ešte asimiluje (to jest pred prevratom sa pomaďarčil), ale vidiecky (a na vidieku
         sústreďoval sa pred prevratom všetok slovenský život) žije patriarchálnym, od okolia ostro
         odlíšeným životom. „Nemá s ľudom nič spoločného, mimo hrozne skopanej kuchynskej
         slovenčiny,“ ako hovorí Vámoš.
   </p>
   <p>
    Po prevrate sa však kultúrna orientácia Slovenska zmenila. Nie sú to už len úzko
         ohraničené nacionálnobuditeľské záujmy, ktoré dnes zamestnávajú slovenských spisovateľov.
         Kultúrne snaženie sa diferencovalo, obzor sa rozšíril. A to i v tú stranu, kde dosiaľ
         čupelo židovstvo, zaťaté a skývraživé. Slovenský spisovateľ má dnes možnosť — nie, viacej —
         povinnosť, objavovať a umelecky stvárniť neznáme a nepreskúmané kúty novej slovenskej
         skutočnosti, na ktorých do prevratu bolo napísané „hic sunt leones“. Nesmie ho odstrašiť,
         keď svojimi objavmi vyvolá prekvapenie a odpor na tvárach počestných strážcov mravnosti a
         svojráznosti v literatúre.
   </p>
   <p>
    Vámoša tento odpor neodstrašil, vydal dielo, v ktorom je každá kapitola objaviteľským
         činom. Román je napísaný akoby na rozlúčku s tým predprevratovým cudzím a nepriateľským
         židovstvom (začína sa v rokoch predvojnových a končí sa prevratom), je v ňom zachytená
         posledná grimasa toho neživota slovenského žida.
   </p>
   <p>
    Vlastne sú to grimasy dve, pretože tvár slovenského žida bola vtedy rozkálaná. Bola to
         dvojitá, jánusovská tvár. Jedna sa škľabila podlízavo barónom, grófom, gentry v ústrety —
         to bola tvár žida zmaďarizovaného, druhá, meravo zahľadená, skuvíňajúca nad stránkami
         talmudu, načúvala päťtisícročnej tradícii a odvracala sa s dešpektom od okolia — to bola
         tvár žida vidieckeho. Prvú tvár nosí v románe Artúr Politzer, barón z Patsmaghu, druhú
         rodina krčmára Krakauera, najmä jej najmladšia ratolesť, bócherko Nandi. Obe tieto tváre (a
         popri nich na doplnenie charakteristiky rad ďalších) vykreslené sú v románe markantnými,
         typicky vámošovskými črtami a zostanú tu ako na výstrahu pre hlavného hrdinu Mikuláša
         Anjelmôja.
   </p>
   <p>
    Mikuláš Anjelmôj je „odlomenou haluzou“ toho „čudáckeho kmeňa“, presadenou do novej
         štepnice ľudského pokroku a bratstva. Je židom len napolo, nelegitímnym synom Režiky
         Krakauerovej a baťka Michala Anjelmôja. Sprvoti volá sa Samkom, býva u matere, nosi
         pajesky. Potom sa jeho odbojná zdravá nátura dostane do konfliktu s rituálnymi predpismi
         židovskej kuchyne, vlastnoručne zarezáva husi, ktoré má nosiť k šachtrovi do susednej
         dediny, podvod vyjde najavo a Samko utečie k múdremu a tolerantnému otcovi Michalovi. Tento
         ho adoptuje a vychová podľa rousseauovských zásad. Spočiatku Mikuláš trpí pre svoj židovský
         pôvod, ale čím ďalej, tým šťastnejšie premáha bolestnú osamelosť svojej rasy, až napokon
         vyrastá v zdravého a pravdymilovného mládenca.
   </p>
   <p>
    K tomuto hlavnému deju pripojuje sa v románe celý rad ďalších epizodických príbehov.
         Autor zmocňuje sa pri rozvádzaní hlavného motívu stále nových a nových osôb, podrží ich na
         chvíľu pred čitateľom, zdrapí z nich dakoľkými dravými pohybmi konvenčnú masku, vyrve bez
         obalu a bez stopy obradnosti jadro ich povahy, nech je hocijaké špinavé a odpudzujúce, a
         bez rozpakov, bez ohľadu na kompozičnú ucelenosť, ich odmrští, aby sa nikdy viac neukázali
         v románe. Takouto epizodickou postavou je napr. Majzl, jeho žena Sára, takou je Ilona zo
         Szarkaházu, Aladár Podhradský, Finger a celý rad ďalších. A hoci každá má v románe svoje
         miesto, hoci na každej demonštruje autor dáku charakteristickú črtu, predsa len spôsob,
         akým ich autor uvádza na scénu, je primitívny. Máte dojem, že sú to len napochytre zohnané
         kulisy, ktoré autor posunuje, aby ohromil čitateľa. Ohromil, nie okúzlil. Tento dojem je
         možno nesprávny, pretože, ako hovoríme, na každej demonštruje dáku charakteristickú črtu,
         ale neubránite sa mu a musíte ho autorovi pripísať ako umelecké mínus. Nedostatok zmyslu
         pre kompozíciu a snahu po ohromovaní čitateľa prejavil konečne Vámoš už v
    <span class="emphasis">
     <em>
      Atómoch
            boha
     </em>
    </span>
    . Ale ako sa mu to prepieklo vtedy, prepečie sa mu i teraz, lebo tento
         nedostatok je na druhej strane vyvážený spomenutým kladom, objaviteľským gestom, ostrou
         analýzou neznámych končín novej slovenskej skutočnosti.
   </p>
   <p>
    <span class="emphasis">
     <em>
      (1934)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2786">
       </a>
       Andrej Mráz: Jozef Škultéty
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Knižka má titul
    <span class="emphasis">
     <em>
      Jozef Škultéty
     </em>
    </span>
    , ale mohli by ste ho zameniť s
         titulom iným, povedzme „Šesťdesiat rokov zo slovenského života“, a nič by sa nestalo. Bol
         by to titul rovnako priliehavý k obsahu knižky. Lebo meno Jozef Škultéty a pokonných
         šesťdesiat rokov nášho života — to sú pojmy súradné; tak úzko späté, že ich nemožno
         oddeliť. Jozef Škultéty ako človek, ako súkromník nejestvuje. Je len Jozef Škultéty
         redaktor, Jozef Škultéty filológ, Jozef Škultéty historik atď. Osobne nenáročný a
         nevýbojný, neuplatňoval nikdy osobné sklony; cele sa podradil záujmom prostredia. Vzal na
         seba nielen jeho kríž, ale i jeho farbu a charakter, takže bol ako tie mimikri: nenápadný,
         miznúci vo svojom okolí. Rytier, ktorý sa obrnil skromnosťou, prácou a trpezlivosťou.
         Andrej Mráz si dobre uvedomil tieto črty v povahe a pôsobení Škultétyho, keď sa púšťal do
         knižky o ňom. Nezačal svoju monografiu dátom narodenia, opisom dediny Potoka v Gemeri alebo
         podobne. Začal ju opisom rokov matičných. Lebo tieto roky sú pravou kolískou Škultétyho. V
         nej po prvý raz otvoril oči, aby videl nad sebou zachmúrené slovenské nebo, v nej sa mu
         rozviazal jazyk slovenským slovom.
   </p>
   <p>
    A celá monografia spracovaná je pre obsiahlosť Škultétyho pôsobenia, pre jeho
         všestrannosť a všadeprítomnosť spôsobom hodne kaleidoskopickým. Jednotlivé črty bolo treba
         zháňať z rozdrobeného diela Škultétyho, z mnohých kútov a priečinkov vedy, osobnej
         korešpondencie, novinárskych článkov, z celej minulosti slovenskej. Nedalo sa nezavadiť o
         problémy dosiaľ neriešené a náhľady neustálené. Vylúpnuť z tejto suroviny celú osobnosť,
         neporušenú a neskreslenú, mohlo sa podariť len skúseným rukám. A Mrázovi sa to podarilo.
         Nielen preto, že oblasť, v ktorej sa mu prichodilo pohybovať pri zbieraní dát, je mu
         podrobne známou, ale najmä preto, že si osvojil pracovnú metódu svojho majstra, samého
         Škultétyho: „nesústredil svoj pohľad iba na vymedzený predmet, ale dokresľuje a osvetľuje
         ho často vzdialenými momentami.“ Ukazuje Škultétyho nielen pri práci vedeckej, redaktorskej
         a beletristickej, ale aj v styku s ľuďmi; konfrontuje jeho osobnosť a jeho náhľady s
         náhľadmi Vajanského, Czamblovými, Masarykovými, najmä však s náhľadmi hlasistov. Pravda,
         vždy len natoľko, nakoľko je potrebné na vykreslenie určitej povahovej vlastnosti alebo
         určitej periódy v živote Škultétyho. Pri týchto konfrontáciách muselo zostať veľa vecí
         nedopovedaných. Najmä na tých stranách knižky, kde sa hovorí a hlasistoch a o Škultétyho
         pomere k nim. Napriek tomu, že sa tu Mráz ukázal ako veľmi bystrý a prenikavý kritik — či
         skôr práve preto, že sa ukázal ako taký — zaväzujú ho tieto nedopovedané vety k podrobnému
         rozboru hlasistického hnutia. Veta: „Ani jeden z hlasistov nemal dôkladnejších literárno- a
         kultúrnohistorických vedomostí…“ alebo „Vcelku slovenský hlasizmus je totiž ideologický
         hodne povrchný a neujasnený“ musí byť podopretá dokladmi.
   </p>
   <p>
    Podľa istoty a rozhodnosti, s ktorou sa Mráz tejto témy dotkol, ako i podľa niekoľkých
         výrazných postrehov a háklivých narážok (najmä o Šrobárovi) súdime, že Mráz tieto doklady
         má a že je na rozbor hlasizmu pripravený. No to, čo povedal o veci v tejto knižke, berieme
         len ako závdavok budúcej jeho práce.
   </p>
   <p>
    Ale napriek tomu, že bolo ťažkou prácou vystihnúť osobnosť Škultétyho v tomto dosiaľ
         nepreskúmanom trasovisku ideí, osobných sporov a vecných omylov v celom jej rozpätí,
         vykonal ju Mráz i tu znamenite. S veľkou láskou a pochopením zhrnul rozdrobené — v
         tisícorakých záujmoch roztrúsené črty osobnosti Škultétyho a vytvoril z nich portrét
         plastický a trváci.
   </p>
   <p>
    Bez Mrázovej knižky zostal by azda tento portrét na veky pochovaný v rozmrvenom diele
         Škultétyho. Neznámy a neprístupný budúcim generáciám. Takto vidíme zreteľne pred sebou
         šľachetného človeka, pravého rytiera, taktného, objektívneho, ale aj smelého a
         nekompromisného. Baťka, ktorému dôverovalo celé pokolenie ako vlastnému otcovi.
   </p>
   <p>
    <span class="emphasis">
     <em>
      (1934)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2813">
       </a>
       Ku knihe Michala Bodického
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Michal
       <span class="emphasis">
        <em>
         Bodický: Rozpomienky a pamäti.
        </em>
       </span>
       Vydala Matica
               slovenská, 1933, strán 367, cena brož. Kčs 57.—.
      </p>
     </blockquote>
    </div>
   </p>
   <p>
   </p>
   <p>
    Odborná dejepisná literatúra vo svojej vedeckej striedmosti a objektivite nie je schopná
         priblížiť tie časy a svety, ktorými sa zaoberá, bezprostredne k tvojmu ľudskému ja. Ráta s
         tebou len ako s chladným divákom, nie ako so zainteresovaným účastníkom. Radí pred tebou
         systematicky vybrané fakty a udalosti bez akejkoľvek ambície oživiť ich osobným, ľudským
         záujmom. Takúto ambíciu má len umelec. V Tolstojovej Vojne a mieri cítiš tep krvi v
         zamretých žilách minulosti, ktorý by si darmo macal v učebnici dejepisu.
   </p>
   <p>
    Ale i bez umeleckých ambícií, prostým záznamom osobných spomienok, vie oživiť mŕtve
         udalosti priamy ich účastník. Charakteristická príhoda, drobná dáka črta oživuje ti,
         všakže, v pamäti prostredie, v ktorom si dakedy žil, skutky, ktoré si vykonal, ľudí,
         ktorých si poznal. Na takýchto charakteristických črtách visí nám v pamäti celá minulosť.
         To je ten huxleyovský kontrapunkt života, ktorý nám spája rozdielne melódie minulosti v
         súzvučný celok. Čím je jemnejší, tým sú tvoje memoáre umelecky dokonalejšie. (Len jeden
         príklad: Gidova autobiografia.) No i prostriedkami celkom primitívnymi, prostým záznamom
         dákej maličkosti, predstaví sa ti mŕtva alebo vzdialená osoba v živej prítomnosti. Ľudovít
         Štúr si napríklad nevedel uviazať nákrčník. Viazal mu ho milý Janko Kalinčiak. Toto je
         ľudské, pravdivé, niet v tom nič z pózy, do ktorej postavili Štúra povedzme literárni
         historici.
   </p>
   <p>
    Takýto komentár prostých osobných poznámok robí zaujímavou a živou i knihu Michala
         Bodického. Bohatá životná skúsenosť významného národného pracovníka a jedného z posledných
         živých žiakov slovenského gymnázia revúckeho nadobúda tým účinného a pútavého výrazu. Preto
         nás mrzí, keď v referáte o Bodického knihe čítame, že „v knihe nájde hodne materiálu
         kultúrny historik, pedagóg, folklorista, sociológ, etnograf, politik,“ ako o jej prvej
         prednosti. Pravda, všetci títo páni môžu sa v knihe priživiť, vyžmýkať z nej, čo sa ktorému
         hodí, ale nie pre nich bola napísaná. Odporúčal by som ju (keby nebola taká drahá) skorej
         našej mladej inteligencii, lebo takto, ako je, vo svojej sviežosti a prostote, lepšie
         poslúži tým bezradným kamarátom, čo nemajú kam zapustiť korene v chudobnej našej tradícii,
         ako keď sa bohatstvo v nej obsiahnuté vykryštalizuje na studených stránkach vedeckých úvah.
   </p>
   <p>
    Nie je to kniha náročná. Prostým, živým slohom, na ktorý privykol na kazateľnici,
         rozpráva v nej jeden z najstarších našich pamätníkov o svojej životnej skúsenosti. Niet v
         nej ani veľa filozofie, ani veľa poézie. Ale je v nej veľa pravdy, veľa sily a viery v
         život. Keď si prečítaš, ako sa učili dedinské deti pred tri štvrte storočím čítať a písať,
         že ich učil šuster, ktorému bol inšpektorom dedinský gazda, čo chodieval v zime do triedy
         šiť kapce, a porovnáš, ako sa učia dnes, vzrastie tvoja dôvera v pokrok. A keď sleduješ
         autora počas jeho študentských rokov na revúckom gymnáziu, vybudovanom samými žiakmi a
         profesormi, keď sa ti predstavia tváre učbárov, Škultétyho, Zocha, Ormisa, videné očami ich
         žiaka, vzrastie i tvoja dôvera v národ, ktorý sa vedel takýmito šľachetníkmi brániť pred
         zánikom.
   </p>
   <p>
    A to množstvo dedinských farárov a učiteľov, týchto legionárov ducha (obdivuješ autorovu
         pamäť: od Báčky po Karpaty každého poznal po mene, o každom vedel povedať dačo príznačného,
         a to nie v jednej, ale v troch generáciách), ten výkvet národa, vycibrený z veľkej časti na
         nemeckých univerzitách — akými skromnučkými prostriedkami vedel držať hradby slovenského
         slova!
   </p>
   <p>
    Autorovo pôsobenie v Pondelku, v Krajnom, v Bratislave, jeho účinkovanie na poli
         cirkevnom, jeho boje politické, to všetko je poučné a vzpružujúce. I keď sú metódy a ciele
         predprevratových zápasov dnes prekonané, sila a nátura národa, ktorá sa v nich prejavila,
         zostáva. A dobre padne presvedčiť sa, že je to sila zdravá a nátura mocná.
   </p>
   <p>
    <span class="emphasis">
     <em>
      (1934)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2851">
       </a>
       O starej biede slovenského románu
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Ku knihe
       <span class="emphasis">
        <em>
         Čachovania
        </em>
       </span>
       od Petra
       <span class="emphasis">
        <em>
         Zvána
        </em>
       </span>
       .
               Vydala Matica slovenská, strán 319, cena Kčs 30.—.
      </p>
     </blockquote>
    </div>
   </p>
   <p>
   </p>
   <p>
    Pred päťdesiatimi rokmi (1884) vyšiel posledný román, akýsi literárny testament
         staršieho z bratov Goncourtovcov. Román sa volal Chérie a v úvode k nemu napísal slávny
         predchodca, prorok moderného románu analytického, toto: „Budú mi celkom iste vyčítať, že
         fabulácia Chérie nemá príhod, peripetií, zápletiek. Čo sa mňa týka, myslím, že ich má až
         priveľa. Keby bolo možné, aby som omladol o niekoľko rokov, chcel by som tvoriť romány, v
         ktorých by nebolo viac zápletiek ako vo väčšine intímnych drám života; kde by boli lásky,
         nekončiace sa častejšie samovraždami, ako oné, ktorými sme sami prešli; tú smrť, ktorú rád
         užívam ako rozuzlenie svojich románov, by som vyhodil zo svojich kníh ako prostriedok
         teatrálny, hoc aj trochu slušnejší, ako je svadba, a teda opovrhnutiahodný v literatúre
         veľkého štýlu. Áno, myslím — a tu, pravda, hovorím sám za seba — myslím, že dej (aventure)
         a knižné intrigy boli vyčerpané Souliéom, Sueom, autormi veľkej obraznosti z počiatku
         storočia, a nazdám sa, že posledná evolúcia románu, aby sa stal vskutku veľkou knihou
         storočia, záleží v tom, aby sa stal knihou čistej analýzy; knihou, pre ktorú niekto z
         mladých jedného dňa nájde iný názov než román.“
   </p>
   <p>
    Polstoročie, ktoré prešlo odvtedy, čo boli napísané tieto slová, nezanechalo šľaku v
         slovenskej literatúre. Akoby ani nebolo bývalo (ach, pluskvamperfektum) Dostojevského,
         Stendhala, Gida, Prousta. Slovenský spoločenský román motá sa ešte vždy v akejsi hmlovine
         diletantizmu, primitivizmu a šlendriánstva. Tešíme sa, že tematika slovenskej prózy sa
         rozširuje, a zdá sa, nemrzí nás, že sa tak deje len v smere horizontálnom a nie aj do výšok
         a hĺbok. Tematika dedinská má aspoň svojho Miša. Toho, ktorého ešte v minulom storočí
         stretol Kukučín na ktorejsi oravskej ceste. A má už i svojho Hlavaja, Kristu a Sedmíka. Ale
         román z tzv. „vyšších spoločenských vrstiev“, román z prostredia mestského a z prostredia
         inteligencie nemá dosiaľ nikoho. Je to prostredie pusté, nezaľudnené. Tacká sa v ňom
         niekoľko papierových figúrok a niekoľko nafúknutých hrdinov. Nie div potom, že keď sa
         priemerný spisovateľ odváži na toto pole, musí sa uchýliť alebo k všelijakým siláckym
         kúskom (ako to robí Vámoš), alebo k tým plytkým avantúram a banálnym intrigám, o ktorých
         hovorí Edmond de Goncourt, že sú opovrhnutiahodné v literatúre veľkého štýlu (ako to robí
         Urbanovič a po ňom najnovšie i Peter Zván v románe Čachovania).
   </p>
   <p>
    Nepodarený je román Čachovania i z inej stránky. Nielen preto, že sa tu flirtuje a
         intriguje krížom-krážom bez najmenšej stopy vtipu a duchaplnosti (o umeleckom podaní ani
         nehovoriac), nielen preto, že autor nemá ani poňatia o tom, čo je to charakteristika,
         kompozícia, štýl, ale najmä preto, že to vlastne ani nie je román, ale rozriedené prednášky
         profesora Růžičku o eugenike. Autor (zrejme lekár) chce čosi povedať o eugenických pomeroch
         na Slovensku, resp. v slovenskom malom meste. Keďže pravdepodobne nemá dostatočnej
         prípravy, aby to povedal v diele vedeckom, rozhodne sa pre formu románovú. Výsledok je
         žalostný. Tri štvrtiny knihy (do strany 260) zaplnené sú banálnym dejom a poučovaním
         čitateľa o elektrizácii v Turecku (autor si pritom mieša odborné pojmy; nijaký „diagram
         zaťaženia elektrického prúdu“ napr. neexistuje), o patologických zmenách na organizme
         človeka, ktorý umrel na zápal slepého čreva, o sociálnych pomeroch v Benátkach atď.
         Množstvo figúrok, ktoré sa bezradne potáca touto časťou knihy, nemá s jej motívom nič
         spoločného. Na strane 260 začína sa kázeň o eugenike. Hlavnému hrdinovi románu, Jankovi
         Rozmarovi, príde totiž myšlienka, aby sa oženil s Jelkou Horskou. Otec ho chce od toho
         odhovoriť, lebo Jelka pochádza z rodiny, v ktorej sa vyskytlo niekoľko degeneračných
         znakov. Otcova kázeň vlečie sa až do strany 318. Na strane 319, t. j. poslednej, ožení sa
         predsa len Janík Rozmar s Jelkou Horskou. V jedinom, šesťapolriadkovom odseku vyvrcholí
         „dramatický“ konflikt hrdinu s okolím a pomerami takto: „O pol roka po ťažkom rozhovore s
         otcom bol Janík Rozmar ženatý a o rok prišiel i prorok, ktorý sa menoval Janíčkom, aby
         dynastia rozmarovská nezakapala. Janíčko hneď po narodení dostal prvé záchvaty zrádnika a
         zistil ich s hrôzou jeho otec, mladý lekár.“
   </p>
   <p>
    No načo ďalej hovoriť. Kritizovať Zvánovu knižku znamenalo by vysvetľovať autorovi
         najelementárnejšie zásady románovej tvorby.
   </p>
   <p>
    <span class="emphasis">
     <em>
      (1934)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2887">
       </a>
       André Maurois: Ariel alebo život Shelleyho
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Preložil dr. Fedor
       <span class="emphasis">
        <em>
         Jesenský
        </em>
       </span>
       . Vydala Matica slovenská ako 3.
               zväzok svojej Prekladovej knižnice, strán 238, cena Kčs 18.—.
      </p>
     </blockquote>
    </div>
   </p>
   <p>
   </p>
   <p>
    Matica slovenská, zdá sa, najlepšie pochopila súrnu potrebu hodnotných a lacných
         prekladov zo svetovej beletrie. Vydala dosiaľ štyri dobre vybrané zväzky:
    <span class="emphasis">
     <em>
      Utrpenie mladého Werthera
     </em>
    </span>
    od Goetheho,
    <span class="emphasis">
     <em>
      Hrdinu našich
            časov
     </em>
    </span>
    od Lermomtova,
    <span class="emphasis">
     <em>
      Ariela
     </em>
    </span>
    od Mauroisa a
    <span class="emphasis">
     <em>
      Stávku
     </em>
    </span>
    od Čechova. (Výber je zrejme systematický; tri prvé knižky
         kreslia tri príbuzné romantické typy.) Bolo by len žiadúce, aby vo vydávaní pokračovala
         rezkejším tempom. Mesačne aspoň jeden zväzok. Hlad po dobrej knihe je na Slovensku veľký. —
         Ariel je prvým a najlepším románovým životopisom Mauroisovým. Iste i preto, lebo osobnosť
         Shelleyho je sťaby stvorená za románového hrdinu. Jeho život je plný najbizarnejších
         podujatí, romantických plánov, nadľudského šťastia a nadľudského utrpenia. Akoby to ani
         nebol život človeka, ale život mytologickej bytosti, život Orfea alebo padlého anjela.
         Akoby sa odohrával kdesi mimo skutočnosti, v ríši snov a Platónových ideálov. Naša
         romantika, štúrovská, zdá sa nám vedľa tejto ťažkopádnou, zviazanou množstvom životných a
         existenčných ohľadov. Tu je to dokonalé odpútanie sa od všetkého pozemského. Dobre padne i
         dnešnému čitateľovi sledovať tento krátky výkyv ľudského ducha do ríše vecnej krásy a
         harmónie.
   </p>
   <p>
    <span class="emphasis">
     <em>
      (1934)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2926">
       </a>
       Ferdinand Gabaj: Katka a Kata
      </h2>
     </div>
    </div>
    <div>
    </div>
   </div>
   <p>
   </p>
   <p>
    <span class="emphasis">
     <em>
      (Rozprávky zo života prostých ľudí)
     </em>
    </span>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Vydala literárna družina Postup ako 6. zväzok svojej edície v nakladateľstve Fr.
               Urbánka a spol. v Trnave, strán 193, cena Kčs 16.—.
      </p>
     </blockquote>
    </div>
   </p>
   <p>
   </p>
   <p>
    Gabajov debut obsahuje 22 noviel na 193 stranách. Priemerne 8 — 9 strán pripadá na jednu
         novelu. Malý rozmer svedčil by o tvorivej kázni debutanta. Postaviť novelu na ôsmich
         stranách je totiž nepomerne väčšie umenie ako roztiahnuť ju na osemdesiat strán. Poznáme
         síce Gabaja, vieme, že je vnukom Kukučínovým (ak je Hronský jeho synom), a nečakáme od neho
         veľkých tematických objavov. Vieme však, že Kukučínovo dedičstvo je dosť bohaté, aby sa na
         ňom priživila a priučila narábať perom ešte i tretia generácia. Ak už teda nie objav, aspoň
         reku statočné šafárenie. Prečítate však
    <span class="emphasis">
     <em>
      prvú
     </em>
    </span>
    Gabajovu novelu
    <span class="emphasis">
     <em>
      (Katka)
     </em>
    </span>
    a zbadáte, že Kukučínovo dedičstvo sa v nej povážlivo
         scvrklo, že sa tu gazduje od tisíca ku stu. Postavy — richtár, richtárka, ich dcéra — sú
         postavy z galérie Kukučínovej (napr. z Dies irae), ale akési dengľavejšie. Osnova chudobná
         nedovoľuje uplatniť sa ich charakteru. Katke napr., hoc jej osud má byť ústredným motívom
         novely, nedal autor príležitosť vystúpiť do popredia. I humor, „zdravý, srdečný, nenútený“,
         ako ho nazval u Kukučína Vlček, je tu silený, oveľa hrubší, často spočíva v celkom
         primitívnej, neorganickej epizóde. Z 22 noviel 18 je „kukučínovských“, v štyroch autor
         sprobúva prepriahnuť na nové cesty. Vo všetkých je však rovnako nedbalý, necíti zrejme
         nijakej umeleckej zodpovednosti. Kompozícia je nedbalá, reč nevypracovaná. To je tým väčšia
         chyba, čím väčší je surový talent spisovateľov. A Gabaj, zdá sa, trochu surového talentu
         má; miestami blysne sa celkom jasne jeho pozorovacia schopnosť i cit pre vtipný detail. Ale
         starostlivý robotník slova nikdy nenapíše takéto nedbalé vety:
   </p>
   <p>
    „Vyšívané rukávce pošli z jej ramien. Jemné látky však nezatajili tiež jej dokonalú
         líniu tela. Iba spievať pozabudla. Keď čičíkala malú Evku, spievala tak smutne a snivo, že
         z Evky bola tiež taká i dievka. Do jej duše iste uložila všetok žiaľ za vôňou ňou
         pohrabaného sena…
   </p>
   <p>
    Ale Hana bola opakom. Hana bola matkou Evou — dávnou hrabáčkou, zrodenou nie na poli,
         ako jej mať, ale v hrdom kaštieli.“
   </p>
   <p>
    Usilujte sa prepísať tieto riadky do zrozumiteľnej a
    <span class="emphasis">
     <em>
      správnej
     </em>
    </span>
    slovenčiny. „Prestala nosiť vyšívané rukávce. Ale ani jemné látky nezatajili dokonalú líniu
         jej tela. Iba spievať pozabudla. Keď čičíkala malú Evku, spievala jej tak smutno a snivo,
         že aj z Evky…“ Ďalej sa nedá. Obracajte hocijako, prečítajte si to v súvise s ostatným,
         neporozumiete. Všimnite si však uši urážajúceho opakovania tých istých hlások v slovách
         „vôňou ňou“.
   </p>
   <p>
    Syntax slovenčiny je iste veľmi voľná. Ale to ešte neznačí, že môžeš prehadzovať slová,
         ako ti idú do pera. Môžeš povedať: „Budeš mojou večne“, alebo „večne budeš mojou“, alebo
         „mojou budeš večne“, podľa toho, na čo chceš dať dôraz. Ale povedať: „mojou večne budeš“,
         ako povedal Gabaj na str. 40, nemôžeš, ak len nechceš byť odporne strojeným. A to hádam
         Gabaj nechce. On chce byť účinným. Preto za citovaný výrok ešte dokladá: „jej povedal“
         miesto „povedal jej“.
   </p>
   <p>
    „Mojou večne budeš!“ jej povedal. — Aby ťa hus kopla.
   </p>
   <p>
    Podľa Kukučínovho vzoru využíva Gabaj i ľudovú reč ako štylistický prvok. Ale i tu je
         veľmi nekritický. V ľudovej reči je iste dodnes veľa nevyužitého materiálu lexikálneho. Ale
         popri perlách je v nej i veľa štrku. Spisovateľ má vynášať perly a nevšímať si štrku. Gabaj
         vynáša s perlami i štrk. Citujeme náhodne od str. 79 do str. 85: „šľogári“ (rubači,
         Hronský: rubári), „šmiknička“ (vyhnička), „kolotiť“ (v Liptove „klochtiť“, zrejme z
         nemeckého), „vyhôsť“ (vyhútať?), „skrepírovať“ (z nemeckého), „vyjsť na minďáre“ (na nivoč,
         na psí tridsiatok), „falda“ (záhyb), „graca“ (strecha na klobúku), „šmalec“ (sadlo),
         „kapitať sa“ (knísať sa), „pantovačka“ (z maďarského, oštara), „fajta“ (plemeno). A ako
         vrchol strašné „skľúdzeň“.
   </p>
   <p>
    Na dôkaz o nedbalej kompozícii rozoberme v krátkosti stavbu daktorej novely. Hoci
    <span class="emphasis">
     <em>
      Osud Kelňových nohavíc.
     </em>
    </span>
    Motív je tento: Matej Kelňa má v dome tri
         starostlivé ženské: ženu, testinú a dcéru. Matej si kúpi v meste nohavice. Nohavice sú mu
         dlhé. — „Načim z nich odstrihnúť, asi piaď, — povedal Matej ženám úsečnou rečou, ako stáli
         okolo neho.“ A starostlivé ženy odstrihnú. Každá svoju piaď. Testiná ešte zvečera, žena s
         dcérou zarána. Pravda, tak, že nevedia jedna o druhej. „Keď si Matej chcel obliecť
         nohavice, zbadal, že sú mu len po kolená.“ Motív je dobrý. Vtipný a nový. Ako ho autor
         rozviedol?
   </p>
   <p>
    Novela má tri kapitoly. V prvej predstavuje autor osoby, charakterizuje Mateja a jeho
         pomer k ženám. V druhej rozpráva naširoko a s vecou nesúvisle o sušení sena. V tretej kúpi
         si Matej lós, na ktorý vyhrá. Peniažky dobre užije: prikryje si domec, ženám kúpi šijací
         stroj, sebe — nohavice. Nohavice sú dlhé atď… Na prvý pohľad je zrejmé, že novela má dve
         hrubé chyby: 1. Druhá kapitola (o sušení sena) zbytočne odvádza pozornosť čitateľovu od
         hlavného motívu. Sú síce aj takéto kompozičné fígle, najmä v novelách so zápletkou, kde
         majú pripraviť prekvapujúce rozuzlenie, ale tu (u Gabaja) nie je to fígeľ, tu je to
         nemotornosť. Autor potrebuje doplniť Matejovu charakteristiku z prvej kapitoly o pár čŕt,
         na ktoré pozabudol, nuž si vymyslí scénu celkom zbytočnú. 2. Hoci je motív novely
         zvrchovane prostý, nevedel sa Gabaj zaobísť bez hrubého momentu náhody. Matej musí vyhrať
         lós, aby si mohol kúpiť nové nohavice. To je veľmi primitívne.
   </p>
   <p>
    Čakali sme akosi viacej od Gabaja. Posledné jeho práce (v Pohľadoch a v nových Smeroch),
         ktoré v knižke nenachádzame, sú aspoň oveľa lepšie ako najlepšie z týchto. Či je toto azda
         výbor starší? Ak áno, nemal ho vydávať. Mal si uvedomiť, že ani jeden slovesný druh nežiada
         si od umelca toľko ukáznenosti ako novela. Ľahšie je napísať obstojnú báseň alebo hoci
         román ako obstojnú novelu. Každé slovo v novele zaváži a nikde sa tak nevypomstí nedbalosť
         ako tu. „Hádam nič tak neobdivujem ako dobre urobenú novelu,“ povedal André Gide.
   </p>
   <p>
    <span class="emphasis">
     <em>
      (1934)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2986">
       </a>
       *
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Vážená pani redaktorka!
     </em>
    </span>
   </p>
   <p>
   </p>
   <p>
    Žiadate si, aby som Vám napísal niečo o Timrave. Poviem hneď na začiatku: nie veľmi
         poznám jej dielo. Voľakedy — možno — ako chlapec, keď som čítal všetko, čo prišlo pod ruku,
         prečítal som i jej rozprávky. No dnes, keď povinností iných je veľa a keď človek, ak chce
         obstáť, musí sledovať
    <span class="emphasis">
     <em>
      súčasnosť
     </em>
    </span>
    , ťažko je vracať sa k minulému. Píšem
         schválne „k minulému“, a nie „k prekonanému“. Bolo by totiž veľkou chybou pokladať dielo
         Timravino za prekonané. Prečítal som si dnes znova aspoň niektoré z jej noviel a vidím, že
         Timravu treba postaviť (zarovno s Tajovským) na vrcholec slovenského realizmu. Prísnosť až
         puritánska, tvrdosť až asketická, disciplinovanosť až boľavá ostro odlišujú jej sloh i etos
         od limonádového slohu a etosu dnešnej tzv. „ženskej“ literatúry. Vari len u Jonáša
         Záhorského stretol som sa s tou tvrdosťou vo výraze a prísnosťou v mravnom zameraní diela.
         Nevdojak porovnávam jeho Dva dni v Chujave s
    <span class="emphasis">
     <em>
      Dvoma dobami
     </em>
    </span>
    Timravinými.
         Obaja majú spoločný vzdor, spoločnú črtu rebelantstva a odporu k frázovitosti, k
         slabošskému čičíkaniu sa sľubmi a nádejami. U oboch ligocú sa ostro nabrúsené slová ako nôž
         chirurga. Myslím, že do ruky Timravinej skôr by svedčila sekera ako vareška, skôr chlapská
         odbojnosť ako ženská poddajnosť. Jej tvorba má skrz-naskrz charakter mužský.
   </p>
   <p>
    Kto z našich spisovateľov opovážil sa napríklad postaviť proti sebe „dve doby“
         dedinského života v takom nesentimentálnom porovnaní, ako to spravila Timrava? Obe jej
         „doby“ majú spoločný podtitul „Otroci“. Obe sa končia rovnako bolestným a opovržlivým
         zašomraním starého Kamenského: Otroci! — Akoby sa prevratom nič nebolo zmenilo. Akoby sa
         premenili iba firmy a heslá, pod ktorými ľud otročí ďalej. Vravím, len Jonáš Záborský
         prikladal takéto žeravé želiezka na rany nášho verejného života. Liečenie žeravým železom
         je dnes síce liečením trochu zastaralým, ale rozhodne ešte stále veľmi účinným…
   </p>
   <p>
    Ak mám teda, pani redaktorka, odpovedať na Vašu otázku, čomu som sa od Timravy priučil,
         rád by som odpovedal, že by som sa chcel priučiť tej neľútostnej tvrdosti a prísnosti,
         ktorú u nej obdivujem a pre ktorú sa jej pri tejto príležitosti hlboko klaniam.
   </p>
   <p>
    <span class="emphasis">
     <em>
      Dobroslav Chrobák
     </em>
    </span>
   </p>
   <p>
    <span class="emphasis">
     <em>
      (1937)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3024">
       </a>
       Talianske číslo Elánu
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Chceme upozorniť na posledné dvojčíslo časopisu
    <span class="emphasis">
     <em>
      Elán
     </em>
    </span>
    , venované
         celkom súčasnej talianskej kultúre. Nebýva síce zvykom referovať o jednotlivých číslach
         časopisu, no pri tomto čísle Elánu môžeme urobiť výnimku. Veď keby články, úvahy a básne
         tohto čísla boli umiestené nie v časopise, ale v knihe, predstavovali by obsiahly, vyše
         dvestostranový sborník veľkého významu v doterajších stykoch slovensko-talianskych. A o
         takomto sborníku písali by sa obšírne referáty, ba spomínal by sa v literárnej histórii
         ešte aj po rokoch. Nech nám je teda dovolené upozorniť na posledné talianske dvojčíslo
         Elánu aspoň v stručnom rozhlasovom referáte. Číslo vzniklo z dvojmesačnej študijnej cesty
         redaktora Elánu v Taliansku, takže články, ktoré prináša, boli získané nie náhodne, ale pri
         osobnom styku redaktora s ich autormi. Najefektnejšie, a úfajme sa i najplodnejšie,
         prejavil sa tento styk u Papiniho vo Florencii. Faksimile jeho pozdravu Slovensku a jeho
         mládeži prináša Elán na prvom mieste v rámci úvodnej causerie, v ktorej Smrek opisuje svoju
         návštevu u tohto geniálneho talianskeho mysliteľa. Nato nasledujú obšírne články
         talianskych autorov o talianskej poézii, románe, hudbe, divadle, o talianskom filme,
         maliarstve a sochárstve, o súčasnej talianskej architektúre, ako aj ukážky z tvorby
         moderných talianskych básnikov a novelistov. Články sú ilustrované veľmi bohatým výberom
         reprodukcií moderného talianskeho maliarstva, sochárstva a architektúry.
   </p>
   <p>
    Redaktori našich literárnych a umeleckých časopisov vykonali by nesmierne mnoho pre
         obohatenie a rozšírenie nášho kultúrneho obzoru, keby nasledovali dobrý príklad Smrekov a
         sústavne prinášali z času na čas takéto čísla, venované umeniu a poézii národov európskych.
         Nemáme ani len panoramatického výhľadu na súčasnú literatúru nemeckú, na literatúry
         severské, na novodobé umenie maďarské, švajčiarske, francúzske atď.
   </p>
   <p>
    <span class="emphasis">
     <em>
      (1942)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3046">
       </a>
       Handzova monografia o Ľubietovej
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Monografiu bývalého slobodného kráľovského mesta Ľubietovej, pod názvom
    <span class="emphasis">
     <em>
      Dejiny
            evanjelického a. v. cirkevného sboru v Ľubietovej,
     </em>
    </span>
    vydal koncom lanského roku
         ľubietovský evanjelický farár Ctibor Ján Handzo. Je to monografia objemná, vyše
         dvestostranová a každého milovníka slovenskej histórie naplňuje radosťou skutočnosť, že po
         niekoľkých monografiách o Bratislave, o Brezne, o Bardejove, o Kremnici a popri monografii
         nedávno zosnulého Bela Kleina-Tesnoskalského o bývalom slobodnom kráľovskom meste Hybiach
         dostáva sa mu do rúk i bohatá monografia o Ľubietovej. O čo plnšie a bohatšie prežívali by
         sme svoju minulosť, keby sme mali takéto monografie o všetkých našich mestách, najmä
         banských, ktoré majú nesmierne pestrú minulosť!
   </p>
   <p>
    Handzo písal svoju monografiu, pravda, len so zameraním na svoj ľubietovský cirkevný
         sbor, no jeho práca nie je preto nijako chudobnejšia, a želáme si len, aby čím skôr našiel
         podobne horlivých a obetavých nasledovníkov aj po iných mestách slovenských. Prácu si
         rozdelil na päť kapitol. V prvej sa zaoberá dobou pred reformáciou, v druhej prvým storočím
         jestvovania ev. sboru v Ľubietovej, tretiu nazval storočím práce a bojov, štvrtú
    <span class="emphasis">
     <em>
      V babylonskom zajatí
     </em>
    </span>
    , piatu
    <span class="emphasis">
     <em>
      Vzkriesením a rozvojom
            sboru!
     </em>
    </span>
    Radostným je tiež fakt, že kniha vyšla nákladom samotného sboru, t. j.
         že Handzo našiel pochopenie pre svoju prácu medzi svojimi najbližšími. Sborové dejiny
         vložil Handzo — podľa vlastných slov v úvode — do všeobecného rámca, zachytiac i významné
         udalosti bývalého banského mestečka. Ostro nakreslený profil evanjelicko-katolíckeho pomeru
         v minulosti sleduje úprimnú snahu a túžbu slovenskej duše, aby terajší obyvatelia
         Ľubietovej žili v porozumení a znášanlivosti.
   </p>
   <p>
    <span class="emphasis">
     <em>
      (1942)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3073">
       </a>
       Vedecká publikácia
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Z čisto vedeckých publikácií upozorňujeme na prácu univ. profesora dr. Vojtecha
         Ondroucha
    <span class="emphasis">
     <em>
      Rímska stanica v Stupave a rímske stavebné stopy v Pajštúne,
     </em>
    </span>
    ktorú vydala Slovenská učená spoločnosť. Univerzitnému profesorovi Ondrouchovi podarilo sa
         po viacročnej práci odkryť a presne vedecky kvalifikovať ako i konzervovať zvyšky
         starovekej rímskej stanice v katastri obce Stupava a táto knižka je vlastne zprávou o tejto
         práci. Na knižku upozorňujeme najmä preto, že môže byť veľmi poučná i pre laika, najmä ak
         má záujem o archeologické bádania. Knižka podáva totiž jasný obraz o tom, ako sa takáto
         archeologická práca podniká, triedi a klasifikuje. Naše územie je bohaté na nepreskúmané
         archeologické pamiatky a máme dnes, chvalabohu, i vedecky kvalifikovaných archeológov, no
         títo nijako nemôžu stačiť na všetko a tu im laik, ktorý má pochopenie pre ich prácu, môže
         byť na dobrej pomoci tým, že upozorní na pozoruhodné objekty vo svojom okolí. Nezabúdajme,
         že najväčšie archeologické objavy boli učinené neodborníkmi, no spracovať tieto objavy môže
         len odborník.
   </p>
   <p>
    <span class="emphasis">
     <em>
      (1942)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3092">
       </a>
       Zaujímavá historická štúdia
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Po tieto dni dostala sa nám do rúk malá brožúra univ. profesora dr. Daniela Rapanta,
         ktorá vyšla ako osobitný odtlačok z predposledného dvojčísla Elánu a pojednáva o Pribynovom
         nitrianskom kostolíku. Na základe veľmi skromných prameňov, ktoré sa nám zachovali o vzniku
         tejto prvej kresťanskej svätyne na Slovensku, púšťa sa autor do veľmi smelých, no logicky
         vždy dobre odôvodnených dohadov o tom, pre koho dal vlastne Pribyna kostolík postaviť,
         keďže sám v čase jeho vzniku bol ešte pohanom. A tu na základe niekoľko málo historicky
         doložených faktov dospieva autor k domnienke, že jedinou osobou, voči ktorej by mohol mať
         Pribyna dostatok náboženskej tolerancie i patričný rešpekt, mohla byť len jeho vlastná
         manželka, o ktorej Rapant predpokladá, a to opäť na základe veľmi bystrých a logicky
         odôvodnených kombinácií, že bola cudzieho, nemeckého pôvodu, a ako taká že vyznávala už
         pred svojím sobášom s Pribynom kresťanského boha. Je zaujímavé, ba miestami až napínavé
         sledovať postup tak dobre školeného a imagináciou bohato obdarovaného historika, akým je
         profesor Rapant, pri jeho vývodoch. Z celkových kusých a laikovi nič nehovoriacich
         útržkovitých prameňov vie presnou, povedal by som až drobnohľadnou prácou vykonštruovať
         živý obraz celého významného úseku našej dávnej minulosti. A akokoľvek sú jeho vývody
         smelé, predsa ani na chvíľu neopúšťa pri ich vzájomnom konfrontovaní a spájaní pôdu
         skutočnosti. Naopak, pridŕža sa jej až úzkostlivo a každý nový dohad si osvetľuje a overuje
         naraz z niekoľkých strán. Podobná práca má čosi spoločného s prácou vynálezcu, ktorý tak
         isto z niekoľkých všeobecne známych a nepovšimnutých faktov vie, vďaka svojej obrazovosti a
         na základe svojho kombinačného nadania, zostaviť nový stroj alebo novú chemickú zlúčeninu.
   </p>
   <p>
    A ešte jedna maličkosť upúta čitateľa Rapantovej brožúry. Rapant píše totiž Pribynu
         dôsledne s ypsilonom po „b“ a odôvodňuje to takto: „Odlišne od doterajšieho spôsobu, ale
         súhlasne s etymológiou píšeme Pribynu s -y-. Niet totiž najmenšej pochyby, že meno súvisí
         so slovesom pribývať, ktorého kmeň sa nám javí napr. i v miestnom mene Pribylina. Podľa
         zmyslu by meno Pribyna zodpovedalo latinskému Crescensius. A niet tiež najmenšej príčiny
         písať toto samorastlé meno domáce pravopisom cudzím.“ I to zdá sa nám byť správnym a
         odôvodneným.
   </p>
   <p>
    <span class="emphasis">
     <em>
      (1942)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3110">
       </a>
       Puškin a Slováci
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Dovoľte mi, veľactení, aby som tento otvárací prívet Puškinovho večierku začal nepatrnou
         osobnou spomienkou: Na sklonku prvej svetovej vojny, teda skoro pred tridsiatimi rokmi,
         odchádzal chudobný slovenský chlapec po prvý raz z rodičovského domu na štúdiá do cudzieho
         maďarského mesta. Mať mu nabalila kufor šatstvom a koláčmi a otec v múdrej predvídavosti
         priložil navrch zopár slovenských knižiek. Boli medzi nimi i dva zošity Zábavného a
         poučného čítania, ktoré vtedy vydával KÚS v Martine. Prvý, v belasej obálke mal nadpis
    <span class="emphasis">
     <em>
      Dubrovský a iné články
     </em>
    </span>
    , druhý, v žltej obálke volal sa
    <span class="emphasis">
     <em>
      Slečna sedliačka
     </em>
    </span>
    . Za dlhých deväť mesiacov pobytu v nevľúdnom
         maďarskom prostredí čítal chlapec tieto knižky znovu a znovu, a najmä Dubrovského vedel
         skoro naspamäť.
   </p>
   <p>
    Je to spomienka vskutku nepatrná a nehodno ju skoro uvádzať v rámci bohatého programu
         slovanského týždňa. Veď chlapec vtedy ani nevedel, že autorom oboch povestí bol Puškin, a
         čítal ich znovu a znovu len preto, lebo po strastiplných hodinách bifľovania lekcií z földrajzu
    <sup>
     [
     <a class="footnote" href="#ftn.d56e3127" name="d56e3127">
      12
     </a>
     ]
    </sup>
    a nyelvtanu
    <sup>
     [
     <a class="footnote" href="#ftn.d56e3131" name="d56e3131">
      13
     </a>
     ]
    </sup>
    nachádzal úľavu v tom, že sa mu prihovárali zrozumiteľnou rečou, a tiež v tom,
         lebo mu dávali tušiť, že okrem toho duchamorného, maďarónskeho sveta, ktorý ubíjal v ňom
         všetku detskú radosť, existuje ešte aj nejaký iný, veľký a mohutný svet slovanský, obývaný
         ľuďmi blízkymi a príbuznými.
   </p>
   <p>
    Čo aká nepatrná je táto spomienka, dokazuje nám však predsa, že kult Puškinov na
         Slovensku nie je dnešného dáta. Nie pred tridsiatimi, ale pred sto a desiatimi rokmi, teda
         ešte pred vznikom spisovnej slovenčiny, vyšla prvá báseň, ktorou sa u nás začína tento
         puškinovský kult. Je to
    <span class="emphasis">
     <em>
      Žel nad Puškinem
     </em>
    </span>
    , báseň od Ľudovíta Štúra,
         napísaná pod dojmom zvesti o tragickej básnikovej smrti. V 38. roku minulého storočia
         vychádza už prvý preklad z jeho tvorby a potom rok po roku hromadia sa preklady ďalšie. Do
         roku 1914 napočítal historik slovanských literatúr dr. Brtáň 90 čísel puškinovskej
         bibliografie na Slovensku. Od oslobodenia v roku 1918 pribudlo do tohto zoznamu ďalších 250
         čísel. Kuzmány, Kráľ, Sládkovič, Vajanský, Hviezdoslav, Jesenský, slovom najlepší naši
         poeti, uvádzajú k nám neustále už vyše sto rokov preklady z Puškina. Smelo možno povedať,
         že jeho kult v slovenčine je taký starý ako slovenčina sama. No nie je to len kult, prázdne
         a pasívne uctievanie. Účinok génia Puškinovho je oveľa hlbší, aktívnejší. Ním sa slovenská
         poézia v pravom slova zmysle obrodila. Pod jeho vplyvom prekonala na jednej strane
         jednostrunné štúrovské ponášky na ľudové piesne a vyšvihla sa na druhej strane nad
         klasicizujúcu poéziu Hollého. Na doklad stačí azda uviesť Marínu, túto prvú modernú báseň
         slovenskú, o ktorej literárni historici bezpečne zistili, že by nikdy nebola vznikla v
         takej forme a v takom smelom výraze bez Puškinovho
    <span class="emphasis">
     <em>
      Eugena Onegina
     </em>
    </span>
    a
         iných jeho básní. No nielen Sládkovič, ani Vajanský nebol by celým Vajanským bez Puškina.
         Najmä nie v zbierke Tatry a more. A tak isto Jesenský. Tá zdanlivá ľahkosť jeho výrazu,
         elegancia a švih jeho štýlu i jemná skepsa a irónia jeho názorov o spoločenskom živote,
         slovom práve to, čo Jesenskému dodáva ten osobitný vzlet a tú vzácnu pohotovosť v reagovaní
         na súčasnosť, pochádza buď priamo alebo nepriamo od Puškina.
   </p>
   <p>
    A tak, ako u nás, bolo aj inde, v iných slovanských literatúrach. U všetkých Slovanov
         Puškin bol — a je doteraz — symbolom veľkosti, sily a slávy Ruska. Každý uvedomelý Slovák
         pokladal si pred prvou svetovou vojnou skoro za národnú povinnosť naučiť sa naspamäť jeho
         povestnú báseň
    <span class="emphasis">
     <em>
      Klevetnikam Rossie
     </em>
    </span>
    . Je to dosť dlhá báseň a naučiť sa
         ju v origináli bolo samo osebe úctyhodným výkonom. Oveľa úctyhodnejší bol však ten
         vlastenecký, slovanský zápal, s ktorým ju recitovali často ľudia veľmi jednoduchí,
         remeselníci, obchodníci a drobní mešťania po našich dedinách a mestečkách pred rokom 1914.
         A hoci slovám nie vždy bolo rozumieť a prízvuk nemusel byť všade správny, zmysel bol jasný
         a neklamný, vtedy i dneska platný: Začo nás osočujete, prečo klebetíte o nás?
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Zato, že v priepasť povalili
sme modlu, ktorú svet už ledva mohol zniesť,
a našou krvou vykúpili
Európy voľnosť, pokoj, česť?

Vy v slovách hrozní ste, nuž oprobujte v diele!
Či starý bohatier, keď ľahol do postele,
už vstave nebol by svoj bodák naraziť?
Či cára ruského už bez sily sú slová?
Či s Európou sa škriepiť znova?
Či odvykol Rus víťaziť?

Či málo nás je? Či od Permy do Tavridy,
od fínskych chladných skál horúcej do Kolchidy,
od Kremľa otrasených stien
do múrov po nehybnú Čínu,
v blýskavej oceli sa vinúc,
či nepovstane ruská zem?

Tých svojich synov nazlostených,
rečníci, posielajte k nám,
dosť miesta v poliach Ruska pre nich,
pri necudzích im hroboch tam.
      </span>
     </p>
    </div>
   </p>
   <p>
   </p>
   <p>
    Niektorí literárni historici by nám radi nahovorili, že Puškin nebol básnikom
         všeslovanským, pretože vraj vo svojom diele nepropagoval vyslovene ideu slovanskej
         spolupatričnosti. Ba sú i takí, čo v ňom vidia básnika cárskeho dvora a ruského
         imperializmu. Nič stupídnejšieho nemožno o Puškinovi povedať. Veď i na krátkej histórii
         našej malej literatúry slovenskej neklamne zisťujeme, že svojím slovom, vznešenosťou svojho
         umenia pozdvihol a spojil nielen všetky kraje Ruska, ale i všetky kraje Slovanstva.
         Prenikol k svojim básnickým druhom v štyroch pokoleniach a preniká k nim dosiaľ u nás, u
         Čechov, Poliakov, Srbov, Chorvátov i Bulharov. Angličania môžu byť hrdí na svojho
         Shakespeara, Nemci na svojho Goetheho, Slovania majú spoločne svojho večne mladého, večne
         sviežeho, všetkými milovaného Alexandra Sergiejeviča Puškina!
   </p>
   <p>
    <span class="emphasis">
     <em>
      (1947)
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e3127" name="ftn.d56e3127">
        12
       </a>
       ]
      </sup>
      Földrajz = zemepis.
     </p>
    </div>
    <div class="footnote">
     <p>
      <sup>
       [
       <a class="para" href="#d56e3131" name="ftn.d56e3131">
        13
       </a>
       ]
      </sup>
      Nyelvtan = gramatika.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3167">
       </a>
       45-ročné jubileum akademického spolku Detvan
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    19. a 20. t. m. jubiloval akademický spolok Detvan 45. výročie svojho jestvovania.
   </p>
   <p>
    Najstarší, najzaslúžilejší slovenský akademický spolok, chtiac náležite osláviť svoje
         lžiabrahámoviny, poprosil pána prezidenta o protektorát, zvolal do českej techniky
         slávnostnú členskú schôdzku, pripravil niekoľko prejavov vážených rektorov a menej vážených
         svojich pracovníkov. V nedeľu usporiadal banket a tanečný večer v Akademickom dome.
   </p>
   <p>
    Neoslavoval som dosiaľ žiadne jubileum a neviem dobre, ako sa má človek pri takej
         príležitosti tváriť; či má naškrobenú tvár stiahnuť do sebavedomých rámcov alebo či sa má
         veselo usmievať na boží svet. Myslím však, že rozhodne nemá pri svojich oslavách upadnúť do
         trápnej situácie človeka, ktorý sa chystal recitovať v háklivej spoločnosti ohnivú, bojovnú
         báseň a vyjdúc na pódium, zbadal s údesom, že nie je vstave spomenúť si na jediný, márny
         veršík z celej básne; — zakoktá sa, zapotí, sčervenie a prosí boha o pomoc.
   </p>
   <p>
    Na nešťastie „jubileum“ Detvana vyznelo takýmto trápnym spôsobom, hoci spoločnosť nebola
         háklivá. Všetko bolo nepripravené, neodôvodnené a zbytočné. Všetci sa silili dodať si
         slávnostného výzoru, a nikomu sa to nedarilo; všetci sa zakoktali, poplietli.
   </p>
   <p>
    Mal som za celý čas nepekný dojem o nútenosti a neistote. Zdalo sa, že Detvan nevyčkal
         jubilovaním na svoje skutočné abrahámoviny len preto, lebo v hĺbke svojej scvrknutej
         dušičky tušil, že jeho — kedysi skvelá — existencia zájde za obzor prv ako o päť rokov. A
         toto predčasné jubileum malo byť poslednou injekciou, akýmsi omladením. Jubilejné žľazy sa
         mali prebrať z driemot ospanlivých funkcionárov. Bo ináč si nemožno vysvetliť toto svätenie
         nedele vo všedný deň.
   </p>
   <p>
    Priebeh osláv bol stručne tento:
   </p>
   <p>
    Predseda Reinhart otvoril.
   </p>
   <p>
    Profesor Florek hovoril o nacionalizme slovenského študentstva. Neviem to však iste,
         pretože si plietol egoizmus s nacionalizmom a šovinizmom; tvrdiac dokonca, že šovinizmus
         zavinil svetovú vojnu. Tvrdil však aj iné veci (a všetky s pobožnou, martýrskou tvárou):
         napr. hneď na začiatku spomínal akýchsi profesorov, ktorých sme odchovali my, slovenskí
         akademici; — prisámbohu, necítim sa v tejto veci zúčastnený.
   </p>
   <p>
    Potom sa recitovali básne. Najprv jedna medovým hlasom sl. Kršákovej, potom druhá
         hlásnickým hlasom kolegu Reinharta. Ako doklad svedomitej nepripravenosti celých osláv
         svedčí oznámenie titulu prvej básne Reinhartom. Prisúdil totiž báseň Royovi, hoci ju
         napísal Rázus. Hovoril ešte ten i onen a všetci svorne ospravedlňovali svoje zanedbané
         štúdiá, zvaľujúc vinu na nás nevinných. Obetovali sa vraj spolkovej práci.
   </p>
   <p>
    Ďalej nám nemožno sledovať priebeh osláv, bo v hrôze a v sklamaní zanechali sme
         rečníkov, aby hovorili trúfalejším poslucháčom (nemyslím tým steny!). A najtrápnejšie je
         to, že títo — trúfalejší (skôr však nahluchlí) poslucháči berú tú dnešnú prácu v Detvane
         tragicky vážne, s detinskou prostodušnosťou. Dnes má Detvan 87 členov, dovoľuje si však
         bezočivo vystupovať ako reprezentant tých 600 slovenských študentov, ktorí študujú v Prahe
         a ktorí nikdy nepocítili príchylnosť k nemu, ani potrebu združiť sa v ňom, nedôverujúc
         spolku, ktorý má takú skvelú tradíciu (Štefánik, Škarvan, Makovický, Šrobár atď.) a ktorý
         sa vedel tak neobligátne zbaviť záväzkov, ktoré plynú z takýchto slávnych, plných tradícií.
         Bo tradícia je dnes jedinou cennou hodnotou v rukách Detvana a ani túto nevie využiť a
         rozmeniť ju v drobné mince, ktorými by osladil život tým mnohým zúboženým študentom v
         Prahe. Veď napr. fungoval vlani Detvan vyše pol roka bez predsedu; predošlý knihovník
         Detvana nebol vôbec jeho členom a nikdy mu nikto členstvo nenúkal; starí členovia rozobrali
         polovicu knižnice a doštudujúc pobrali knihy so sebou atď. Z celého vyplýva jediné resumé,
         čo nadhodil i ktorýsi rečník: Detvan sa prežil, Detvan je zbytočný. Čím prv, tým lepšie.
         Nech na jeho mieste zrodí sa nový spolok, hodný slávnej tradície predvojnového Detvana.
   </p>
   <p>
    <span class="emphasis">
     <em>
      (1927)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3202">
       </a>
       Slovenský problém a slovenská kritika
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Vážený pán redaktor!
   </p>
   <p>
    Prosím Vás, aby ste uverejnili v rubrike pre listy týchto pár poznámok k článku p. V.
         Štecha o Hamaliarovom prípade.
   </p>
   <p>
    Píšem naschvál „prípad“, lebo celá komédia je práve v tom, že v Čechách hľadí sa na
         Hamaliara prinajmenej ako na vodcu nejakej gardy mladých Slovákov, ktorá vypovedala boj
         spisovnej slovenčine. Tu — bohvie prečo — myslí sa všeobecne, že vývoj v slovenskej
         literatúre smeruje k rečovému splynutiu s češtinou, a Hamaliar má byť prorokom tohoto
         návratu k mastným hrncom českej kultúry. Skutočne je až dojemná podobnosť medzi tou známou
         túhou židovských utečencov vrátiť sa do zajatia kvôli mastným hrncom a medzi túhou J.
         Hamaliara vrátiť sa k češtine kvôli Kollárovým znelkám. Škoda len, že na Slovensku
         posudzujú túto túhu s menším nadšením ako v Čechách. Medzi príslušníkmi tej mladej
         generácie prichádzajúcej do Prahy, o ktorej p. Štech myslí, že začína chápať vec vážnejšie,
         niet azda jedného, ktorý by nebol Hamaliarov krok odsúdil. Pre nich je prípad Hamaliarov
         príkladom hriešnej defraudácie mravných hodnôt a citových záväzkov, ktoré mu zverila rodná
         zem. Na celom Slovensku, i v kruhoch čechofilských, vzbudilo Hamaliarovo vystúpenie
         rozhorčenie. (Viď článok v
    <span class="emphasis">
     <em>
      Slovenskej politike
     </em>
    </span>
    zo dňa 21. IV. t. r.:
         „Neviem, prečo píše Hamaliar svoje články po česky. Preto, že verí v našu národnú jednotu?…
         Chcel napísať knihu, ktorá by na Slovensku mohla vyvolať čím viac pohoršenia, s
         najzúrivejšou rozkošou osočuje, hanobí, zľahčuje slovenské pomery atď.")
   </p>
   <p>
    Problém československej vzájomnosti, alebo — ak chcete — problém československej
         jednoty, akokoľvek je to problém ťažký, naliehavý a zo všetkých najdôležitejší, utkvel na
         melčine. Ďakujeme za to (ako za mnohé iné muky a trápenia) politike, ktorá nadužívajúc
         svojej moci, opovažuje sa barbarským spôsobom Alexandra roztínať nielen jemné putá, ktoré
         nás viažu k tradíciám, ale aj oveľa jemnejšie uzly vlastných našich sŕdc a nervov. Politik
         radšej stratí pravú ruku, než by sa vzdal nejakej, hoci aj pochabej teórie, ktorej otcom sa
         cíti.
   </p>
   <p>
    Doplácame na túto tvrdošijnosť aj v otázke československej vzájomnosti, ktorej
         rozlúštenie závisí od celkom iných okolností, než sú slová ktoréhokoľvek smrteľníka.
         Podobáme sa dnes, na moj veru, manželom, ktorí sa vzali nie z lásky, ale z rozumu. Snažíme
         sa horlivo, aby sme sa dodatočne jeden druhému zapáčili; zaliečame sa sebe navzájom
         pochabými rozprávkami o dvoch vetvách toho istého stromu; poriadame závody vo vymýšľaní
         tradícií, ktoré nás majú spájať; stvorili sme si akési monštrum, nedokrvného Čechoslováka
         (nemyslím tu štátneho príslušníka republiky, kde je názov Čechoslovák správny), ktorý sa
         vznáša kdesi vo vzduchu a nikdy sa neprihlási k slovu. A na tohoto anonyma zvalili sme
         všetko násilné a lživé fňukanie o bratskej láske. Nevieme sa milovať priamo, prosto, srdcom
         a rukami, ale museli učiniť prostredníkom svojej lásky tohoto Čechoslováka, tohoto umelého
         robota. Niet smelosti priznať si, že tu neexistuje stredná cesta, že srdcia nie sú drogy,
         aby sa z nich dali robiť mixtúry, že sme buď jeden národ s jednou rečou, s jednou
         minulosťou, s jedným poslaním, alebo že sme národy dva — hoci blízke, ale predsa dva.
   </p>
   <p>
    Nuž hľa, Hamaliar pochopil až potiaľto správne celú vec; mal však tiež odvahu zaujať k
         nej stanovisko a priznať sa k tomu verejne. Oznámil vo svojej knihe spôsobom nemálo
         sebavedomým, že on, J. Hamaliar, necíti sa odo dneška Slovákom, ani Čechoslovákom, ale
         prosto Čechom z „nášho východu“. Sú ľudia, ktorí tvrdia o sebe i väčšie nehoráznosti, a
         nevšímame si ich. Hamaliarovo gesto vzbudilo však väčšiu pozornosť, než si zasluhuje. A
         zvlášť článok pána V. Štecha vyznel ako prejav príjemnej spokojnosti, že konečne skrslo i
         na Slovensku niečo, čo stojí za reč. Podľa tohoto článku dalo by sa súdiť, že Hamaliar je
         pre Slovensko hotovým požehnaním. My sme sa však darmo snažili nájsť v knihe príčinu
         nadšenia p. Štecha; štýl nie je v nej ani
    <span class="emphasis">
     <em>
      sézimovský rozborný
     </em>
    </span>
    , ani
         hilarovsky rozvetvený, naopak plný hanebných novotvarov, bohaprázdnych fráz a naučených
         zvratov. Ďakujeme pekne za takýto kritický jazyk! V celej knihe niet odseku, ktorý by
         vystupoval nad úroveň ostatnej slovenskej kritiky. Domnievame sa, že príjemný pocit, ktorý
         zažil p. Štech pri čítaní knihy, spôsobený bol skôr šteklením (po česky: lehtáním), ktoré
         máme, keď nám niekto líže päty.
   </p>
   <p>
    Pre nás je Hamaliarov prípad jasný. V starom Grécku bol človek Herostrates, ktorý
         podpálil chrám, aby sa stal slávnym. Hamaliar podpálil sto rokov histórie slovenskej a
         slovenskú spisovnú reč. Krivda sa tým, našťastie, nikomu nestala. Najviac, že ošialil v
         Čechách niekoľkých ľudí, ktorí videli v jeho detinskom velikášstve napravovanie „chyby
         otcov“. Hamaliarovi bolo jednoducho pridlho čakať na slávu, nudil sa, hľadal spôsob, ako
         upútať pozornosť na seba. Našiel ho v diagnóze filológov. Iní, podobne zaťažení, mladí
         ľudia hľadajú ho v senzačných vraždách a bývajú za to trestaní…
   </p>
   <p>
    Nie je predsa v medziach možností človeka, aby sa za tri roky, ktoré strávil v Prahe,
         vyporiadal s takým ťažkým problémom a previedol ho do takých krajných dôsledkov. Hamaliar
         chce vzbudiť dojem, že to urobil. Nie, neveríme Ti, Jano Hamaliar, si človek mladý, vo
         vývine, zaťažený aj inými trápeniami mladosti. Veď tu nejde o vec jednoduchú, rozumovú;
         pletie sa do toho predsa i reč srdca, spomienky na domov a na matku. A tie sú omnoho
         stabilnejšie, pre tie niet akrobatických kotrmelcov logiky. Nie, neveríme Ti, Jano
         Hamaliar, že si sa vyporiadal s týmto problémom poctivo a statočne po dlhom zápase.
         Spomíname si na Kossutha, Petőfiho a pod pero tlačí sa nám hnusné slovo, ktorým sme
         označovali ich konanie: renegátstvo.
   </p>
   <p>
    Značím sa Vám, pán redaktor, Váš Dobroslav Chrobák.
   </p>
   <p>
    V Prahe 11. mája 1929.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3238">
       </a>
       Mladá generácia
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Keď sa po prevrate zaplnili školy slovenskými žiakmi, naši národovci plesali. V húfoch
         mladej detvy videli budúcu generáciu, ktorá prevezme raz vládu vecí do svojich rúk a
         zabezpečí rodu dobytú slobodu i uskutoční dávne ich ideály. Poprevratová idyla nadšenej
         radosti však netrvala dlho. Blankyt sa zatiahol mračnami a búrky boli neodvratné. Život sa
         ukázal vo svojej úplnej dravosti a nahote.
   </p>
   <p>
    Popri nádejach v mládež, čo „držiteľku rána“, ktorá mala odomknúť „raj nám zavretý“,
         ukázali sa čoskoro aj obavy. Mladá generácia, ktorá sa mala pripraviť pre budúce úlohy
         vážne a svedomite bez rušivých vplyvov a zásahov zvonku, dostala sa do krážov rozličných
         smerov a záujmov, čím bola vo svojej výchove a vývoji determinovaná. Prv než by dospela k
         svojmu samostatnému úsudku a vlastnému názoru na veci a naše pomery, vystierali po nej ruky
         jednotlivci, skupiny a strany, aby ju získali pre seba a svoje ciele. Toto muselo naplňovať
         obavami, lebo okrem deštruktívnych vplyvov na výchovu bolo tu nebezpečenstvo, že mládež
         bude podvedome zapriahnutá do vychodených koľají svojich predchodcov, aby pokračovala ďalej
         v ich cnostiach i hriechoch automaticky.
   </p>
   <p>
    Obavy sa zmenili v obžaloby. Neraz bolo možné čítať v tlači, že mládež naša má málo
         idealizmu, že je zmaterializovaná, že sa zháňa za -izmami, novotami, že má málo interesu
         pre otázky celku, že je málo národná, že je roztrieštená atď. Výčitky ľahko padli, ale
         patriční nepokúsili sa zistiť príčiny, kto je tomu na vine… Mládež sama cítila ťarchu
         nezdravých vplyvov a sama hľadala seba, cesty, ako by uskutočnila svoje snahy, a dala
         najavo, že žije a že vážne chápe svoje poslanie v národe. Ak sa zazlievalo, že mládež
         nedáva dosť o sebe znať, že sa stráni práce, bolo to neoprávnené. Cesty hľadania bývajú
         ťažké, najmä v takých pomeroch, v akých žila naša poprevratová mládež. Takto mohol hovoriť
         len povrchný pozorovateľ; kto bližšie pozoroval prejavy mladých, mal iné názory. Mládež
         dávala výraz svojmu „ja“ častejšie, ale nebolo to celkove a spontánne, ako by si to boli
         mnohí želali.
   </p>
   <p>
    Oficiálne a spontánne prehovorili mladí až na sjazde v Trenč. Tepliciach. Prejav, i keď
         bol zhodný, nebol ešte prejavom dušou i telom jednotnej mladej generácie. Diferencie, ktoré
         na jej výchovu vtisli naše rozhárané pomery a tradície, boli badateľné. Bolo však zreteľne
         vidieť snahu oslobodiť sa od rozkladných vplyvov a dostať sa k jednote, ktorá je príkazom,
         akže mladá generácia má splniť svoje poslanie.
   </p>
   <p>
    Slovo mladých a stanovisko, aké zaujal sjazd k otázkam prítomnosti, vyvolali značný
         ohlas v našej verejnosti. Na jednej strane veľké sympatie a na druhej zase odpor až po
         bagatelizovanie a odsúdenie. Takáto ozvena neprekvapila. Pri našej rozdvojenosti bola viac
         ako pravdepodobná, je však dokladom, že prejav mladých bol otvorený a statočný.
   </p>
   <p>
    Mladá generácia postavila sa proti svojim otcom, proti tým, ktorí ju vychovávali, chceli
         získať pre seba a ktorí jej dávali príklad svojím konaním. To, čo bolo v rokoch
         deväťdesiatych, keď hlasisti sa postavili proti svojim otcom, teraz sa zopakovalo, len
         obrátene. Mladí ideove opustili reprezentantov dnešného panujúceho smeru, hlasizmu, a
         nadviazali historicky. Tí, ktorí sú so sjazdom nespokojní a stavajú sa proti mladým, mali
         by na vec pozrieť serióznejšie a mali by hľadať vážne príčiny rozchodu, ktoré sú. Mladí
         hovorili pod tlakom pomerov, v povedomí svojej povinnosti a zodpovednosti.
   </p>
   <p>
    Sú tu však aj zásadné rozdiely. Mladá dnešná generácia líši sa od svojich otcov zásadne,
         čo si dosť ani neuvedomujeme. Svet sa za posledných tridsať rokov nápadne zmenil v dôsledku
         svojho míľového tempa.
   </p>
   <p>
    Medzi mladými a starými je rozpor aj v nazeraní na problém československý. Ani v tomto
         ohľade je to nie nič nového a neprirodzeného. Naši starí, ináč hlasisti, otázku nastolili.
         Im bola ona ideálom, pium desiderium, a zostala im tak podnes.
   </p>
   <p>
    Do prevratu otázka československá jestvovala len na papieri, písalo sa o nej, hovorilo,
         mala svojich zástupcov i protivníkov. Až do týchto čias bola zväčša vecou úvah. Po prevrate
         sa plán československej národnej jednoty začal uskutočňovať v živote. Hlasisti ostali
         svojim ideálom verní, ináč nemohli, a tu sa ukázalo, že otázka má aj svoj rub a že je
         problémom zložitejším, než ako si mysleli.
   </p>
   <p>
    Mladí, oslobodení od akýchkoľvek tendencií a predpokladov, hľadeli aj na tento problém
         triezvo a bez okuliarov. Pre nich momenty, aké vedeli uspokojiť napr. opozičníkov národnej
         rady 30. októbra pri vynášaní deklarácie, alebo dôvody, aké stačili našim starším, nemali
         dostatočného kúzla a presvedčivej sily. Československý problém stal sa po prevrate nielen
         problémom unifikácie kultúry, reči atď., ale i otázkou chleba a tvrdého zápasu o
         existenciu, kde mladí mali možnosť vidieť, ako sa na ideál jednoty ťažko dopláca. Pritom
         nebolo tajomstvom, pomocou akých prostriedkov a akými metódami sa ideál jednoty
         československej realizoval; v prostriedkoch sa často ani nevyberalo a pôsobilo to niekedy
         až pohoršlivo a odpudivo. Najmä v školách pri výchove v tomto duchu sa mnoho hrešilo, takže
         otázku československej jednoty, ale aj otázku vzájomnosti hodne zdiskreditovalo. Hlas
         mladých ozýval sa z tejto stránky už dávnejšie — a zosilňoval sa úmerne podľa toho, ako sa
         pomery na Slovensku horšili. Mladí sa dnes spod zorného uhla existenčných otázok vyslovili
         proti čs. národnej jednote, ktorej politickým adekvátom je centralizmus, a domáhajú sa
         autonómie, na ktorú Slováci, ako osobitný národ, majú nárok a ktorá im ako takým patrí. Z
         takéhoto stanoviska nemožno však ani uzatvárať, ako sa to stalo, že by sa mladí stavali k
         pomeru Čechov a Slovákov záporne. Mladí si upravia aj tento pomer sami, lebo sú
         presvedčení, že jestvuje aj iné riešenie okrem doterajšieho, ktorému mali byť obetované
         ideály národa a jeho samobytnosť.
   </p>
   <p>
    Mladá generácia povedala svoje slovo i k otázke vedenia nášho verejného života a k
         dnešným pomerom, čo malo za následok, že mladí a starí stoja dnes proti sebe. Mladí
         postupne viac a viac kritizujú prácu svojich otcov a ich poprevratovú činnosť, robiac ich
         zodpovednými, a to právom, za dnešné pomery. Kritika bude sa stupňovať, lebo už dnes možno
         jasne vidieť snahu zrevidovať poprevratovú minulosť a zistiť pravdu, kde sú príčiny
         dnešného neblahého stavu Slovenska, čo vykonali, v čom urobili chybu úmyselne alebo
         nevedome…
   </p>
   <p>
    Na túto kritiku majú mladí právo, a to tým viac, že sa to týka ich samých, ich
         existencie a budúcnosti…
   </p>
   <p>
    Otcovia naproti tejto kritike majú právo obrany, aby obhájili svoj smer a svoju prácu i
         ospravedlnili sa v jednom-druhom. Toto je ich povinnosťou. Dosiaľ však, ako bolo vidno,
         nevyužili náležite tohoto práva a možnosti, ale sami odpovedajú na kritiku kritikou.
         Kritika zo strany otcov stráca na svojej kvalite a zvŕha sa na lámanie palice nad mládežou
         a na lamentácie, že je k svojim otcom neúctivá, že sa oddáva fatalizmu, že miluje frázy,
         hejslováči, že je neseriózna atď. Bolo by statočnejšie úprimne priznať: Naša vina, pomýlili
         sme sa a sklamali. Nebolo by v tom nič zahanbujúceho. Priznať sa úprimne k svojmu omylu je
         cnosť a takýto krok by mladým nielen zaimponoval, ale boli by hrdí, že majú statočných
         otcov. Trenice a hašterenia, ktoré otravujú náš verejný život, by zmizli, slovenské slovo
         by viac zavážilo.
   </p>
   <p>
    <span class="emphasis">
     <em>
      (1932)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3279">
       </a>
       Psychológia úspechu
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Chceme sa zaoberať úspechom ako zjavom osebe. Chceme sa naň totiž podívať zo stanoviska
         toho, kto úspech dáva (t. j. zo stanoviska subjektu), a nie zo stanoviska toho, kto úspech
         prijíma (t. j. zo stanoviska objektu). Nechceme teda skúmať „prečo“, ale „ako“.
   </p>
   <p>
    Objektom posledného nápadného úspechu v literatúre bola napr. Célinova kniha Voyage au
         bout de la nuit. Subjektom boli sme my všetci, čo sme naleteli a kúpili sme si túto knihu
         za krvavých 65 korún.
   </p>
   <p>
    V ďalšom budeme často používať slovo „úspech“ v tomto druhom zmysle. Abstrahujeme objekt
         a obmedzíme sa na subjekt. Presne by sme mali teda písať: subjekt úspechu, účastník na
         tvorení úspechu ap. Obávame sa však, že by to znelo pedantsky, a píšeme stručne „úspech“,
         dúfajúc, že nám i takto porozumiete.
   </p>
   <p>
    Koľko ich už bolo!
   </p>
   <p>
    Úspechov totiž.
   </p>
   <p>
    Spomeňme si aspoň na niekoľko najmarkantnejších, ktoré sme zažili po vojne.
   </p>
   <p>
    Pred desiatimi rokmi bolo to rádio, futbal a film. Teda veci napospol užitočné a každému
         prístupné. Súčasne domohla sa však úspechu i Einsteinova teória o relativite. Teda vec
         odľahlá, laikovi naskrze neprístupná a nepotrebná. Na počiatku zvukového filmu mala
         obrovský úspech akási opereta v trojštvrťovom takte. V politike mal po prevrate úspech
         socializmus. Dnes ho má nacionalizmus. V literatúre: 1920 — 1928 dadaizmus a jeho odnože,
         1929 Remarqueov defetizmus (dnes sa už nerozpakujeme nazvať pravým menom postoj tohoto
         chlapíka k vojne), 1932 Muntheho
    <span class="emphasis">
     <em>
      Kniha o živote a smrti
     </em>
    </span>
    , 1933 Célinova
    <span class="emphasis">
     <em>
      Cesta do hlbín noci
     </em>
    </span>
    .
   </p>
   <p>
    Už z tohoto prehľadu zdá sa byť zrejmé, že úspech vo svojich obmenách je čosi
         chaotického, čo podlieha len náhode a nálade a čo nijako nevystihuje skutočný stav doby a
         nerešpektuje ani jej potrebu. Nie je predsa možné, aby od roku 1932, keď ľudstvo prejavilo
         nadšenú sympatiu s epikurejstvom Axela Muntheho, zmenilo ono od roku 1933 svoju tvár tak
         dokonale, že načúva s otvorenými ústami prasačinám Célinovým.
   </p>
   <p>
    A hoci sa to naozaj nezdá možné, literárni kritici predsa, hľa, nestrácajú hlavy a
         chladnokrvne vyhlasujú Célina za „básnika prekliatej epochy“ (rozumej dneška — Götz v
         Národnom osvobození) s rovnakou presvedčivosťou, s akou pred rokom vyhlasovali zaň A.
         Muntheho. Pravda, literárni kritici sú od prírody nadaní darom zábudlivosti, ničím nesmú
         byť prekvapení a v nijakých okolnostiach bezradní. Ich správanie sa nám nemôže byť
         smerodajné, pretože sa veľmi podobá správaniu žoldnierov: sú bojovní, ale nikdy nie
         zaslepení, takže v príhodnej chvíli bez rozpakov prebehujú k nepriateľovi, ktorý im sľúbil
         viacej.
   </p>
   <p>
    Pravda, nemôžeme tvrdiť, že úspech je určovaný všetkým možným, len nie potrebou doby.
         Dadaizmus by bol sotva dosiahol prenikavejší úspech v bohatierskych ústach antických
         rapsódov. Odysea má zas slabú nádej, že vyjde niekedy v štyroch vydaniach za tri mesiace s
         obálkou F. Muziku, v preklade J. Zaorálka. Potreba doby, resp. prostredia má iste významnú
         úlohu pri tvorení úspechu. Je predpokladom jeho vzniku. Nie však príčinou.
   </p>
   <p>
    Sú síce objekty, ktorých úspech nie je obmedzený dobou ani prostredím. Takým objektom je
         napr. hračka yo—yo, ktorá vás zlostila a nadchýnala vlani o takomto čase. Dokázalo sa, že
         sa ňou bavil nielen Napoleon, ale i starí Egypťania.
   </p>
   <p>
    Netreba hádam dokazovať, že ani hodnota objektu (umelecká, vedecká alebo mravná) nie je
         podstatnou príčinou úspechu. Príkladom môže byť spomenuté yo—yo, oná trištvrtetaktová
         opereta, rozličný literárny odhodok atď. Ale i Einsteinova teória o relativite. Hodnota
         tejto je
    <span class="emphasis">
     <em>
      pre laika
     </em>
    </span>
    prakticky rovná nule. Jej úspech v laických kruhoch
         zakladal sa iba na šťastne vyvolenom názve: na slovíčku „relativita“, ktoré sa v ňom
         vyskytlo a ktoré malo práve v tom čase vysoký kurz. (Na prípade Einsteinovej teórie o
         relativite je súčasne vidno všetku plytkosť základov úspechov vôbec.)
   </p>
   <p>
    Čo je teda nevyhnutnou príčinou úspechu, keď ňou nie je ani potreba doby, ani hodnota
         objektu?
   </p>
   <p>
    Aby sme mohli odpovedať, neostáva nám iné ako pokúsiť sa o definíciu úspechu. (Napriek
         tomu, že tvorenie definície je úloha skrz naskrz nepopulárna, ktorá autorovi nikdy nezíska
         sympatie, pretože sa pri tomto výkone chtiac-nechtiac musí postaviť do profesorskej pózy.)
   </p>
   <p>
    Čo teda znamená, že určitá osoba (jej dielo), idea alebo vec má úspech?
   </p>
   <p>
    Znamená to prudký a
    <span class="emphasis">
     <em>
      nepredvídaný
     </em>
    </span>
    vzostup popularity tejto osoby
         (jej diela), idey alebo veci.
   </p>
   <p>
    Znamená to, že masa ľudí pocíti náhle a naraz určitú novú, dosiaľ neznámu, spoločnú
         potrebu a domáha sa veľmi horlivo jej ukojenia. (Predbežne neskúmajme, či je táto potreba
         zrejmá, t. j. či je vyvolaná tým prirodzeným a stálym zvyšovaním náročnosti ľudstva, ktoré
         je súčasťou a výsledkom pokroku, alebo či je iba chcená, t. j. vzbudená násilným zásahom do
         tejto náročnosti.)
   </p>
   <p>
    Podľa spomenutej definície je teda úspech zjav masový.
   </p>
   <p>
    Je to určitý druh davovej posadlosti. Je obdobný panike: má rovnaký charakter, ale
         opačnú pôsobnosť. Je akousi jej protiváhou v oblasti oných temných síl a pudov, ktoré sú
         človeku neznáme, dokiaľ sa cíti samotným, ktoré sa ho však okamžite zmocňujú, náhle sa
         stane súčasťou kolektíva. Protiváhou preto, lebo panika dirigovaná inštinktom sebazáchrany
         (t. j. inštinktom pre kolektívum krajne nepriateľským) uvádza masu do záhuby, kým úspech
         dirigovaný inštinktom súťaživosti vedie masu k pokroku. (Inštinkt súťaživosti prejavuje sa
         v snahe jednotlivca držať krok so svojím okolím, t. j. v snahe byť účastným všetkých výhod
         a výdobytkov, ktoré mu poskytuje doba a prostredie, v ktorom žije. Náhle sa vyskytne nová
         nejaká výhoda — pravdivá alebo klamlivá — je masa zachvátená túžbou zaistiť si ju — výhoda
         má úspech.)
   </p>
   <p>
    Tým sme povedali zhruba všetko, čo sa dalo povedať ako novinka. Ostatné je len
         aplikáciou známych téz z učenia o psychológii davových hnutí.
   </p>
   <p>
    Predovšetkým tézy o sugescii:
   </p>
   <p>
    Sugescia má celkom mimoriadnu úlohu v myšlienkovom pochode masy. Oveľa väčšiu ako v
         psychológii jednotlivca. Pôsobiac na vášeň, nie na rozum, je hybnou silou všetkých davových
         hnutí. Ale aj ich nebezpečenstvom: vášeň vodcu prechádza sugesciou na masu. Nadšením masy
         umocnená vracia sa k vodcovi, povzbudzuje ho k ďalšiemu zosilňovaniu, k voľbe drsnejších a
         drsnejších prostriedkov. Ak sú podmienky priaznivé, mohutnie vášeň stálou rezonanciou medzi
         vodcom a masou tak dlho, až sa naduje do ohromných a nezmyselných rozmerov, takže vodca
         stratí nad ňou moc a vedie masu tým smerom, ktorým ho masa sama ženie. „To je
         ospravedlnenie, — hovorí J. Kollarits v knihe Charakter und Nervosität, — keď hnutie,
         spočiatku zdravé, donesie nakoniec nezdravé plody.“
   </p>
   <p>
    Nadšenie, s ktorým sa futbalový divák pripojuje k úspechu svojho obľúbeného mužstva, je
         z deväťdesiatich percent vzbudené sugesciou. Rev dvadsaťtisícového zástupu na ihrisku
         Sparty je pochopiteľný a znesiteľný. Rev diváka, ktorý by bol na celej tribúne samotný, by
         nám bol nepochopiteľný, pretože je pravdepodobné, že by sa takýto opustený divák smrteľne
         nudil.
   </p>
   <p>
    Zaujímavé je porovnať úspech filmového predstavenia s úspechom divadla, koncertu alebo
         prednášky. Úspešné divadelné predstavenie končí sa a je prerušované tlieskaním, povstaním a
         vykrikovaním masy. Úspešný film nikdy. (S výnimkou demonštratívneho tlieskania pri
         predvádzaní sovietskych filmov.) Rozdiel oboch úspechov tkvie v tom, že medzi hercom na
         javisku a medzi divákom je bezprostredný kontakt, čím je umožnené, že hercov výkon pôsobí
         vo veľkej miere sugesciou. Filmu táto bezprostrednosť chýba. Preto ak má film na nás
         pôsobiť, musí pôsobiť svojou realitou, to jest musí pôsobiť na náš intelekt, nie na efekty.
         V oblasti intelektu sa však masa zjednocuje oveľa ťažšie ako v oblasti vášne. Kolektívne
         nadšenie, vzbudené realitou, je nemožné. Realita vzbudzuje len nadšenie individuálne.
   </p>
   <p>
    Podmienkou nadšeného úspechu je teda aj irealita objektu. Rečníci tých politických
         strán, ktoré bojujú za nejaký budúci stav, mávajú preto obyčajne väčší osobný úspech ako
         rečníci politických strán bojujúcich za udržanie stavu prítomného.
   </p>
   <p>
    Namietnete azda, že úspech rádia — a vôbec úspech technických vynálezov — odporuje
         tomuto tvrdeniu. Neodporuje. Podstata bezdrôtového prenosu elektrickej energie je pre laika
         práve takou irealitou — zázrakom — ako podstata autonómie pre prívrženca ľudovej strany.
         Podobne futbalový zápas je irealitou pre diváka, ktorý sa na hre nikdy osobne nezúčastní.
   </p>
   <p>
    Dôležitou je ďalej túžba, ktorú pociťuje každý človek po zmene a novote. Nielen človek;
         — ak hodíte kŕdľu sliepok hrsť zrna, zbehnú sa a začnú zobať. Ak im vzápätí hodíte vedľa
         druhú hrsť, nechajú predošlé a zbehnú sa k tejto.
    <span class="emphasis">
     <em>
      Druhá hrsť má
         úspech
     </em>
    </span>
    , hoci sa od prvej nelíši ničím iným len svojou novotou.
   </p>
   <p>
    Väčšina ľudí nevie si, pravda, objektivizovať túto túžbu na individuálny ideál. Väčšina
         ľudí nemá vlastnej vynachádzavosti. Väčšinu tvoria nasledovatelia, ktorí sa radi nechajú
         viesť v kŕdli k objektu, ktorý im vyvolil umelec, politik alebo — obchodník. Obchodník
         zmocňuje sa totiž v 99 prípadoch zo sta objektu, ktorý sa ukázal úspešným, t. j. lákavým
         pre masu.
   </p>
   <p>
    Zasiahnutím obchodníka dostávame sa konečne k poslednej a popri sugescii najdôležitejšej
         príčine úspešnosti — k reklame. Úspešný objekt rozširuje sa reklamou do všetkých kútov
         sveta. Umelecké dielo, politická idea, technický vynález stane sa obchodným artiklom a
         stratí svoje pôvodné určenie. Ako obchodný artikel dostane sa dielo prostredníctvom reklamy
         do rúk, ktoré si ho nežiadali, ktoré ho nepotrebujú, ktorým často škodí. Célinova kniha,
         dielo vysokej umeleckej ceny, je v nepovolaných rukách pornografiou. Dvojlampový rádiový
         aparát stane sa „koníčkom“ amatérskeho konštruktéra namiesto, aby mu bol prostriedkom na
         kultúrne vyžitie.
   </p>
   <p>
    Ako obchod prostredníctvom úspešných objektov vykorisťuje masu, vidno najlepšie pri
         móde. Móda nie je nič iné ako po obchodnícky vykalkulovaný úspech určitých objektov, tzv.
         modelov. Je to obchod vybudovaný na poznaných slabostiach masy, t. j. na jej veľkej
         náklonnosti k sugescii a na túžbe po zmene. Úspech je v tomto prípade vykalkulovaný tak
         rafinovane, že móda ovláda ženy priamo tyransky. Predpisuje im často nemožné neestetické
         obleky, ničí ich telesnú i duševnú kultúru, decimuje ich príjmy, odvádza ich od výchovy
         detí a ostatných dôležitých povinností. Marcel Prévost prisahá ženám, že sa im nepodarí
         vymaniť spod nadvlády mužského pohlavia, dokiaľ sa budú obliekať podľa módy. To znamená, že
         sa im to nepodarí nikdy.
   </p>
   <p>
    *
   </p>
   <p>
    Sugesciou, irealitou objektu, túžbou po zmene a obchodným zakročením vyčerpali sme štyri
         hlavné psychologické prostriedky, ktorými objekt dosahuje úspech. Spomenuli sme nakrátko i
         to, akú úlohu hrá pri tom hodnota objektu a potreba doby. Mohli by sme túto úlohu rozobrať
         obšírnejšie. Keďže je to však hlavným zamestnaním a jediným prameňom výživy pre obchodných
         agentov a literárnych kritikov, vzdávame sa tohoto rozboru, aby sme im nefušovali remeslo.
   </p>
   <p>
    <span class="emphasis">
     <em>
      (1933)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3375">
       </a>
       Na počiatku bolo slovo
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    napísal apoštol Ján na začiatku svojho evanjelia a apoštol Cyril na začiatku duchovného
         života Slovanov. Prvá veta Písma i prvá veta v jazyku a písme slovanskom. Základ i strecha
         nášho bytia, východisko našich bojov, cieľ našej púti: naplniť nádoby Slova. A Slovo
         zostáva od nás vzdialené, Slovo, ktoré nám dal Filozof, Cyril, do križmy, ktorému nás
         zasnúbil Štúr, zostáva fantómom. Uniká nám pomedzi prsty, keď ho lovíme v riečištiach
         života, vytŕhajú nám ho spod hlavy, keď na ňom chceme spočinúť. Tak ako Dante zostal
         oddelený od tej, ktorú ľúbil, zostávame oddelení od toho, čo milujeme. Celý náš život je
         len akýmsi nesmiernym usilovaním sa ducha o spojenie so Slovom, s Beatricou, nevestou našou
         zasnúbenou. Od roku 868, keď prišiel Filozof do našich krajov, aby podľa slov prorokových
         otvoril uši hluchých a rozviazal jazyky zajakavých, cez roky meruôsme, keď sme sa postavili
         do služby ducha, po rok 1933, keď Jiří Šujan píše do Přítomnosti, „že slovenský problém je
         zralý a že je nutno přistoupiti neprodleně k činu“ — prešli sme peklom i očistcom Božskej
         komédie. Zostáva raj. Slovo, milenka naša vyvolená, Beatrice, čaká na nás pri jeho bránach,
         aby nás odprevadila k sláve. A „beda vám, zákonníci a farizeji, pokrytci, že zatvárate
         kráľovstvo nebeské pred ľuďmi, lebo vy nevchádzate doň a chcejúcich vojsť do neho
         neopúšťate.“ A beda i nám, že sme neposlúchli slová učiteľa svojho Filozofa Konštantína:
         „ženu mladosti svojej neprepusť, lebo ak ju znenávidiac prepustíš, pokryje nečestnosť
         žiadostivosti tvoje.“ Prepustili sme mladuchu; nestihnúc zložiť ani rúcha svadobného,
         utiekla s Gorazdom, svätým žiakom Filozofa, pred kráľom Svätoplukom do ďalekého Bulharska.
         Vdovec po duchu zostal národ slovenský, na vodu reč svoju písal, do vetra sial svoj um, kým
         družba z Uhrovca nenašiel preň po rokoch tisícich novú nevestu Slova: Poéziu sladkoústu.
         Rovno z hôr, rovno z lúk mu ju doviedol, skromnučkú a prostoduchú. Porodila mu a oddojčila
         Slovom svojím sladkým Janka Kráľa, tuláka podivného, Sama Chalupku, junáka statočného,
         Sládkoviča, mládenca ľúbezného. Potom ticho skonala.
   </p>
   <p>
    Filozof, brat náš radostný, čítam knihu o Tvojom živote a opakujem si Tvoje Slová:
   </p>
   <p>
    „Ak neistý hlas trúba vydá, kto sa prihotoví na vojnu? Tak i vy, jazykom ak
         zrozumiteľnej reči nevydáte, ako sa porozumieme hovorené? Lebo budete vo vzduch
         hovoriacimi. Veď toľko rodzajov rečí je na svete, a ani jedna z nich nie je bez hlasu. Ak
         nepoznám sily hlasu, budem hovoriacemu ku mne cudzincom a hovoriaci mne bude cudzincom.“
         (Citované zo
    <span class="emphasis">
     <em>
      Životov slovanských apoštolov Cyrila a Metoda.
     </em>
    </span>
    )
   </p>
   <p>
    Týmito slovami a inými hojnejšími zahanbil si ich a odišiel, nechajúc ich.
   </p>
   <p>
    <span class="emphasis">
     <em>
      (1933)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3400">
       </a>
       Propagovanie a podporovanie slovenskej literárnej tvorby
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Mám sa vo svojej prednáške dotknúť dvoch dôležitých momentov, ktoré usnadňujú
         distribúciu literárnej tvorby. Ľutujem veľmi, že si usporiadateľstvo kongresu
    <sup>
     [
     <a class="footnote" href="#ftn.d56e3409" name="d56e3409">
      14
     </a>
     ]
    </sup>
    nevybralo za referenta pre túto otázku odborníka, že si nevybralo človeka,
         ktorý by bol povedzme aktívne zúčastnený na propagácii slovenskej literatúry. No nevhodná
         voľba dá sa, myslím, ľahko ospravedlniť tým, že jednoducho nemáme dosiaľ takéhoto
         odborníka. Nemáme slovenského nakladateľstva, ktoré by zamestnávalo človeka, venujúceho sa
         výlučne propagácii kníh. Knihy propagujú sa u nás viac-menej náhodne, diletantsky. Obyčajne
         sa celá propagácia nového diela obmedzí na to, že vydavateľstvo rozošle redakciám časopisov
         neúhľadné, šablónovité, na stroji rozmnožené referáty, zostavené redaktorom alebo lektorom
         v poslednej chvíli, napochytre a bez akejkoľvek ambície. Pravdaže, takéto ledajaké
         referátiky noviny nerady uverejňujú. Hádžu ich obyčajne rovno do koša a celá propagácia je
         potom odkázaná na dobrú vôľu patričného novinára, redaktora tzv. kultúrnej rubriky, ktorý
         knihu azda prečíta a napíše o nej niečo, azda ju však ani neprečíta, ale predsa niečo
         napíše, pravda, z brucha. Kniha dostáva sa tak ku svojim konzumentom celkom náhodne,
         čitateľstvo nie je odborne spracované a pripravené prijať ju s určitým predbežným aspektom.
         A predsa netreba azda dokazovať, že literárne dielo, rovnako ako napr. hociktorý produkt
         výroby priemyselnej, potrebuje určitej propagácie, aby sa dostalo, cestou pokiaľ možno
         najpriamejšou ku svojmu konzumentovi. Nepriamym dôkazom pre túto potrebu môže byť
         koniec-koncov fakt, že všade inde, v krajinách s vyspelejšou literárnou tradíciou majú
         nakladateľstvá osobitné a dobre obsadené propagačné oddelenia. Dokonca i veľké reklamné a
         propagačné firmy (Walter a Thomson v Antverpách) zariadili si oddelenia na propagáciu
         literárnych diel. Zamestnávajú v nich okrem odborníkov v psychológii reklamy, čo je
         samozrejmé, aj znamenitých znalcov a literárnych kritikov pre všetky svetové literatúry.
         Stačí poslať sem literárnu novinku a firma sa postará o jej účinnú propagáciu na knižnom
         trhu dokonale premyslenými letáčikmi, odbornými referátmi atď. V Čechách pracujú všetky
         väčšie literárne nakladateľstvá pomocou propagačných oddelení. Uvádzam aspoň jeden
         markantný príklad na dôkaz, ako vážne chápu prácu v týchto oddeleniach. Nakladateľstvo
         firmy Melantrich zamestnáva vo svojom propagačnom oddelení literáta takých kvalít, ako je
         mladý románopisec Egon Hostovský. Môže sa mi namietnuť, že čo si môže dovoliť firma
         Melantrich, nemôže si dovoliť žiadne zo slovenských nakladateľstiev. Ale to by bola
         námietka chybná. Máme nakladateľstvo väčšie, ako je Melantrich, je to Matica slovenská
         (hovorím o nakladateľstve kníh, nie o novinárskom koncerne Melantrich), ale ani tá nemá
         osobitného propagačného oddelenia. Naopak, nakladateľská činnosť Matice slovenskej môže byť
         po tejto stránke temer vzorom, ako sa kniha predávať nedá a nemá. Matica slovenská nevydala
         dosiaľ, ak sa nemýlim, ani jediného propagačného plagátu, ani jediného reklamného letáčka.
         Nechcem sa dotýkať výberu a úrovne diel, ktoré vychádzajú v matičnej edícii, po tejto
         stránke ťažko by sme našli na nich hany, no ani najlepšie dielo sa nerozpredá alebo sa
         rozpredá veľmi ťažko, keď sa ľudia o ňom nedozvedia. A predsa je toľko spôsobov, a to
         statočných a neznižujúcich úroveň knižného produktu, ktorými možno účinne napomáhať jeho
         distribúciu medzi čitateľstvom. Veď reklama a propagácia je dnes hotová veda, dokonale
         odborne prepracovaná, takže je skutočne záhadou, prečo práve pri produkcii knižnej nevieme
         využiť jej poznatky a možnosti. Vysvetlenie nemôže byť inde ako v tom, že slovenskú knihu
         možno dnes ešte predávať bez nákladnej a odborné sily vyžadujúcej propagácie, že ju možno
         predávať pohodlnejšie a úspešnejšie nejakým iným spôsobom, azda bezprostrednejším a v
         našich pomeroch úspešnejším. Veď slovenských kníh vyjde predsa už dnes slušný počet. A
         ďakovať bohu slušný počet sa ich rozpredá. Kde, ako? V kníhkupectvách? Nie. Slovenských
         kníhkupectiev popravde nemáme, aspoň nie takých, čo by sa dali porovnať s kníhkupectvom
         takého Topiča, Alojza Srdca, Borového. A kníhkupec nemôže dnes ani pracovať bez pomoci a
         spolupráce propagačného oddelenia nakladateľstva. Ako sa teda rozpredá prevažná väčšina
         slovenskej knižnej produkcie? Prostredníctvom agentov. A tu sme pri koreni veci. Predávanie
         kníh prostredníctvom agentov je dodnes na Slovensku pre nakladateľa oveľa úspešnejšie ako
         predávanie prostredníctvom kníhkupcov a odbornej reklamy. Môžeme bez rozpakov tvrdiť, že
         hlavnú zásluhu o rozvoj slovenskej knižnej produkcie v posledných rokoch majú agenti. „Tak
         teda sláva agentom,“ radi by sme zvolali. Áno, sláva, lenže dokiaľ a pokiaľ? Agentský
         systém má síce nepopierateľnú zásluhu na tom, že dnes i knihy, ktoré by mali malú nádej na
         nakladateľské úspechy, sa rozpredajú, ba že dokonca vychádzajú v nových vydaniach, tretích
         až štvrtých. Skutočnosť, že celý rad básnických zbierok našich popredných autorov dostáva
         sa takto do rúk čitateľstva, zasluhuje našej chvály a uznania. No, žiaľbohu, agentský
         systém je pre slovenskú literatúru palicou s dvoma koncami: žiaden agent nedal by sa
         naviesť na to, aby predával samé básnické zbierky. Jednoducho preto nie, lebo by sa mu to
         nevyplatilo. Nezarobil by na províziách ani na slanú vodu. Agent potrebuje však stravu
         výdatnejšiu. Diela aspoň takého objemu, ako bol neslávnej pamäti sborník
    <span class="emphasis">
     <em>
      Slovensko Masarykovi
     </em>
    </span>
    , alebo ako sú
    <span class="emphasis">
     <em>
      Slovenské
            hrady
     </em>
    </span>
    či romány Joža Nižnánskeho. Predajom takéhoto nákladného diela zarobí
         si obratom ruky 50, 100 i 150 korún, takže si potom môže dovoliť dohodiť nejakú tú básnickú
         zbierku akosi na dôvažok. Nemuseli by sme sa, pravda, trápiť ani teraz pre systém
         agentského rozpredávania kníh, keby tieto nákladné — akési kmeňové diela agentského
         podnikania boli dielami hodnotnými. No, žiaľbohu, ony nimi nie sú, aspoň vo väčšine
         prípadov nie. Obyčajne sú to diela, ktorých cena je umele nafúknutá nákladnou úpravou,
         takže často ani z dvadsiatich percent nie je vyvážená ich vnútornou hodnotou. Čitateľ,
         ktorý si takéto nákladné dielo kúpi, je potom, pravdaže, sklamaný jeho obsahom a často na
         dlhý čas vyradený z knižného trhu. Nezabúdajme však pri tomto ani na okolnosť, že veľká
         časť týchto drahých publikácií dostáva sa do verejných knižníc, obecných, školských a
         iných. Tieto knižnice majú na ročitý nákup kníh vyhradenú určitú sumu, často, žiaľ, hodne
         nízku. Zakúpením jednej či dvoch takýchto kníh je celý ročný rozpočet vyčerpaný, patričná
         knižnica je pre knižný trh na celý rok mŕtva. Na rok sa to opakuje, na druhý rok zas — boh
         vie, dokedy. Tým sa stáva, že naše obecné knižnice, zriadené zákonom s dobrým úmyslom šíriť
         osvetu, stávajú sa zbierkou niekoľkých nákladných publikácií nádherných väzieb, miesto aby
         boli živým prameňom osvety a ľudovýchovy.
   </p>
   <p>
    Stačí azda toľkoto na dôkaz, že agentský systém nie je ani zďaleka dokonalým
         prostriedkom na knižnom trhu. Nedávno vyvolal redakčný článok, uverejnený na túto tému v
         časopise Politika, veľmi prudkú polemiku. Bohužiaľ, že celá polemika bola zásluhou
         niekoľkých potrafených zvedená na vedľajšiu koľaj. Postihnutí bránili sa hlavne tým, že
         chceli čitateľstvo presvedčiť, akoby pri celej veci šlo len o akúsi konkurenčnú potýčku
         medzi dvoma známymi nakladateľstvami. Nemáme nijakej príčiny podkurovať alebo škodiť tomu
         či onomu nakladateľovi, no musíme si uvedomiť, že agentský systém nie je zárukou zdarného
         rozvoja slovenskej spisby. Okamžité úspechy na tomto poli sú úspechmi zdanlivými a
         víťazstvo môže sa stať víťazstvom Pyrhovým. Slovenskí spisovatelia, ak im záleží na zdravom
         rozvoji ich spisby, mali by žiadať zrušenie alebo aspoň náležité obmedzenie agentského
         systému pri rozpredávaní kníh. I keď sa tým na čas zmenšia ich autorské honoráre.
   </p>
   <p>
    Hovoriac o agentskom systéme, mal by som sa zmieniť ešte o jednom propagačnom triku,
         ktorý s týmto systémom priamo súvisí. Je to propagačný trik veľmi primitívny, no veľmi
         účinný a — bohužiaľ — pri nakladaní slovenských kníh veľmi rozšírený. Trik spočíva v tom,
         že nakladateľ neuvedie na titulnom liste svoju firmu, ale firmu niektorej význačnej
         národnej inštitúcie, ktorej za toto požičanie mena zaplatí určité percento z nákladu knihy.
         Ináč táto inštitúcia nemá so skutočným nakladaním, t. j. financovaním diela nič spoločného.
         „Je otázkou, či takéto počínanie nie je zavádzanie verejnosti,“ opytuje sa správne redakcia
         časopisu Politika v polemike o tejto otázke. Veľká väčšina čitateľstva kúpi si totiž knihu
         len a jedine preto, lebo sa mu núka práve pod touto firmou niektorej našej význačnej
         inštitúcie. A zásluhou agentov núka sa mu veľmi neodbytne, bezočivo, často až pod spôsobom
         teroru. Tento hrubý propagačný trik umožnený je podľa našej mienky tým, že na Slovensku
         živnosť nakladateľská nie je dosiaľ koncesovaná, že u nás knihy môže vydávať hocikto, pod
         hocijakou firmou. I v tomto prípade mali by slovenskí spisovatelia žiadať presné zákonné
         upravenie nakladateľského podnikania, aby sa pod pláštikom všelijakých vlasteneckých hesiel
         nemohli vnucovať čitateľstvu súkromnonakladateľské edície.
   </p>
   <p>
    Ďalšou bolesťou je podporovanie slovenskej spisby. Spolkov alebo inštitúcií, ktoré by sa
         podporovaním spisby zaoberali systematicky a plánovite, máme veľmi málo. Hoci inštitúcií,
         ktoré by tejto otázke mali venovať sústavnú a cieľavedomú pozornosť, jesto azda nadostač.
         Spomeniem len Maticu slovenskú a Spolok sv. Vojtecha. Isteže by tieto dve ustanovizne
         vedeli vykonať viac pre podporovanie slovenskej spisby, ako konajú dnes. Matica slovenská
         vydáva síce s veľkými obeťami diela takých hodnôt a finančných nákladov, ako je Riznerova
    <span class="emphasis">
     <em>
      Bibliografia písomníctva slovenského
     </em>
    </span>
    alebo Polívkov
    <span class="emphasis">
     <em>
      Súpis
            slovenských rozprávok
     </em>
    </span>
    , no tieto podniky majú s dnešnou modernou slovenskou
         literatúrou málo spoločného, i keď naplno uznávame ich hodnotu vedeckú. Ani Spolok
         slovenských spisovateľov nevykonal na tomto poli dosiaľ svoju povinnosť, predpisovanú mu aj
         stanovami. Neumožnil dosiaľ vydanie ani jedinej knihy svojho člena. Dúfajme, že túto chybu
         napraví, ak sa mu podarí založiť edíciu, ku ktorej sa už dlhší čas chystá. Ináč je moderná
         slovenská literatúra odkázaná na podnikavosť súkromných nakladateľov, od ktorých, pravda,
         ťažko čakať zmysel pre nejaké podporovanie slovenskej spisby. Najčulejšie nakladateľstvo
         slovenských kníh nevypísalo napr. dosiaľ — za dvanásť rokov svojej úspešnej činnosti — ani
         jediný súbeh na slovenskú knihu. Údajne vraj preto, lebo niet človeka, ktorý by vedel
         zmôcť, prečítať a posúdiť množstvo materiálu, čo by na takýto súbeh došiel. Jediný stály
         súbeh na slovenské literárne diela, t. j. súbeh matičný zo základiny Petra Hubku, končí sa
         každoročne veľmi mĺkvo a rozpačite. Pravdepodobne preto, lebo ceny, udeľované z tejto
         základiny, sú prinízke na to, aby mali pre autorov nejakú väčšiu príťažlivosť a pre
         odmenené diela nejaký propagačný účinok. Dobrým prostriedkom na podporovanie slovenskej
         spisby mohli byť ceny krajinské. No doterajšia prax pri udeľovaní týchto cien bola taká
         malomestská, opatrnícka a byrokratická, že ceny sú dnes temer zdiskreditované nielen v
         očiach slovenských autorov, ale aj v celej slovenskej verejnosti.
   </p>
   <p>
    Ako vidno, slovenská literatúra, slovenskí autori odkázaní sú za dnešného stavu vecí iba
         na seba. Na svoju prácu. Je v tom ich slabosť, či ich sila? Podľa toho, či touto prácou
         budú si vedieť vynútiť konečný rešpekt i bez puncov hocijakých cien a odmien a podľa toho,
         či ich dielo bude mať úspech i bez nakladateľských trikov a bez agentských šikovností.
         Rozhodne veríme, že tieto nezdravé sprievodné znaky v slovenskej spisbe sú len jej detskými
         nemocami a v ďalšom svojom vývoji vystrábi sa ona z nich bez väčších škôd.
   </p>
   <p>
    <span class="emphasis">
     <em>
      (1936)
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e3409" name="ftn.d56e3409">
        14
       </a>
       ]
      </sup>
      Prednesené na sjazde slovenských spisovateľov v Trenč. Tepliciach r. 1936. —
      <span class="emphasis">
       <em>
        Pozn. red.
       </em>
      </span>
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3442">
       </a>
       Poznámka skoro optimistická
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Dobre padne presvedčiť sa z času na čas, ako i v dnešných bezútešných pomeroch
         politických a zakliatych časoch hospodárskych náš život kultúrny ide bezpečným tempom
         napred. Ako sa zo dňa na deň rozvíja, mohutnie a dúžnatie v koreňoch i v korune. V zhone
         dní často tento rozvoj ani nepozorujeme. Naopak, často sa nám zdá, že vôbec ani
         nenapredujeme, že i naša kultúra — naša literatúra, naše divadlo, naša hudba a výtvarné
         umenie, že to tiež všetko stagnuje, trčí kdesi ako zakliate. Že sa viac hádame, ako
         pracujeme, že si viac prekážame, ako si pomáhame. Sme z toho smutní a rezignovaní.
   </p>
   <p>
    No predsa sú isté objektívne znaky, ktoré nás utvrdzujú v presvedčení, že jednak len
         celý národ nejde dolu vodou, že sa kriepi a dvíha a hľadá si húževnato miesto pod slnkom.
         Takým znakom bol istotne trenčianskoteplický sjazd slovenských spisovateľov, i keď jeho
         konkrétne výsledky, ako sa už ukazuje — nebudú veľké. No nemožno poprieť, že tento sjazd
         vyznel jednotným prejavom vôle ísť napred, rozvíjať sa, žiť. O čo sme sa cítili po ňom
         šťastnejší, keď sme porovnali nástup v tretej ríši k hraniciam, v ktorých blčali
         najvzácnejšie plody jeho ducha. Druhým takýmto znakom bol zájazd matičnej delegácie do
         Ameriky. Povážte, prosím, že táto delegácia mohla vyviezť za hranice odrazu celý vagón
         kníh. Keby to bol spravil niekto pred prevratom, bol by musel vyrabovať azda všetky
         slovenské knižnice a bol by tým ochromil náš kultúrny život hádam na desaťročie. Dnes sme
         ani nespozorovali úbytok, ktorý nám tým nastal. Tretím symptómom zdravého rozvoja nášho
         kultúrneho života sú literárne súťaže o dosiaľ neslýchané odmeny, ktoré vypísali odrazu až
         dve nakladateľstvá. Nenazdajte sa, že sú to umelé injekcie, ktoré majú oživiť našu
         literatúru. Nie. Je to obyčajný obchod. Nakladateľstvá nevypísali tie súťaže pre krásne oči
         slovenských spisovateľov. Keby nemali dôvery v ich schopnosti, v ich možnosti a
         predovšetkým, keby nemali istotu, že sa im peniaze vrátia, nikdy by podobnú súťaž
         nevypisovali.
   </p>
   <p>
    Ale tieto symptómy, čo ako význačné a potešujúce, predsa sa nám len zdajú osihotené v
         šedivosti dní. Radostnejšie pôsobí, keď sa vyskytnú naraz vo väčšom počte. Po tieto dni
         nemôžeme napr. zostať chladnými pri čítaní zpráv, v ktorých nakladateľstvá oznamujú svoje
         tohoročné edičné programy, divadlo svoj repertoár, rozhlas svoj program do novej sezóny.
         Nemôžeme sa nepotešiť, keď v bratislavských uliciach za jediný mesiac objavíme hneď troje
         nových, moderne vystrojených kníhkupectiev. Nemôžeme zostať bez pohnutia pri návšteve práve
         otvorenej celokrajinskej výstavy výtvarného umenia v dome Umeleckej besedy a Zemedelského
         múzea. I keď v tejto záplave obrazov sotva 5-6 znamená umelecký čin, i keď aj tuná badať na
         prvý pohľad mnoho tvorivej neistoty, mnoho protekčných pláten, predsa len celok nás
         vzrušuje práve tou mnohotvárnosťou, tou nedočkavosťou po vlastnom prejave, po osobitnom
         výraze, krátko — po živote. I keď v repertoári našej činohry nenachádzame túžobne čakané
         mená nových autorov, predsa štruktúra tohoto programu je dôkazom, že sa i tu pracuje
         cieľavedome napred. I keď, listujúc v našich časopisoch, umeleckých aj odborných,
         nestretávame sa na každej stránke s osobnosťami veľkých formátov, predsa len nachádzame v
         každom čísle nové mená mladých ľudí, ktorí to myslia zrejme vážne so svojou prácou. Všade
         vidíme prípravu, štúdium, dobre uvážený cieľ. Čím ďalej, menej ľahtikárstva, improvizácie,
         spoliehania sa na svoju jedinečnosť v tom ktorom odbore. Všade začína sa prejavovať starosť
         o výber, ktorý už umožňuje rastúca konkurencia v poézii rovnako ako vo vede, vo
         výtvarníctve rovnako ako v románe.
   </p>
   <p>
    Mohli by sme skončiť túto poznámku radostnou oslavou rozvoja nášho života. No, myslíme
         si, že s tým je lepšie ešte počkať. Predbežne treba stále ešte pracovať a pracovať a ešte
         raz pracovať.
   </p>
   <p>
    <span class="emphasis">
     <em>
      (1936)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3465">
       </a>
       Bratislava — kultúrne stredisko Slovenska?
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Nejde už o to, či sa Bratislava za hlavné mesto Slovenska
    <span class="emphasis">
     <em>
      hodí
     </em>
    </span>
    alebo nie. Bratislava hlavným mestom Slovenska je. Chcieť toto odškriepiť bolo by rovnako
         daromné ako chcieť odškriepiť, že Gerlach je najvyšší končiar v Tatrách. O inú vec teraz
         ide:
   </p>
   <p>
    Ako hlavné mesto má Bratislava oproti ostatnému Slovensku určité poslanie, určité
         záväzky a povinnosti. A málo sa zamýšľame nad otázkou, či tieto svoje záväzky a toto svoje
         poslanie náležite plní. Málo sa nad tým zamýšľame, hoci nám vari musí byť jasné, že budúci
         vývoj Slovenska utvárni sa vo veľkej miere podľa toho, aký bude jeho pomer k hlavnému
         mestu, čo mu ono bude dávať a čo bude od neho chcieť.
   </p>
   <p>
    Česi dávno pred prevratom nazvali svoje hlavné mesto „matičkou“. My sme dnešné svoje
         hlavné mesto volali vtedy Prešporkom. To značí, že nám ono v tie časy bolo skoro rovnako
         cudzie ako Kečkemét alebo Debrecín. Tradície štúrovské boli predsa len prislabé na
         vytvorenie mocných a dôverných pút. Názov Bratislava pochádza síce vari až od kniežaťa
         Břetislava a užívali ho i štúrovci, no títo rovnako užívali i názov „Dobrosoľ“ pre nemeckú
         Halle, odvolávajúc sa pritom na tradíciu ešte dávnejšiu, než bola tradícia Břetislavova —
         na tradíciu Slovanov polabských.
   </p>
   <p>
    Otázka je teda tá, či aspoň budúci vývoj Bratislavy vytvorí medzi ňou a ostatným
         Slovenskom taký dôverný a plodný vzťah, aby ju obyvateľ Liptova či Zemplína mohol spontánne
         nazvať matičkou. Dnes tohto dôverného vzťahu niet. Prostým sústredením administratívy a
         obchodu do niekoľkých palácov nemohol sa ani vytvoriť. Úrady, súdy, sväzy a združenia
         hospodárske pripútali k Bratislave hospodársky a administratívne celú krajinu, ale
         nestačili — prirodzene — pripútať ju k nej i duchovne a (nebojme sa slova) citove. Duchovný
         a kultúrny život Slovenska zostáva roztrieštený a rozdelený medzi niekoľko miest. Je tu
         predovšetkým Martin s Maticou, Muzeálnou spoločnosťou a Živenou, je tu Trnava so Spolkom
         sv. Vojtecha, je tu Mikuláš so svojím Tranosciom. Takáto dislokácia kultúrnej práce a
         kultúrneho poslania nemusela by nás, pravda, trápiť — skôr naopak, mohli by sme sa jej
         tešiť — keby… A tu sme pri koreni veci: keby Bratislava — hlavné mesto — vedela túto prácu
         usmerňovať alebo ju aspoň vyvažovať vlastným kultúrnym podnikaním. Ale chyba je práve v
         tom, že kultúrne podnikanie v Bratislave je natoľko dezorganizované a roztrieštené, že o
         nejakom usmerňovaní či vyvažovaní nemôže byť ani reči. Kultúrny vplyv Bratislavy nesiaha
         ani do Malaciek, zato vplyv Martina a Trnavy prostredníctvom miestnych odborov Matice a
         prostredníctvom státisícového členstva Spolku sv. Vojtecha rozprestiera sa po celom
         Slovensku. Z troch najväčších slovenských nakladateľstiev jedno je v Martine, druhé v
         Prahe, tretie v Trnave. Z troch najvýznačnejších literárnych časopisov vychádza jeden v
         Martine, druhý v Prahe a až tretí v Bratislave. Vychádza síce v Bratislave päť denníkov,
         ale o ich
    <span class="emphasis">
     <em>
      kultúrnom
     </em>
    </span>
    vplyve na obyvateľov krajiny Slovenskej radšej
         azda pomlčíme. Je síce v Bratislave niekoľko ústredných kultúrnych inštitúcií (Osvetový
         sväz, Slovenská liga, Roľnícka osveta a i.), ale sú to inštitúcie prevažne ľudovýchovné, t.
         j. inštitúcie, ktoré hodnoty duchovné skôr sprostredkujú ako tvoria, ich úloha je viac
         distribučná ako produktívna. Je v Bratislave aj odbočka Čs. rozhlasu a Slovenské národné
         divadlo. No činnosť rozhlasu obmedzuje sa tiež zväčša len na ľudovýchovu a zábavu. Divadlo
         koná, pravda, svojimi zájazdmi na slovenský vidiek, čo môže, no ani v jeho práci niet toho
         veľa, čo by malo pečať hlavného mesta. To pre rozvoj slovenského divadelníctva iste je
         dôležitejšia práca, ktorú koná Ústredie slov. divadelného ochotníctva, ktoré je, pravda — v
         Martine. Umelecké a literárne spolky bratislavské (Beseda a Spolok slovenských
         spisovateľov) sú spolky lokálneho významu. Jediný cezpoľný člen, ktorý sa napr. zúčastňuje
         pravidelne na práci v Spolku, dochádza z Piešťan. Spisovatelia, ktorí bývajú ďalej na
         východ, dozvedajú sa o existencii svojho Spolku len príležitostne. (Tak sa o ňom dozvedeli
         napr. počas teplického sjazdu.) Zostáva teda Bratislave univerzita a Šafárikova spoločnosť.
         No, bohužiaľ, pomer prevažnej väčšiny slovenskej verejnosti k týmto inštitúciám je studený,
         pasívny a iste ani z polovice nie taký plodný, ako by mal byť a mohol byť. Donedávna
         organizovala univerzita prostredníctvom Extenzie aspoň prednášky svojich profesorov po
         slovenskom vidieku. Ale asi od troch rokov i tieto extenzné prednášky celkom prestali. Vraj
         pre nedostatok prostriedkov; Extenzii bola znížená štátna subvencia. Ale štátna subvencia
         bola znížená i Matici. A predsa matiční referenti horlivo a systematicky prednášajú po
         celom Slovensku.
   </p>
   <p>
    Už táto zbežná súvaha kultúrneho vplyvu Bratislavy na ostatné Slovensko nám ukazuje, že
         hoci je ona hlavným mestom slovenskej administratívy a slovenského hospodárskeho
         podnikania, nie je súčasne aj hlavným mestom slovenskej kultúry. Nie je ním hlavne preto,
         lebo nemá
    <span class="emphasis">
     <em>
      vlastného
     </em>
    </span>
    vyhraneného a intenzívneho kultúrneho života. Jej
         kultúrny život je roztekaný, dezorganizovaný, ochromený vzájomnou revnivosťou spolkovou i
         osobnou. Asi pre 50 výtvarných umelcov sú v Bratislave napr.
    <span class="emphasis">
     <em>
      tri
     </em>
    </span>
    spolky umelecké (okrem spolkov maďarských a nemeckých), asi pre práve toľko spisovateľov sú
         tri spolky literárne, pre činnosť osvetovú je spolkov ešte viac atď. Jednotlivé tieto
         spolky sa, pravda, vo svojej práci vzájomne hamujú, robia si všemožné nepríjemnosti a
         nástrahy. Výsledky (ktoré, pravda, nemôžu nikomu imponovať) sa potom ukazujú pri každej
         príležitosti. Naposledy napr. pri Puškinových oslavách. Puškin sa v Bratislave oslavoval
         vari až tri razy, raz všeslovansky, raz socialisticky a raz len tak. Ale to nie je nijaká
         výnimka. Nie je u nás vzácnym zjavom, že na ten istý čas programujú sa napr. tri prednášky
         alebo dve výstavy. (Naposledy napr. výstava Ester Fridrikovej a Fr. Reichentala 20.
         februára o 19. hodine.) Za takéhoto stavu Bratislava ťažko získa vedúce postavenie v
         kultúrnom živote slovenskom a charakter tohto života nadlho ešte zostane provinciálnym,
         malomestským, konkrétne martinským, trnavským, mikulášskym.
   </p>
   <p>
    <span class="emphasis">
     <em>
      (1937)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3501">
       </a>
       Takto si výmenu kultúrnych hodnôt nepredstavujeme
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Lidové noviny uverejnili minulého týždňa dva doklady o kultúrnom barbarstve, ktoré sa
         pácha dokonca za asistencie Pamiatkového úradu na slovenskom, resp. podkarpatoruskom
         ľudovom staviteľstve. 16. mája píšu pod nadpisom „Starobylý dům z Čičman do Prahy“ o
         prevezení známeho a najvzácnejšieho staviska z Čičmian do „starobylej drevenej osady“,
         ktorú buduje Pamiatkový úrad v Prahe. A dňa 22. mája v popoludňajšom vydaní pod titulom
         „Starobylý kostelíček z Podkarpatské Rusi v Blansku“ referuje o podobnom prócovskom čine
         spáchanom, notabene, blanenskými príslušníkmi československej cirkvi. Taký istý
         podkarpatoruský kostolík previezli už dávnejšie do Kinských záhrady v Prahe a i senátor
         Václav Klofáč ozdobil údajne svoju obec kostolíkom z Podkarpatskej Rusi.
   </p>
   <p>
    Videli sme nedávno filmovú satiru René Claira, v ktorej sa tento vtipný francúzsky
         režisér posmieva americkým zbohatlíkom, prevážajúcim do svojej vlasti starobylé anglické
         kaštiele i s rodinnými strašidlami. Vtedy sme sa mohli srdečne zasmiať nad tuposťou
         amerických bankárov. Čo však máme spraviť dnes, keď sme svedkami takej istej tuposti doma?
         Tobôž, keď sa jej dopúšťa sám Pamiatkový úrad, ktorý namiesto aby pamiatky ľudového umenia
         chránil v pôvodnom prostredí a určení, kupuje ich „jako staré dříví za devěttisíc korun“
         (Joklov dom z Čičmian) a preváža do Prahy. Alebo si azda Pamiatkový úrad myslí, že rovnako,
         ako sa René Clairovi podarilo previezť s kaštieľom i strašidlo, podarí sa i jemu so „starým
         drevom“ previezť ducha a Ducha (božieho), ktorý v tom podkarpatoruskom kostolíku cez
         stáročia sídlil? Lebo bez týchto dvoch duchov, bez toho božieho a bez toho, ktorý kostolíku
         vtisla celá etnická štruktúra podkarpatského kraja a ľudu, stráca kostolík polovicu svojej
         umeleckej ceny. To by mal Pamiatkový úrad vedieť. A ak to nevie, mal by sa poučiť, čo o
         štruktúre ľudového umenia hovoria moderní etnografi. (U nás docent dr. Peter Bogatyrev vo
         svojich početných štúdiách o funkciách kroja a iných umeleckých prejavov ľudových.) Čo by
         ozaj páni z Pamiatkového radu v Prahe povedali, keby im ich Loretu alebo Prašnú bránu
         previezli niekam do New Yorku? Iste nielen oni, ale celý národ by sa právom vzbúril proti
         takémuto skutku. Iba na Slovensku, zdá sa, nemá sa kto ozvať.
   </p>
   <p>
    Nakoniec mali by sme otázku na Slovenské národné múzeum: jeho správa sľubovala nedávno
         verejnosti prostredníctvom rozhlasu, že pomýšľa na založenie slovenského Skansenu v Turč.
         Sv. Martine. Nezabudla správa na svoj sľub? Myslíme totiž, že jedine v osade, podobnej
         švédskemu Skansenu, možno sústrediť bez naštrbenia umeleckej a etnickej štruktúry
         najvzácnejšie pamiatky ľudového staviteľstva, ľudových krojov, ľudového náčinia a náradia,
         ľudových zvykov a remesiel. V Skansene totiž nie sú tieto staviteľské pamiatky prázdne,
         kroje nie sú navešané na voskových figúrach, náradie neleží vo vitrínach, zvyky nie sú iba
         spísané v zabudnutých ročníkoch muzeálnych časopisov, ale všetko to je tu užívané živými
         ľuďmi, rázovitými typmi toho ktorého kraja. Je, pravda, veľký rozdiel, či taký
         podkarpatoruský kostolík budú navštevovať blanenskí haviari alebo či on bude ďalej slúžiť
         ľuďom z Verchoviny.
   </p>
   <p>
    <span class="emphasis">
     <em>
      (1937)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3521">
       </a>
       Ľudovýchova rozhlasom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Československý rozhlas chystá sa privítať v najbližších dňoch svojho miliónteho
         koncesionára. Keď povážime, že na každú rozhlasovú koncesiu pripadajú traja až štyria
         poslucháči, značí to, že poslucháčov rozhlasu je dnes v Republike tri až štyri milióny. A
         keď povážime ďalej, že počet obyvateľov Republiky vo veku nad 14 rokov je okrúhle 11
         miliónov, značí to, že každý tretí-štvrtý z týchto obyvateľov je poslucháčom rozhlasu.
   </p>
   <p>
    Tieto čísla platia ako priemer pre celú Republiku. Na Slovensku sú pomery trochu
         nepriaznivejšie. Podobným postupom ako vyššie dospeli by sme k výsledku, podľa ktorého je
         tu len každý siedmy až deviaty obyvateľ vyše štrnásťročný pravidelným poslucháčom rozhlasu.
         No i tak predstavuje dnes rozhlas na Slovensku jedného z najmocnejších kultúrnych
         činiteľov.
   </p>
   <p>
    Stálo by za to skúmať, ako rozhlas túto kultúrnu moc využíva. A stálo by za to skúmať to
         dopodrobna, lebo ako každý nový podnik, ktorý sa za krátky čas rozrástol do obrovských
         rozmerov, i rozhlas nestihol ešte využitkovať a zorganizovať všetky možnosti, ktoré má k
         dispozícii. Tak by sa tu na prvom mieste naskytoval celý komplex otázok, súvisiacich s
         programom rozhlasu. Napr. otázka rozhlasovej formy, otázka aktuality v rozhlase, otázka
         voľnosti prejavu rozhlasom, otázka tzv. simultánneho rozhlasu, ktorá je u nás mimoriadne
         komplikovaná atď. Ďalej by tu bol celý rad otázok technického rázu (napr. rozhlas a
         elektrizácia nášho vidieka), celý rad otázok kultúrnopolitických (rozhlas menšinový,
         propagácia myšlienky štátnosti, demokracie a československej jednoty) a iné. Takto súborne
         však nebol, žiaľ, doteraz význam rozhlasu nikde zhodnotený.
   </p>
   <p>
    Chceli by sme si na tomto mieste všimnúť aspoň jednej z tohoto komplexu otázok, otázky
    <span class="emphasis">
     <em>
      ľudovýchovy rozhlasom
     </em>
    </span>
    .
   </p>
   <p>
    Ľudová výchova je dnes zrejme v ťažkej kríze. Pominuli sa časy, keď sa táto výchova
         konala u nás z nadšenia, osobného idealizmu a presvedčenia, a nastali časy, keď sa ona koná
         z úradnej povinnosti. „Priatelia slovenského ľudu“, ktorí koncom minulého storočia v duchu
         poučení Masarykových začali v Martine vydávať „Zábavné a poučné knižky“ pre pospolitý ľud,
         ktorí písali „Ľudové zdravovedy“, prekladali drobné spisy Tolstého, zakladali gazdovské
         družstvá, peňažné ústavy a ľudové knižnice, organizovali protialkoholické hnutie, títo
         skutoční priatelia ľudu dnes pomaly vymierajú. Na ich miesto nastúpili ľudia, ktorí v
         ľudovýchove často pracujú len z donútenia, z povinnosti, pretože im tak nakazuje nadriadený
         úrad. Ľudovýchovných pracovníkov ušľachtilého typu hlasistického, typu spolupracovníkov
         Salvových, Blahových, Lichardových, Radlinského dnes už skoro niet. Máme síce miesto nich
         dosť oficiálnych ľudovýchovných korporácií, no práve že tieto korporácie sú oficiálne, je
         ich činnosť často zbyrokratizovaná, nepružná a — najmä nekoná sa táto činnosť z lásky, ale
         ako mrzutá povinnosť. Na tom sa dá ťažko čo zmeniť: úradné prostredie je pre lásku k
         blížnemu veľmi neplodnou pôdou. No dalo by sa iste mnoho zmeniť v zastaralých prostriedkoch
         našej ľudovýchovy.
   </p>
   <p>
    Naše osvetové korporácie pracujú dnes zhruba tými istými prostriedkami, ako pracovali
         pred polstoročím: usporadujú prednášky po mestách a dedinách. Možnosti, ktoré tu poskytuje
         film a najmä rozhlas, nie sú ešte ani zďaleka využité. A predsa — možno si už dnes bez
         veľkého prepínania fantázie predstaviť rad špeciálnych autobusov, ktoré denne vychádzajú z
         osvetového ústredia do všetkých kútov našej vlasti a prostredníctvom filmovej premietacej
         aparatúry rozširujú osvetu v najnázornejšej a najúčinnejšej forme. No ešte veľkorysejšie
         ako prostredníctvom filmu bolo by možné zmodernizovať našu ľudovýchovu prostredníctvom
         rozhlasu. A čo je najdôležitejšie: toto zmodernizovanie prostredníctvom rozhlasu bolo by
         možné uskutočniť hneď a bez veľkých finančných nákladov.
   </p>
   <p>
    Zo strany rozhlasu nebolo by tu nijakých ťažkostí technických ani programových.
         Slovensko je dnes pokryté skoro dokonale vlnami našich rozhlasových staníc, takže príjem
         programu je skoro vo všetkých krajoch dobrý i na aparáty lacné, ľudové. Programovému
         vedeniu rozhlasu by zas nerobilo nijaké ťažkosti zorganizovanie vzorného ľudovýchovného
         programu. Rozhlas má k dispozícii najlepších odborníkov. Ich práce môže dramaturgicky
         vhodne upraviť, dať im účinnú, nevtieravú formu v scénach, dialógoch a pod., ktoré môžu
         predniesť pred mikrofónom najlepší herci z povolania.
   </p>
   <p>
    Čo by mohlo robiť ťažkosti pri ľudovýchove rozhlasom, je len organizácia posluchu. Na
         Slovensku je síce vyše 100.000 rozhlasových koncesionárov, ale práve v tých vrstvách, ku
         ktorým by sa rozhlas svojím ľudovýchovným programom obracal, je ich najmenej. Je teda
         jediným problémom otázka, ako preniknúť k tým, čo dosiaľ rozhlasové aparáty nemajú. Že ich
         nemajú preto, lebo si ich nemôžu kúpiť, je jasné. No čakať, kým si ich budú môcť kúpiť,
         bolo by veľmi zdĺhavé. Jediná schopná cesta bola by v
    <span class="emphasis">
     <em>
      uzákonení verejného
            posluchu
     </em>
    </span>
    . Zákon predpisuje, že v každej obci musí byť verejná knižnica. Tak
         isto mal by zákon predpísať, že v každej obci (aspoň na Slovensku a na Podkarpatskej Rusi)
         má byť verejný rozhlasový prijímač. Je priam štátnym záujmom, aby publicita rozhlasu na
         Slovensku a na Podkarpatskej Rusi bola čo najvyššia.
   </p>
   <p>
    Mala by sa nájsť politická strana, ktorá by si tento program osvojila a predložila ho
         parlamentu. Vykonala by skutok ďalekého dosahu. Nielen že by sa nesmierne obľahčilo všetkým
         ľudovýchovným korporáciám, ale ušetrilo by sa i na peňažitých výdavkoch, ktorými štát tieto
         korporácie podporuje. A hlavne: celá ľudovýchovná činnosť by sa usmernila, rozvinula a
         prehĺbila. Podobnému zákonu nestojí v ceste vlastne nič len obava, že by jeho uskutočnenie
         malo za následok zvoľnenie prírastku nových koncesionárov. No táto obava je celkom
         bezpodstatná. Ten, kto si môže kúpiť vlastný aparát, iste by sa neuspokojil s programom,
         určeným pre verejný posluch a nevzdal by sa pohodlia počúvať rozhlas doma.
   </p>
   <p>
    Nakoniec stojí ešte azda za pripomenutie, že rozhlas už vyše dvoch rokov zostavuje
         programy určené na takýto verejný posluch. Vysielali napr. osobitný ľudovýchovný cyklus
         „Zdravé dieťa — naša budúcnosť“, cyklus pre činovníkov CPO a práve v tieto dni sa začína
         nový cyklus pre komunálnych pracovníkov, nazvaný „Čo môžete spraviť pre svoju obec?“.
         Úspechy týchto cyklov boli často prekvapujúce, hoci organizácia ich posluchu bola dosiaľ
         viac-menej len improvizovaná.
   </p>
   <p>
    <span class="emphasis">
     <em>
      (1937)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3562">
       </a>
       Pocta k 80. narodeninám slovenského učenca dr. Aurela Stodolu
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Temer bez povšimnutia zo strany verejnosti dožil dr. Aurel Stodola, profesor curyšskej
         techniky, dňa 11. mája t. r. svojich osemdesiatich rokov. Jediným ospravedlnením tejto
         našej nevšímavosti k jubileu najväčšieho učenca, akého kedy náš národ zrodil, môžu byť len
         rušné časy, ktoré práve prežívame. Pravda, pozornosť, ktorú my, v našich pomeroch, môžeme
         venovať životu a dielu dr. Aurela Stodolu, nepridá ani neuberie na sláve tomuto geniálnemu
         inžinierovi a mysliteľovi. Veď dielo Stodolovo, najmä jeho klasická kniha
    <span class="emphasis">
     <em>
      Parné a
            plynové turbíny
     </em>
    </span>
    , známejšie je v Nemecku, v Amerike, v Anglii i v Austrálii
         ako u nás na Slovensku, v jeho rodnej krajine. No, taký je už osud všetkých veľkých
         učencov, ktorých zrodila naša zem. Všetci do jedného stali sa známymi, či dokonca
         svetoznámymi, prostredníctvom cudzích kultúr a cudzích národov. Spomeňme si len na slávneho
         geografa a historika Mateja Béla z prvej polovice osemnásteho storočia, spomeňme si na
         znamenitého geológa Dionýza Štúra, na Pavla Jozefa Šafárika. Všetci, ak chceli, aby ich
         dielo nezakrpatelo v úzkych domácich pomeroch, museli sa naturalizovať v cudzom prostredí,
         museli svoje práce uverejňovať v zahraničných časopisoch, a ich vlastný národ dozvedal sa o
         nich a ich diele len vtedy, keď už bolo neskoro, keď už oni hmotne i duchovne boli sputnaní
         s cudzím prostredím a s cudzou kultúrou.
   </p>
   <p>
    Takýto osud postihol do rokov prevratových každého veľkého slovenského učenca. Takýto
         osud postihol i dr. Aurela Stodolu, ktorý od roku 1892 do roku 1936 prednášal na vysokej
         škole v Curychu, a domov, na Slovensko najviac ak sa prišiel podívať, navštíviť svoju
         rodinu.
   </p>
   <p>
    No jednako patrí sa, aby sme si, hoci oneskorene, spomenuli na Aurela Stodolu z
         príležitosti jeho osemdesiatych narodenín. Veď dielo učencovo, a najmä dielo technikovo,
         beztak nepatrí nikdy jednému národu. Tešilo by nás síce, a Stodola bol by nám bližší, keby
         toto jeho dielo bolo vzniklo v domácom prostredí. No pre to nebolo u nás nijakých
         predpokladov. Potešme sa teda aspoň faktom, že dr. Aurel Stodola je pôvodom Slovák a že v
         nových, priaznivejších pomeroch budúci Stodolovia, budúci nadaní slovenskí učenci nebudú už
         musieť utekať so svojím dielom za hranice, aby ho mohli uplatniť.
   </p>
   <p>
    Inžinier Ferényi zostavil bibliografiu Stodolových vedeckých prác. Je týchto prác vyše
         pol sta a mnohé z nich, najmä základné dielo o parných turbínach, sú preložené do všetkých
         svetových rečí. Nemalo by zmyslu citovať na tomto mieste všetky názvy a obsahy týchto prác.
         Sú to veci čisto odborné, ktoré špecialista bez toho musí poznať. No poslucháčov rozhlasu
         by azda spomedzi všetkých týchto prác zaujímala aspoň jedna, odlišujúca sa od ostatných
         tým, že nie je ona dielom technickým, ale filozofickým. V pôvodine má táto práca názov
    <span class="emphasis">
     <em>
      Gedanken zu einer Weltanschauung vom Standpunkte des Ingenieurs
     </em>
    </span>
    a
         vyšla v niekoľkých vydaniach v Berlíne u Julia Springera. Do slovenčiny je dnes preložený
         aspoň úvod, a to v Technickom obzore ročník I, číslo 4 — 5. Starý, vyše sedemdesiatročný
         inžinier Aurel Stodola (dielo vyšlo po prvý raz roku 1931) sa tu na sklonku svojho života
         obzerá po vykonanej práci a kladie si otázku, či rozvoj modernej techniky, ku ktorému on
         sám tak mocne prispel, či tento rozvoj pomohol nejakým spôsobom k šťastiu ľudstva. Odpoveď
         na túto otázku vyznieva v knihe spočiatku veľmi pesimisticky. No vinná nie je technika ako
         taká, ale tí, čo zneužívajú jej výdobytky pre osobný prospech. Z dnešného chaosu vo
         využívaní technických vynálezov môžu — podľa Stodolu — vyviesť svet zase len technici a to
         jednoducho preto, lebo len oni poznajú sily, ktoré tento chaos spôsobili. Lebo len oni
         poznajú zákony, ktorými sa tieto sily spravujú, a preto len oni môžu ich ovládnuť a
         zorganizovať tak, aby slúžili a nie škodili ľudstvu. K tomu, pravda, je potrebné, aby
         technika stratila svoje poslanie ako remeselné a bezduché používanie naučených formuliek a
         stala sa naozaj duchovnou tvorbou. A ďalej treba vziať bezpodmienečne výdobytky techniky z
         rúk tých, ktorí ich používajú len pre svoje lakomé a prospechárske ciele.
   </p>
   <p>
    Aurel Stodola končí svoju knihu citátom záverečného chóru Prírodnej symfónie
         Hauseggerovej, ktorou chce vysloviť svoj obdiv prírode a vieru v konečné víťazstvo dobra,
         krásy a spravodlivosti.
   </p>
   <p>
    <span class="emphasis">
     <em>
      (1939)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3592">
       </a>
       Z kadlubu nášho jazyka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Hovorí sa: Jazyk je živý organizmus. A myslí sa pritom na fakt, že každý jazyk podlieha
         určitému vývoju, že ani jeden jazyk nie je v svojej skladbe, mluvnici a slovníku meravým,
         nehybným útvarom, ale že je v ňom plno podivuhodných zmien a prekvapujúcich prevratov.
         Nové, potrebné slová a zvraty pučia a vyháňajú čerstvé klíky na jeho zmachnatených
         konároch, kým iné — vyžité a ošúchané slová a zvraty — strácajú miazgu, uschýnajú
         navidomoči, až napokon celkom zmiznú z nášho jazykového vedomia.
   </p>
   <p>
    Tento proces večného búrania a stavania má skutočne mnoho spoločného s procesom, ktorý
         sa odohráva v každom živom organizme, kde jednotlivé bunky stále sa obnovujú v ustavičnom
         kolobehu odumierania a nového pučenia. Preto hádam i náš pomer k jazyku je podobný pomeru k
         vlastnému nášmu organizmu. Cítime ho ako neoddeliteľnú súčasť tohto organizmu. Reaguje
         veľmi živo na každý vonkajší zásah do jeho štruktúry, a hoci nie sme filológmi, vieme neraz
         veľmi náruživo obhajovať slovo, ktoré sa nám páči, a zatracovať iné, ktoré sa nám
         znevidelo.
   </p>
   <p>
    Týmto osobným a bezprostredným pomerom k jazyku, k slovnému vyjadreniu nášho cítenia a
         myslenia, nech je ospravedlnená i táto laická beseda o neprebádaných hlbinách jazykového
         kadlubu. Nechceme sa nijako miešať do remesla povolaným odborníkom, ktorí veľmi žiarlivo
         strežú svoje práva hovoriť o jazyku záväzne a s konečnou platnosťou. Zaujímame sa však o
         svoj jazykový výraz z rovnakého popudu, ako sa zaujímame o funkciu svojich obličiek alebo
         pľúc. Odborné vyšetrenie ponechávame pritom v prvom i druhom prípade na starosť lekárovi,
         prípadne jazykospytcovi.
   </p>
   <p>
    O tom, ako bezprostredne sa nás dotýka každé porušenie jazykového úzu, presvedčíme sa
         veľmi ľahko, keď si spomenieme na odpor, ktorý v nás spočiatku budilo napr. slovo
         „preteky“. I ľudia s veľmi vyvinutým jazykovým cítením prijímali toto slovo s nedôverou.
         Istý horlivý pán — nebol to ani filológ — musel vynaložiť veľmi mnoho úsilia, aby ho
         podoprel dokladmi zo staršej i novšej slovenskej literatúry a odôvodnil, že je
         zachovalejšie a pôvodnejšie ako slovo „závody“. Dnes je slovo preteky a jeho zloženiny
         vžité a bežné a nikto sa viac nad ním nepozastavuje. Pritom je najzaujímavejšie, že v
         spisovnej a skoro už aj v hovorovej reči, celkom vytislo slovo „závody“, hoci nikto
         nedokázal, že by toto slovo bolo zlé, a hoci je dodnes vytlačené v pravopisných pravidlách
         ako slovo, proti ktorému niet námietok.
   </p>
   <p>
    A podobných zásahov do jazykových zvyklostí bolo viacej. Spomeňme si len na slovo
         „načim“, ktoré nedávno skoro vytlačilo zaslúžené a ničím sa neprevinivšie slovko „treba“.
         Je však zrejmé, že takéto vonkajšie a vedomé zásahy dajú sa s úspechom uskutočňovať len v
         jazyku spisovnom, kde často predstavujú istý druh veľmi potrebného operatívneho zákroku.
         Bez nich by totiž spisovný jazyk rástol nadivoko, ako strom v hore. Lenže jazyk vo svojej
         celistvosti, to nie je len jazyk spisovný. Patrí do neho i jazyk hovorový, patria do neho
         nárečia a podrečia, patrí do neho i tzv. argot čiže hantýrka najrozličnejších spoločenských
         vrstiev, jeho súčasťou je detská reč práve tak ako odborná terminológia lekárska, technická
         atď. Mnohosť a mnohotvárnosť rozvitého jazyka je úžasná a nekontrolovateľná. Predstavuje
         široký vodný prúd, ktorý zbiera prítoky z oboch strán v hornom i dolnom svojom toku. Voda
         jednotlivých prítokov steká z krajov vzájomne veľmi diferencovaných. Jedny prinášajú do
         hlavného koryta len kal a špinu, iné pretekajú krajmi zlatonosnými a na ich brehoch vyplatí
         sa ryžovanie zlata. Ďalšie sú zasa ako horské ručaje s vodou priezračnou a čistou. No iba
         jeden z prítokov — je ním práve jazyk spisovný — má brehy regulované a koryto upravené.
         Ostatné valia svoje vody bez kontroly, rozlievajúc sa po lúkach a zapríčiňujúc často hotové
         katastrofy.
   </p>
   <p>
    Takúto katastrofu len-len že posledne nezavinil mohutný a valný prítok bohemizmov, keď v
         rokoch 1918 — 1938 vystúpil z brehov a zmútil vodu ďaleko v hlavnom koryte. Bol to nápor
         živelný a mocný. A ťažko by sme sa mu boli ubránili, keby mu zmenené politické pomery
         neboli postavili vysokú hať. Mal, pravda, i svoj účinok zúrodňujúci — kto by to dnes
         popieral — no jeho účinok rušivý a podmaňujúci bol oveľa mocnejší. Darmo puristi stavali
         jeho toku prekážky, česlá a riečice, drobný kal prechádzal nimi nezadržateľne. Jeho účinok
         nestačili vyrovnávať ani ostatné bočné prítoky, z ktorých najviac čistej vody do spoločného
         riečiska spisovnej reči dodávajú u nás dosiaľ jednotlivé nárečia, a to najmä nárečie
         stredné. Na východe nenarodil sa dosiaľ šarišský Hviezdoslav, ani na západe záhorský
         Kukučín, ktorí by v svojej tvorbe uviedli a kodifikovali zvraty a výrazy, žijúce dosiaľ len
         ako popolušky v ľudovej frazeológii. Spisovná reč je totiž práve preto spisovnou, lebo ju
         tvoria, obohacujú a regenerujú spisovatelia. Mylný je náhľad, že utváranie zákonov
         spisovného jazyka patrí do kompozície filológov. Ich práca pozostáva len zo skúmania,
         registrovania a triedenia týchto zákonov. Ich pomer k jazyku je skôr pomerom archivára
         alebo preparátora ako pomerom tvorcu. Darmo vysloví purista nad istým slovom svoje veto. Ak
         toto slovo žije ďalej, ak prejde do diela spisovateľov, musí ho napokon rešpektovať i
         filológ. Niektorí príliš horliví puristi dali tak u nás na index množstvo potrebných a
         užívaných slov. No tieto slová žijú ďalej a nik ich z jazyka nevykorení, kým v ňom spĺňajú
         svoju funkciu. Ich oprávnenosť uznáva konečne i moderný lingvistický smer, u ktorého „živý
         jazyk má prednosť pred jazykom spisovným… Lebo živý jazyk, jazyk ľudový, hovorený,
         predstavuje nám jazyk v jeho celkom prirodzenom vývoji, kde sa všetko deje mimovoľne,
         nevdojak, kdežto reč vzdelancov a jazyk spisovný sa vyvíjajú umelo, vedome.“
   </p>
   <p>
    Na výčitku, akým právom zasahujú puristi do vývoja jazyka, odpovedajú filológovia
         prosto: „Právom odborníkov. Ako robí lekára jeho odborné štúdium schopným, aby poznal vady
         ľudského organizmu, tak urobilo odborné štúdium aj filológov schopnými, aby poznali vady
         dnešnej spisovnej reči lepšie ako neodborníci.“ Nepokladáme sa za oprávnených polemizovať s
         týmto stanoviskom. Pripomíname len, že je to stanovisko skutočné, odcitované doslovne z
         istej literárnej revue. Odpovieme naň citátom iného filológa: „Prirovnanie filológa k
         lekárovi nie je priliehavé. Lekár môže poznať vady ľudského organizmu, pretože ho učili
         rozlišovať, čo vadou je a čo nie je. Ale nás, lingvistov, nikdy neučili, čo je to jazyková
         vada. Lingvista konštatuje: tvar B nahradil tvar A. Ak sa mu však položí otázka, ktorý tvar
         je lepší, nemá čo odpovedať. Tvar A je starší, tvar B mladší, ale nič z toho nevyplýva pre
         hodnotenie tvarov. Sama myšlienka hodnotenia sa mu prieči. Jazykovému vývinu treba ponechať
         voľnosť. Veď jeho vývoj nezastavíme predpismi ani násilnosťami; zakaždým sa nad daromné
         opravovateľské snaženie vyšinie ako jediný spravodlivý sudca úzus, zdravý obyčaj jazykový.“
   </p>
   <p>
    Toto je teda druhé krajné stanovisko dnešnej jazykovedy. Nemôžeme rozhodnúť, či je
         oprávnenejšie ako prvé. Myslíme však, že najmä u nás nedá sa vyhlásiť puristický smer za
         celkom prekonaný. Náš spisovný jazyk prekonáva ešte vždy prudký a v určitých fázach až
         búrlivý vývin. A tu ťažko od jazykospytca žiadať, aby si za každých okolností zachoval
         chladnú krv, postavil sa na povýšené stanovisko a uspokojoval sa triedením a registrovaním
         jazykových javov. Jeho práca brusičská a regulátorská je ešte vždy vítaná, pravda, za
         predpokladu, že nesmeruje proti prirodzenému vývinu jazyka a že nešnuruje a nezotročuje
         úzkymi a meravými predpismi prácu spisovateľa, ktorému koniec-koncov zostane vždy pokonné
         slovo.
   </p>
   <p>
    Čo si odborník môže žiadať od laika, je len to, aby si pre užívanie svojho jazyka
         zachoval prirodzený a zdravý cit a aby ním nenarábal ako vidlami — kydne, čo sa mu na ne
         naberie — ale ako nástrojom nesmierne jemným a pružným, ktorý si žiada byť udržiavaný v
         ustavičnej čistote.
   </p>
   <p>
    Inak môže sa spoľahnúť, že mohutný, večne živý jeho prúd má tú istú schopnosť
         samovoľného biologického čistenia, ako ju má tečúca rieka, ktorá sama od seba, prosto tým,
         že tečie pod voľným nebom a dáva život miliónom organizmov, zbavuje sa všetkých hnilobných
         a rozkladných elementov vo svojom koryte. Ani jazyk nestrpí vo svojej zázračne ustrojenej
         skladbe elementy raziace cudzotou a prekážajúce jeho vývoju. Ak sa ich nezbaví inak, aspoň
         si ich pripodobní a preformuje na svoj obraz. Nesmierne veľký počet kultúrnych slov, o
         ktorých ani netušíme, že sú cudzieho pôvodu a bez ktorých by sme sa dnes vôbec nezaobišli,
         prekonal túto pripodobňovaciu zmenu nielen v našej, ale v každej kultúrnej reči, a to dávno
         pred tým, než bola napísaná prvá gramatika. Slová tieto žijú, nie sú to len pomníky
         nejakých mŕtvych kultúrnych epoch, cítime ich ako svoje, nijako nám neprekážajú, pretože sa
         dostali do jazyka prirodzeným jeho vývojom. A denne, i dnes, pribúdajú doň týmto vývojom
         nové a nové slová. „Ponuka, dopyt, prevádzka“ sú dnes bežné v obchodnej terminológii. Kto
         však o nich čo tušil pred desiatimi rokmi? „Parašutista, štuka“ sú slová tejto vojny a
         nenájdete ich ešte v pravopisnom slovníku. Zato „tank“ je už tam ako slovo bežné a správne,
         hoci to bola pôvodne len krycia šifra pre nový druh zbrane, ktorú nechceli vynálezcovia
         označiť presnejšie, a preto ju nazvali jednoducho tankom, čo v angličtine značí „nádrž“.
         Naproti tomu iné, pôvodné slovenské slová zanikajú alebo sa z dialektu vôbec nedostanú do
         spisovného jazyka, pretože sú alebo nepotrebné alebo predmet, ktorý označovali, prestal sa
         užívať. Kto z mestských obyvateľov vie, čo je to rázpin, oplen, lônik, lievč, tulaj,
         klanica, bahor, podgordina atď!? A predsa sú to slová na dedine husto používané, označujú
         súčiastky voza a našli by svoju funkciu i v modernej technickej terminológii. Lenže tu
         miesto rázpin hovorí sa už rozpora, miesto lônik závlačka atď.
   </p>
   <p>
    Slová sa rodia, žijú a umierajú. V kadlube jazyka panuje večný ruch, pohyb a život. Len
         nepatrný výsek tohto života je však prístupný každodennému používaniu a všednej potrebe.
         Ostatok len tušíme, ako tušíme korene stromu, keď v horúci letný deň užívame chládku jeho
         koruny.
   </p>
   <p>
    <span class="emphasis">
     <em>
      (1942)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3629">
       </a>
       Slobodne dýchať…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Istotne poznáte ten pocit: Vraciate sa po dlhom čase z ďalekého mesta do rodného kraja.
         Vystúpite z dusného vlaku niekedy v podvečer na malej staničke a v tej chvíli vás ovanie
         dávno známa vôňa rodného kraja. Cítite ju v povetrí, chladí vás sviežim dotykom na tvári,
         šteklí vás v zátylí, ovinie sa vám okolo členkov, ba dostane sa vám rozhalenou košeľou až
         na prsia. Je to pocit veľmi určitý a mocný, no ťažko je lokalizovať ho a nedá sa vnímať
         jedným orgánom. Útočí na všetky zmysly a keď nie inšie, žiada sa vám aspoň zhlboka
         vydýchnuť. Fyzické uvoľnenie a priam rozkoš z tohto uvoľnenia prináša vám pozdrav domova a
         uistenie, že tam, doma, je všetko v poriadku, všetci že sú zdraví a čakajú na vás pri
         zakrytom stole s teplou večerou, ktorá vám tak dobre padne, prv než si ľahnete do známej
         postele, ktorú pre vás ustlali známe a drahé ruky.
   </p>
   <p>
    Podobný pocit, lenže oveľa hlbší a intenzívnejší, majú dnes všetci tí, ktorým je
         dožičené dýchať na oslobodenej čiastke našej vlasti. Sprvoti je tento pocit — pocit úplného
         telesného i duševného uvoľnenia — taký prudký, že sa človeku od neho až hlava zamotá. Je mu
         ako rekonvalescentovi, ktorý prvý raz vstal z postele; cíti sa neobyčajne ľahkým, no
         napriek tomu nohy ho nechcú počúvať a oči, odvyknuté dívať sa do svetla, sú oslepené, že sa
         do nich až slzy tisnú. Panebože, veď je tu toľko slobody odrazu! Slobodne dýchať, slobodne
         sa pohybovať, slobodne a nahlas hovoriť o všetkom, o čom sa doteraz len po kútoch šeptalo,
         slobodne čítať čierne na bielom, že áno, že je to skutočnosť a nielen horúčkovitý sen, že
         sa vracia prezident, že budú spievať krasnoarmejci, že bude akadémia, na ktorej verejne
         prehovorí ten, ktorého už boli vyhlásili za mŕtveho. Veď sa to ani nedá všetko odrazu poňať
         a pochopiť. Spočiatku je z toho všetkého len taká bohapustá radosť, také bláznivé uvoľnenie
         všetkých zmyslov, že keby bolo času pozastaviť sa nad tým, musel by si človek pripadať ako,
         s odpustením, teliatko, ktoré gazda v slnečné jarné ráno po prvý raz vypustil na dvor, aby
         sa poriadne a do chuti vyskákalo.
   </p>
   <p>
    Ozaj, veď okrem toho všetkého je tu ešte aj jar a je tu aj Veľká noc. A mali by vari byť
         aj oblievačky. Mala by sa, ako vždy, aj tohto roku vrátiť všetka tá poézia do mladých sŕdc,
         na ktorú sme od vzrušenia skoro zabudli. Nad oráčovou brázdou by mal znovu vzlietnuť
         škovran a na halúzkach orgovánu mali by už byť o tomto čase svieže lepkavé pupence. Ozaj,
         či sú vskutku tam? A či sa nájdu ľudia, ktorí si ich aj dnes všimnú a potešia sa s nimi?
         Istotne sa nájdu. Lenže ich potešenie a radosť nad prebúdzajúcou sa prírodou musí byť tohto
         roku tichšia a skromnejšia, pretože táto radosť je prehlušená oveľa väčšou radosťou, oveľa
         mocnejším plesaním nad vzkriesenou slobodou a prebúdzajúcim sa životom ubitých národov. I
         škovránok a poézia mladých sŕdc príde raz ešte k slovu. Toho času väčšmi však než spev
         škovránka lahodí nášmu uchu dunenie diel, ktorými sú rozbíjané na prach a popol ostatné
         zvyšky barbarského mocnárstva, ktoré si ešte len nedávno trúfalo sputnať celý svet a
         zapriahnuť ho do svojej zbojníckej káry. Sviatky vzkriesenia majú dnes teda nový a
         vypuklejší význam: oslobodené a práve oslobodzované národy Európy slávia v nich
         zmŕtvychvstanie svojich nezadateľných práv na samostatný a slobodný život. Pred pár dňami
         prešlo slnce ponad rovník, stúpa vždy vyššie nad zmučenou severnou pologuľou a s ním stúpa
         vždy vyššie a vyššie i slnko nášho nového života. Dnes už netreba byť vari ani prorokom,
         aby sme mohli predpovedať, že prv než tamto slnko na oblohe dosiahne svojho kulminačného
         bodu, bude kulminovať slnko nášho nového života a démon tmy prepadne sa definitívne do
         jazerných pekiel, kam odjakživa patril.
   </p>
   <p>
    <span class="emphasis">
     <em>
      1945
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3649">
       </a>
       Po sjazde českých spisovateľov
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    V dňoch 16. až 20. júna t. r. bol v Prahe mohutný pracovný kongres českých spisovateľov.
         Pôvodne mal to byť kongres celoštátny, kongres českých a slovenských spisovateľov. Ukázalo
         sa však, že organizačné a technické ťažkosti by predbežne nedovolili usporiadať kongres na
         takejto širšej základnici bez rizika, že slovenská literatúra nebude na ňom reprezentovaná
         dôstojne a primerane svojmu významu v porovnaní s literatúrou českou. Postavenie českého
         spisovateľa v národe je totiž dnes oveľa významnejšie než postavenie slovenského literáta.
         Nielenže český spisovateľ je v oslobodenom a spoločnom našom domove zahrnutý úctou a
         pozornosťou najvyšších vládnych kruhov a že sa mu naširoko otvorili dvere k významným
         verejným zástojom, ale aj úradná jeho organizácia, Syndikát českých spisovateľov, má oveľa
         väčší vplyv vo verejnom živote, než ho má a než si ho vôbec trúfa nárokovať náš Spolok
         slovenských spisovateľov. Český syndikát má dnes asi 1200 riadnych členov, kým náš Spolok
         nemá ich predbežne ani sto. To vyplýva z toho, že Syndikát združuje svoje členstvo na
         podklade stavovskom, kým Spolok slovenských spisovateľov kladie svojim členom ako podmienku
         prijatia skutočnú umeleckú alebo literárnovedeckú či kritickú činnosť. Tak sa stalo, že
         Spolok so svojou necelou stovkou členov a neveľkým majetkom nemohol nijako vystupovať pri
         organizácii kongresu ako rovnocenný partner Syndikátu, ktorý disponuje veľkým
         administratívnym aparátom, tisícovým členstvom, neobmedzenými finančnými prostriedkami a
         všestrannou podporou vládnych a verejných kruhov. Preto sme sa s ľútosťou vzdali účasti na
         spoločnom kongrese a vyslali sme do Prahy iba desaťčlennú delegáciu, aby reprezentovala
         slovenskú spisbu a aspoň symbolicky manifestovala zviazanosť a spoločné osudové záujmy
         oboch našich národných literatúr.
   </p>
   <p>
    Lebo o to išlo a to pokladal za potrebné zdôrazniť i náš predseda, básnik Laco
         Novomeský, vo svojom prívete na slávnostnom otvorení kongresu: Slovenská literatúra — a
         slovenský kultúrny život vôbec — žije a utvára sa v úzkej symbióze s literatúrou a
         kultúrnym životom českým. A to nielen od dnes alebo od včera, ale priam od svojho vzniku.
         Vysloviac našu účasť v zármutku českého národa nad skonom básnika, národného umelca Karla
         Tomana, poukázal Novomeský na skutočnosť, že Karel Toman bol ctený a milovaný i na
         Slovensku a že rovnako ako v Čechách prispieval svojou básnickou skepsou a svojou láskou k
         životu k formovaniu onoho skvelého a zdravého typu, ktorý dnes vyvodí v českom kultúrnom
         živote. Ďalej spomenul, že česká kniha je rovnako doma u nás ako v Čechách a že na
         Slovensku niet inteligenta, ktorý by neprežíval kultúrne a politické udalosti české
         bezprostredne, z vlastného poznania a názoru. V záujme zdravého vývinu a vzájomného
         bratského spolužitia je však potrebné, aby táto symbióza bola obojstranná, t. j. aby si
         konečne i v Čechách uvedomili, že nemožno žiť dvom bratom v spoločnom dome bez toho, aby sa
         poznali a aby sa jeden z nich dozvedel o podujatiach druhého len z druhej ruky a často aj z
         vedome nesprávnych a pokrivených informácií a falošných svedectiev. To značí, že slovenská
         tlač, slovenská kniha musí si nevyhnutne nájsť cestu do rúk českého čitateľa. Pokladali by
         sme za veľký úspech tohto sjazdu, povedal Novomeský, keby prispel k rozriešeniu tejto
         otázky a našiel konkrétne možnosti, ako prebudiť záujem českého čitateľa o slovenskú knihu.
   </p>
   <p>
    Treba len ľutovať, že otázka, ktorú asi v tomto zmysle nadhodil Novomeský, nenašla
         potom, v ďalšom priebehu kongresu, patričnú ozvenu. Je zrejmé a znovu sme sa o tom
         presvedčili na sjazde českých spisovateľov, že oficiálnymi prejavmi na banketoch a
         slávnostiach neprerazíme so slovenskými kultúrnymi hodnotami do Čiech. Keď si však chceme
         získať náročné české publikum, treba nám rátať s tým, že český čitateľ je výberčivý a
         nedôverčivý k dielam mladých a malých literatúr a že hádam skôr nájdeme k nemu cestu
         okľukou, cez veľké literatúry západné (voči ktorým má zas až nekritický obdiv), než by sme
         ho prinútili, aby čítal slovenskú knihu v origináli.
   </p>
   <p>
    I keď teda musíme ľutovať, že táto otázka sa nedostala na program kongresu, jednako
         musíme vyzdvihnúť vysokú úroveň celého kongresového rokovania. Už samo otvorenie s obsažným
         prezidentovým posolstvom
    <span class="emphasis">
     <em>
      o poslaní literatúry v národe
     </em>
    </span>
    pred preplneným
         hľadiskom Divadla 5. května pôsobilo impozantne. Stalo sa, hádam po prvý raz v dejinách
         nejakej literatúry, že kongres spisovateľov otvorila hlava štátu. I tým malo už byť priam
         na začiatku vyzdvihnuté, aký význam prikladá vedenie nášho obnoveného štátu spolupráci
         politických a kultúrnych činiteľov.
   </p>
   <p>
    Je len prirodzené, že aj ostatné kongresové referáty zoskupovali sa potom okolo tejto
         ústrednej témy. Tak na druhý deň, v pondelok, prehovoril Ivan Olbracht a Laco Novomeský o
         poslaní spisovateľa v národe a hneď po nich katolícky spiritualista Aloys Skoumal,
         literárny kritik dr. Václav Černý a básnik-poslanec Lumír Čivrný zaoberali sa podrobne
         problémom osobnosti a kolektíva v literatúre.
   </p>
   <p>
    V utorok hovorili básnik Nezval, prozaik Drda a literárny teoretik Bohumil Mathesius na
         tému „Cesta literatúry k ľudu“. Streda bola venovaná poslaniu literárnej kritiky v
         spoločnosti. (Hovorili kritik Bohumil Polan, príslušník najmladšej generácie Jan Grossmann
         a marxistický teoretik dr. Ludvík Svoboda.) V posledný deň kongresového rokovania
         zhodnotili a zhrnuli výsledky, ku ktorým sa dospelo, literárni teoretici prof. Mukařovský a
         František Götz a spisovatelia Václav Řezáč, Marie Pujmanová a Marie Majerová.
   </p>
   <p>
    Referáty boli vždy predpoludním. Popoludní nasledovali potom debaty, na ktorých sa
         zúčastnil naozaj výkvet českej literatúry. Čo trochu pri tom zarážalo, bolo to, že debaty
         neboli vlastne debatami, ale vopred pripravenými a naštudovanými koreferátmi. To spôsobilo,
         že na kongrese nevznikla živšia výmena náhľadov a že odznelo iba mnoho samostatných a
         paralelne sa rozvíjajúcich prejavov, bez nejakého ostrejšieho stretnutia. Veci, o ktorých
         sa hovorilo, boli takto osvetlené jednostranne a pri všetkej odbornej pripravenosti a
         rečníckej brilantnosti boli predstavené príliš staticky a meravo. To je však tiež jediná
         kritika, ktorú môžeme usporiadateľom Sjazdu adresovať. Inak, i vonkajším a spoločenským
         rámcom, vyznel kongres vskutku impozantne. Predseda vlády, minister informácií, minister a
         štátny tajomník zahraničných vecí, primátor hlavného mesta Prahy a predseda Zemského
         národného výboru dávali skvelé recepcie na počesť účastníkov kongresu. Odznelo na nich
         mnoho duchaplných prípitkov i závažných sľubov a tak sa kongres skončil i skvelým úspechom
         spoločenským. Treba len dúfať, že i jeho úspech vo vlastnej doméne spisovateľskej práce
         bude rovnako skvelý a že český spisovateľ i svojou budúcou — nielen minulou — tvorbou bude
         hodný obrovského kreditu, ktorý mu zverili najvyšší štátni predstavitelia.
   </p>
   <p>
    <span class="emphasis">
     <em>
      (1946)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3681">
       </a>
       Niet inej cesty
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Tí, ktorí boli ochotní prijať nový sociálny poriadok s podmienkou, že sa k nemu dospeje
         bez toho, aby oni sami boli vyrušení zo svojho domáceho pohodlia, sú náhle znepokojení.
         Počuli predsa z úst najpovolanejších o pokojnej ceste k socializmu. Miesto toho otriasol
         však nimi v posledných dňoch taký prudký nepokoj, že nevdojak vyskočili zo svojich
         vyhriatych pelechov a obzerajú sa, celí vyplašení, vôkol seba, čo sa vlastne stalo. Tak
         sladko sa im predsa driemalo, tak príjemne sa počúvali všelijaké tie „zaručené zprávy“, a
         tak ľahko bolo trochu si pritom zašmeliť na prilepšenie. Nový sociálny poriadok bol im ako
         bobo, ktorým strašia malé deti. Nech si len o ňom píšu a rečnia, kým sa oni sami nemusia
         vzdať
    <span class="emphasis">
     <em>
      svojho
     </em>
    </span>
    poriadku,
    <span class="emphasis">
     <em>
      svojho
     </em>
    </span>
    spôsobu života,
         nijako im to nevadí. Predstavovali si azda, že tento ich starý spôsob nejako nebadano a
         potichu vplynie do spôsobu nového, alebo — čo je pravdepodobnejšie — že sa všetko prv alebo
         neskôr vráti tam, odkiaľ vyšlo. Či už po dobrom alebo po zlom. Veď sú tu ešte Američania…
         Neuvedomili si, títo sociálni reformátori v papučiach, že nový sociálny poriadok znamená
         viac ako zmenu vývesného štítu nad starou firmou, ktorá dostala nového majiteľa. Až teraz
         im vari svitá, že socializmus nie je iba národnou správou, uvalenou dočasným režimom na
         dobrú a osvedčenú firmu liberalizmu, ale že tu ide o zmenu oveľa hlbšiu a prenikavejšiu.
         Napochytro zháňajú dáta a zisťujú so zadivením, že táto zmena začala sa odohrávať práve
         pred sto rokmi a od tých čias je na ustavičnom a nezadržateľnom postupe. „Predsa len musí
         na tom dačo byť,“ hútajú v rozpakoch. Frázy ako „koleso dejín neobrátiš“ strašia ich vo
         snoch.
   </p>
   <p>
    Áno, práve o to koleso ide.
   </p>
   <p>
    Je dávno zistené a dokázané (Boltzmann, 1877), že v prírode niet samovoľných zvratných
         dejov, t. j. takých dejov, pri ktorých by jeden stav (napr. teplota telesa) prechádzal do
         stavu iného a znovu sa sám od seba vracal do stavu predošlého. Príroda je pevne rozhodnutá
         (ak možno o prírode takto hovoriť) nepripustiť nikdy viac stav, ktorý tu bol pred chvíľou,
         pred desiatimi alebo miliónmi rokov. (V kapitole o entropii možno sa o tom dozvedieť viac z
         hociktorej učebnice fyziky.) Netreba k tomu veľa fantázie, aby tento prírodný zákon bol
         rozšírený z dejov fyzikálnych i na deje sociálne. Matematickými formulkami nedá sa síce
         predbežne dokázať, že spoločenská sústava, ktorá je tu dnes, nemohla tu byť pred päťsto
         rokmi, no netreba ani takéhoto dôkazu, pretože je to každému zrejmé.
   </p>
   <p>
    No hoci je to každému zrejmé, predsa si mnohí myslia, že keď nie priam o päťsto, dalo by
         sa hádam koleso dejín obrátiť aspoň o päťdesiat alebo čo i len o dvadsať rokov dozadu. (V
         krajnom prípade by sa uspokojili, keby ho mohli obrátiť o šesť týždňov.) Neuvedomujú si —
         títo pošetilci — že ho nemôžu obrátiť ani o sekundu a že nijaký „americký spôsob života“
         (rozumej atomické bomby) nemôže nás vrátiť ta, kde sme boli včera. Naopak, tento spôsob
         (rozumej: bomby) môže len urýchliť
    <span class="emphasis">
     <em>
      nezvratný
     </em>
    </span>
    proces, ktorý sa tu
         odohráva dnes tak, ako sa odohrával pred rokmi. V nijakom prípade nemôže priviesť proces
         zvratný, ktorý by uviedol ich samých do stavu predošlého pohodlia a tých druhých do stavu
         predošlého otroctva. Ani v prírode, ani v histórii niet zvratných procesov, niet nijakých
         predošlých stavov, ktoré by sa opakovali. Každý stav je nový a veta, v ktorej sa tvrdí, že
         história sa opakuje, je vyluhaná v podmete i prísudku. Nikdy sa história neopakovala,
         pretože opakovanie by znamenalo zvrat a pred zvratom by musel byť rovnovážny stav (entropia
         by musela dosiahnuť svojho maxima), t. j. všetko dianie by prestalo, príroda a svet by
         zmŕtvel a znehybnel, nastal by koniec. Možno, že tento stav raz nastane. Nastane však až
         vtedy, keď všetky protiklady budú vyrovnané, všetky potreby ukojené, všetky túžby splnené.
         Od tohto stavu sme však, chvalabohu, ďaleko. Protikladov na vyrovnávanie, túžob na
         vypĺňanie, potrieb na ukájanie je ešte na svete dosť a dosť. (A nebojte sa, bude ich dosť
         aj v novom sociálnom poriadku.) Entropia v prírode a entropia v spoločenskej sústave
         zďaleka nedosiahli svojho maxima. Preto sa všetky deje v prírode veselo uberajú po ceste,
         ktorú objavil fúzatý Nemec Boltzmann, kým všetky deje spoločenské sledujú cestu, ktorú
         objavil nemenej fúzatý Nemec Marx. (Nie náhodou boli obaja súčasníci!) Inej cesty niet.
         Niet cesty, po ktorej by bolo možné vykľučkovať z dnešnej situácie a vrátiť sa o dvadsať
         rokov nazad. Či je táto cesta pre nás osobne dosť pohodlná, či na nej neutrpíme osobnej
         úhony, je otázka podružná. Je to cesta vpred, cesta vyrovnávania spoločenských protikladov,
         preto cesta zákonitá, cesta prirodzeného vývinu.
   </p>
   <p>
    Inej cesty vskutku niet.
   </p>
   <p>
    <span class="emphasis">
     <em>
      (1947)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3714">
       </a>
       Dva letmé pohľady za záclonu
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      Pol dňa s E. B. Lukáčom
     </strong>
    </span>
   </p>
   <p>
   </p>
   <p>
    Bratislava, Konventná č. 11.
   </p>
   <p>
    V predsieni visí biela námornícka čiapka. Spomíname: Paríž, Štokholm, Helsingfors,
         Lipsko, a táto čiapka: Dubrovník.
   </p>
   <p>
    Klopeme.
   </p>
   <p>
    Otvára nám a stojí pred nami. Čierny, v červenom župane, bosý.
   </p>
   <p>
    Dve izby plné kníh. Jammes Joyce a Karol Kuzmány v pôvodnom vydaní. Keby tu nebolo toľko
         kníh, pôsobilo by na nás puritánske zariadenie bytu skľučujúcim dojmom. Ale sú tu knihy: na
         stoloch, na policiach, na stoličkách, na otomane, na skriniach — všade. A básnik pohybuje
         sa medzi nimi bez najmenšej stopy snobizmu. Pokúšame sa charakterizovať si jeho pomer k
         nim: Pripomína nám raz decko, ktoré sa ihrá v piesku (tak naivne sa teší krásnej úprave,
         podarenému veršu); raz zasa váženého stredovekého majstra Benvenuta Celliniho, ktorý tak
         dokonale rozumel svojmu remeslu. Ale obe prirovnania sú zrejme falošné; básnikovi nie je
         umenie hrou ani zábavou, je mu prosto živlom, v ktorom žije a umiera.
   </p>
   <p>
    Gramofón hrá: Tannhäuser, Du bist mein Stern, a znovu Tannhäuser.
   </p>
   <p>
    Básnik stojí pri peci a číta Valéryho krištáľový Spev antických stĺpov. Potom pochytí
         čosi z melódie a začne hvízdať. Recituje ďalej. Počúvame: zimničný Baudelaire, pokorný
         Jammes, preklínajúci Ady a akýsi nesmierne nežný perzský básnik, ktorého meno sme zabudli.
         Všetko vlastné preklady. A niekoľko svojich nových básní.
   </p>
   <p>
    Toľko miesto obligátneho pohostenia čiernou kávou. Odiózne vám je vypiť naraz toľkú
         krásu. Raz žeravá láva slov páli vám vnútornosti, raz krv mrzne vám v žilách v povíchrici
         preklínaní.
   </p>
   <p>
    Básnik odkladá zbroj. Zas je tu človek usmievave prisviedčajúci: „Hej-hej.“ (To „h“ znie
         zavše ťažko, podfarbené stonom, akým sprevádzame dvíhanie ťažkých predmetov; krok
         štajerského koňa. „e“ je prítulné, ľahké vtáča, „j“ sprevádza čľapot jesenného dažďa na
         prázdnu ulicu. Zladené dovedna dobrým úsmevom.)
   </p>
   <p>
    Gramofón mlčí. — Biblia. — Prorok Izaiáš: Vejdi do skály a skry se do prachu před hrůzou
         Hospodinovou, před slávou důstojnosti jeho.
   </p>
   <p>
    Nakoniec: bolesti verejného života. Tváre známych ľudí defilujú v novom neznámom svetle.
   </p>
   <p>
    A na samý koniec: Trochu osobných záležitostí.
   </p>
   <p>
    Stále bosý.
   </p>
   <p>
    Tým nech je najlepšie charakterizovaná jeho osobnosť.
   </p>
   <p>
   </p>
   <p>
    <span class="bold">
     <strong>
      Večer s redaktorom Elánu
     </strong>
    </span>
   </p>
   <p>
   </p>
   <p>
    Kaviareň Štěrba, Václavské námestie.
   </p>
   <p>
    Našiel som ho na obvyklom mieste s obvyklým úsmevom na tvári v úzkej spoločnosti
         niekoľkých mladých slovenských Pražanov.
   </p>
   <p>
    Má mnoho starostí s Elánom. Človek, ktorý nikdy nič neredigoval, nemá poňatia, koľko
         všelijakých pascí je nastavené redaktorovi do cesty. Koľko úskokov musí použiť, kým sa mu
         podarí zohnať príspevky od spolupracovníkov. Každé hotové číslo takého časopisu je pre
         redaktora vlastne malým zázrakom. Do posledného okamihu nedúfal, že sa mu to podarí.
         Predstavte si len: musia tam byť príspevky, a to aspoň jeden-dva vážne, ťažšieho kalibru so
         solídnym nejakým podkladom, musia tam byť dve-tri pôvodné básne, pár recenzií o nových
         knihách, aspoň jeden interview s nejakým koryfejom o otázke, ktorá je práve aktuálna, musí
         tam byť niekoľko podarených causerií, ktoré urobia časopis stráviteľným pre žalúdky
         najširšieho obecenstva. Musia tam byť, pravda, aj obrázky. Ale — najhlavnejšie — musia tam
         byť inzeráty. To všetko musí byť ľahké (aby časopis nevyzeral ako akademický sborník
         univerzitných profesorov), aktuálne, nesmie to presahovať určitý rozsah atď. atď. A teraz
         povážte, prosím, že sa to musí zohnať od ľudí lenivých, nedochvíľnych, prešibaných a
         škodoradostných (poznámka redaktora: za tieto epitetá neberiem zodpovednosť, umývam si ruky
         ako Pilát), akými sú všetci prispievatelia všetkých časopisov sveta. Že sa to musí sádzať,
         korigovať, posielať pätnásť ráz do tlačiarne, že sa musia robiť štočky, musia to lámať,
         tlačiť, baliť, expedovať, účtovať, vymáhať predplatné a bohvie čo ešte. Uvážte to, prosím,
         a uznáte, že pán redaktor nemá dnes veľa chuti do nadšených chválospevov o rozvoji
         slovenskej literatúry. Hlavná vec: Elán má osemtisíc predplatiteľov a tohoto večera sme
         voľní a môžeme sa tu pozhovárať v spoločnosti dobrých známych. Môžeme sa obzrieť okolo po
         hosťoch, zaklebetiť si a pokúsiť sa byť vtipnými:
   </p>
   <p>
    Okrúhly stôl vylučuje akúkoľvek nadradenosť. Nikto nepredsedá, neudáva tón. Rozhovor je
         nezáväzný a preskakuje z predmetu na predmet.
   </p>
   <p>
    Dr. M.: „Čítal si poslednú Přítomnost? Nadáva tam ktosi škandalóznym spôsobom na
         slovenské pomery.“
   </p>
   <p>
    Smrek: „Týka sa to Elánu?“
   </p>
   <p>
    Dr. M.: „Božechráň!“
   </p>
   <p>
    Smrek: „Tak ma do toho nič. Všetkých takzvaných mudrcov si netreba všímať a robiť ich
         populárnymi.“
   </p>
   <p>
    Dym zahaľuje červené lustry a dáva im podobu muchotrávok. Pomedzi stoly pulzujú kelneri
         v pravidelných intervaloch. Pán profesor Haraoui vyčnieva spoza osihoteného stola svojou
         šticou, oblakmi dymu a hŕbou francúzskych novín. Tvári sa nezúčastnene, ako Robinson na
         ostrove. Povedľa prejde dáma v žltom kvetovanom úbore. „Čajová konvice“ — pripomenieme si
         odrazu.
   </p>
   <p>
    Debatuje sa o Rázusovom námete k založeniu slovenského denníka v Prahe.
   </p>
   <p>
    Preskočíme k interviewu v Prágai Magyar Hirlape o expanzívnych snahách mladej slovenskej
         literárnej generácie. Von do kultúrneho sveta!
   </p>
   <p>
    Potom nám ukazuje obálku na novú Rázusovu knihu. Poznávame na nej Gretchen z Fausta.
         Teraz je to Júlia, statočná Breznianka. Hľa, v ľavom rohu je erb toho mesta. Žurnalistická
         pohotovosť.
   </p>
   <p>
    Spomienky na Paríž a Holandsko.
   </p>
   <p>
    „Chýba vám gombík na kabáte, pán redaktor.“
   </p>
   <p>
    „Ba nie, nechýba,“ a vytiahne ho z bočného vrecka. „Ale závidím vášmu priateľovi,
         slečinka, máte taký zvláštny príjemný hlas. Dal by som si ho natočiť na gramofónovú
         platňu.“
   </p>
   <p>
    Teraz obligátne pivo, ako už v Prahe.
   </p>
   <p>
    „Toto pivo vám neodporúčam, pán redaktor. Robí vás priveľmi mäkkým, zachádzate so
         svojimi spolupracovníkmi nebezpečne jemne.“
   </p>
   <p>
    „A predsa, vidíte, Elánom chceme zapriahnuť do literatúry všetko, čo len vládze perom.
         Chceme rozvíriť záujem, pozdvihnúť úroveň i meradlo a rozšíriť obzor nášmu čitateľovi.“
   </p>
   <p>
    Rozhovor sa zvrhne v učenú dišputáciu o možnostiach rozvoja slovenskej literatúry.
   </p>
   <p>
    <span class="emphasis">
     <em>
      (1930)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3813">
       </a>
       Kanálska ulica č. 4
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Asi pred troma rokmi poslalo ma nakladateľstvo, v ktorom som pracoval, v skromnej úlohe
         predčitateľa na Kráľovské Vinohrady do Kanálskej ulice č. 4. Mal som tam čítať rukopisy
         slovenských románov, ktoré došli na literárny súbeh.
   </p>
   <p>
    Vedel som, ku komu idem. Preto som bol trochu sklamaný, keď na dverách, pred ktorými som
         rozrušene zastal, našiel som prostú vizitku s civilným nápisom:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       F. X. Šalda
profesor Karlovy univerzity.
      </span>
     </p>
    </div>
   </p>
   <p>
   </p>
   <p>
    A pod tým dobrosrdečné upozornenie:
   </p>
   <p>
    <span class="emphasis">
     <em>
      Zvonek nezvoní; račte zaklepat.
     </em>
    </span>
   </p>
   <p>
    Čakal som vari, že do dielne najväčšieho českého kritika vchádza sa ako do jaskyne
         draka, strážcu princeznej poézie, len na tajné znamenie. A hľa, prostota, ba chudoba jeho
         príbytku ma prekvapila. Potom ma práve tá prostota posmelila: človek, ktorý býva takto
         jednoducho, nemôže byť zlým, nemôže byť ani nepríjemným človekom.
   </p>
   <p>
    V kúte pri obloku stál stolík, vedľa neho najprv menšia, príručná knižnica, potom veľký,
         otvorený regál, nadetý knihami. Na druhej strane izbičky bol otoman, empírový sekretár a
         mosadzná posteľ. V kúte pec a umývadlo. Okrem toho už len jedna či dve stoličky, obťažkané
         knihami. Jedinou ozdobou bytu sú filigránske hodiny na poličke pri stolíku a pár obrazov na
         stenách.
   </p>
   <p>
    Za stolíkom sedí on, F. X. Šalda, v domácom kabáte, v rozhalenej košeli, v papučiach.
         Hovorí, aby som prepáčil, že nevstáva; pôsobí mu to ťažkosti. Ani zrak mu už neslúži,
         chytro sa unaví, preto požiadal nakladateľstvo, aby mu niekto tie romány predčítal. Môžeme
         hneď začať.
   </p>
   <p>
    Čítam. Najprv trochu rozrušene, potom už pokojne. Hodiny na poličke odbíjajú v
         starodávnej melódii plynutie času. Sedí z profilu oproti mne, podopretý o dlaň, bez
         pohnutia, s privretými očami. Zriedkakedy ma preruší, spýta sa na neznáme slovo alebo
         zvrat. Potom zas sedí bez pohnutia. Môžem si myslieť, že drieme alebo myslí na iné veci. Z
         času na čas podívam sa naňho z boku, či nemám prestať a potichu odísť. Tu ma vždy vyzve,
         aby som čítal ďalej. Pritom, za celý ten čas, ukradomky striehnem na jeho poznámky. Zvedavý
         som na jeho náhľad o tom, čo čítam. Ale on ani na chvíľu nepohne sa na svojom piedestále,
         neprejaví nijakého záujmu. Odišiel som po tom prvom čítaní akosi sklamane. Až neskôr, pri
         druhej či tretej návšteve, čosi ho znepokojilo. Na ktorúsi časť v románe začal sa vypytovať
         dôkladnejšie. A potom boli už jeho poznámky častejšie. A keď dievča, ktoré ho obsluhovalo,
         donieslo čaj, celkom sa rozhovoril. Vypytoval sa na jedno-druhé zo slovenskej literatúry.
         Sprvoti akoby ma chcel vyskúšať, kládol mi záludné otázky: „Co Novomeský? Je dobrý básnik?“
         Odpovedám jednoznačne: „Áno, Novomeský je dobrý básnik.“ — „A co Lukáč? Je taky dobrý
         básník?“ „Áno, i Lukáč je dobrý básnik.“ — „A kdo ze starších?“ Chvíľu som váhal, potom som
         vysypal niekoľko mien. A mal som v aktovke
    <span class="emphasis">
     <em>
      Balady a piesne
     </em>
    </span>
    Janka
         Kráľa. Podal som mu ich. Vzal knižku, chvíľu sa v nej prehrebal a potom ma požiadal, aby
         som mu prečítal Orla. Keď som videl záujem na jeho tvári, čítal som ešte Zabitého,
         Zverbovaného a ešte čosi. Neviem, či Kráľa poznal predtým, ale verše, ktoré som mu vtedy
         prečítal, zrejme naňho zapôsobili. Jeho tvár oživla a jeho pravá ruka sa v zápästí rytmicky
         pohybovala, akoby mi udávala takt. Viem, že v tej chvíli prežil som najintenzívnejšiu
         chvíľu opojenia básnickým slovom. A cítil som najhlbšiu syntézu krásy, dobra a pravdy.
         Záležalo mi veľmi na tom, aby som nečítal strojene, aby slová zneli tak, ako ich básnik
         zažil a napísal, aby zneli súladne so vzácnou náladou toho popoludnia. Potom sa Šalda
         rozhovoril. Vo vytržení, v ktorom som sa nachádzal, zdalo sa mi, že sa rozhovoril trochu
         mdlo a triezvo. Hovoril najprv o tom, čo som prečítal, potom všeobecne o slovenskej
         literatúre. Nemohol som si jeho slová zaznačiť, ale niektoré vety opakoval som si po tejto
         návšteve často a zostali mi dodnes v pamäti skoro v autentickom znení. O pár mesiacov
         neskoršie našiel som tie vety zhustene zaznačené v Zápisníku (VI — 12):
   </p>
   <p>
    „Slibů není nedostatek v mladé poesii slovenské; je tam hodně talentů, otázka bude jen,
         nalezne-li se tam dost básnické kázně a uměleckého řádu, ktoré by zákonně rozvily a k
         naplnění přivedly tyto slibné rozběhy. Už Čech je stižen dědičným hříchem vnitřní anarchie
         a tajné lásky k amorfnosti. A Slováka to tuším ohrožuje ještě víc.
   </p>
   <p>
    Prostotu — ano! Ale ne chudobu! Prostotu, která je bohatstvím, to jest syntesou, a za
         níž stojí velké zkušenosti a překonané i zužité experimenty — tu ano! Ale ta je vzácnější
         nad zlato. A nalézá se obyčejně i u velkých duchů básnických až před koncem tvorby.
   </p>
   <p>
    Lyrika slovenská (a rovnako istotne celá slovenská literatúra — D. Ch.) nesmí se vyhýbat
         ničemu z nejnovějšího proudění lyriky světové; naopak: musí se dovést do plného tahu
         nejostřejšího větru kosmického, musí se co nejvíce exponovat, neušetřit se žádného, sebe
         bolestnějšího experimentu, musí se vyrovnávat stále v souboji co nejtěsnějším se světem
         nejvíce dobývaným a útočným. A
    <span class="emphasis">
     <em>
      pak teprve
     </em>
    </span>
    , a znova, jako Antaeus bude
         se moci dotknout rodné půdy s užitkem — pak teprve bude ten dotyk plodný a vlije do takto
         zoceleného těla moderní literatury slovenské sílu opravdu černozemní.“
   </p>
   <p>
    Toto je teda testament F. X. Šaldu slovenským spisovateľom. Myslím, že každý z nich mal
         by sa ho naučiť naspamäť a denne si ho opakovať ako otčenáš: „… postavit se do plného tahu
         nejostřejšího větru kosmického, co nejvíce se exponovat, neusetřit se žádného, sebe
         bolestnějšího experimentu…“
   </p>
   <p>
    <span class="emphasis">
     <em>
      (1937)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3870">
       </a>
       Hra o Ľudovítovi Štúrovi v rozhlase
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    V predvečer 16. výročia Martinskej deklarácie, 29. októbra, vysielal rozhlas v
         Bratislave a odtiaľ všetky československé stanice rozhlasovú hru
    <span class="emphasis">
     <em>
      Ľudovít
            Štúr
     </em>
    </span>
    , ktorú napísal Ľudo
    <span class="emphasis">
     <em>
      Zúbek
     </em>
    </span>
    (v literatúre známy pod
         menom Vladimír Malina) a hudbu k nej komponoval Alexander
    <span class="emphasis">
     <em>
      Moyzes
     </em>
    </span>
    . Je
         to prvá historická rozhlasová hra slovenská a vôbec rozsahom najväčšia dosiaľ pre rozhlas
         napísaná slovenská vec. Keď sa autor hry Ľudo Zúbek rozhodol spracovať Štúra pre rozhlas,
         nevedel sa rozhodnúť — ako sám rozpráva — či má zachytiť celý Štúrov život alebo len určitý
         výsek. Pre rozhlasovú hru bol by sa lepšie hodil spôsob druhý, lebo takto mohla hra získať
         na svojej rozhlasovosti, keďže by bola ucelenejšia. Ale obsahove bolo by tu niečo chýbalo.
         Nebol by to predsa len Štúr celý. Rozvrhol si preto látku tak, aby v relácii bol zachytený
         Štúrov život v r. 1835 — 1856, t. j. až do Štúrovej smrti. Pravda, takto musel hru
         rozkúskovať na niekoľko obrazov, ktoré pôvodne mali byť spájané dovedna iba poéziou. Šlo mu
         predovšetkým o to, zdôrazniť najmarkantnejšiu črtu povahy Štúrovej: jeho veľkú lásku k
         slovenskému národu. Preto si dovolil aj malú odchýlku od historickej pravdy: Štúr nešťastne
         ľúbil Máriu Pospíšilovú, dcéru kníhkupca v Hradci Králové, ale ona jeho lásku neopätovala.
         V jeho poňatí sa Štúr sám zrieka lásky Máriinej, lebo sa chce celkom venovať službe vlasti.
         Ináč hlavným prameňom bol Zúbkovi skvelý Hurbanov životopis Ľ. Štúra, doplnený radom iných
         prameňov. Snahou jeho i Moyzesovou bolo oživiť v rozhlase peknoduchý zjav Štúrov a
         pripomenutím búrlivej minulosti nášho národa vliať do duší poslucháčov aj vieru v jeho
         budúcnosť.
   </p>
   <p>
    O hudbe k tejto hre hovorí jej autor Alex. Moyzes, že nezasahuje spôsobom scénickej
         hudby do vlastnej hry, lebo je vlastne súbežným samostatným pásmom, doplňujúcim hru
         použitím citovaných básní Štúra samotného alebo jeho buditeľských druhov. Vlastnú hru
         začína
    <span class="emphasis">
     <em>
      Ouvertúra
     </em>
    </span>
    , ktorá v podobe klasickej formy uvádza poslucháča do
         veselej nálady študentov prichádzajúcich na štúdiá do Bratislavy. Ďalšie samostatné číslo v
         scéne
    <span class="emphasis">
     <em>
      Výlet na Devín
     </em>
    </span>
    priberá už sbor, ktorý slovami Štúrovými ospevuje
         veľkú slávu starobylého hradu. Nesie prostý názov
    <span class="emphasis">
     <em>
      Devín
     </em>
    </span>
    . Ďalej
         pokračujú dve melodrámy použitím Štúrových básní, sledované hudbou, nadväzujúcou na veľkú
         lásku dvoch mladých ľudí, ktorá stroskotá pre Štúrovu lásku k milovanému slovenskému
         národu, premáhajúcu lásku ľudskú. Scéna roku 1848 nesie názov
    <span class="emphasis">
     <em>
      Bije zvon
            slobody
     </em>
    </span>
    , kde básne Päsť oproti pästi od Ľ. Žellu a Bije zvon slobody od J. M.
         Hurbana povzbudzujú národ do boja za slobodu. Tu sa už prvý raz ozýva, že „… už Slovák
         vstáva!“ Na to nadväzuje i úplný citát „Nad Tatrou sa blýska“. Ďalšia časť, nadpísaná
    <span class="emphasis">
     <em>
      Pieseň o dereši
     </em>
    </span>
    , humorný spev to o vyhnaní obávaného nástroja
         bývalej perzekúcie, je štylizovaným popevkom v ľudovom tóne a jeho tri verše sú podané v
         obmenách. Záverečná časť
    <span class="emphasis">
     <em>
      Od smrti k zorám
     </em>
    </span>
    oplakáva smrť veľkého
         slovenského syna, ktorá prechádza do slávnostného spevu neustále stupňovaného a kde
         prorocké slová Štúrove veštia: „… bola noc, bude i deň Slovákov!“
   </p>
   <p>
    Vysielanie rozhlasovej hry Zúbka a Alex. Moyzesa sme počúvali a môžeme povedať, že
         autori splnili obdivuhodne úlohu, ktorú si vytýčili. Rozhlasová hra je veľmi mladý umelecký
         výtvor, viazaný celkom zvláštnymi, novými a dosiaľ len veľmi zhruba známymi podmienkami.
         Jej výrazové prostriedky, dané jednak pomerne nízkou apercepčnou schopnosťou priemerného
         rozhlasového poslucháča, jednak zvláštnou (čisto akustickou) technikou, sú veľmi obmedzené.
         Preto je vysvetliteľné, že v rozhlasovej hre sa dosiaľ viacej experimentuje, ako tvorí. Tým
         väčšia je zásluha Zúbka a Moyzesa, že sa im v hre o Štúrovi podarilo podať
    <span class="emphasis">
     <em>
      skutočný umelecký výtvor
     </em>
    </span>
    , že udržali v hre od začiatku do konca
         nielen živý dramatický spád, ale i vysokú úroveň slovesnú a hudobnú.
   </p>
   <p>
    <span class="emphasis">
     <em>
      (1934)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3922">
       </a>
       Divadelné glosy
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Keď sme prisľúbili redaktorovi Elánu zapĺňať túto rubriku glosami o divadelnom živote v
         Bratislave, museli sme si uvedomiť, že tento život je tuná v začiatkoch, že ho je málo a že
         teda nebude ľahko písať o ňom tak, aby to nebolo mlátením prázdnej slamy.
   </p>
   <p>
    O bratislavskom divadle popíše sa síce dosť, no zväčša len z príležitosti premiér,
         pričom sa celá pozornosť referentov sústreďuje na veci podružné, na paušálne frázy o
         herečke, ktorej nová úloha „nesedela“, o hercovi, ktorý nemohol uplatniť svoj talent, a
         pod., zatiaľ čo veci hlavné a zásadné zostávajú obyčajne bez povšimnutia. A predsa v
         bratislavskom divadelnom prostredí je veľa pálčivých otázok, veľa neriešených problémov,
         veľa otvorených i zákulisných boľačiek, o ktorých má byť verejnosť informovaná, ak chceme v
         tomto prostredí vidieť raz ruch a život, a nie stojatú, pokojne sa odparujúcu mláku.
   </p>
   <p>
    V prvom referáte chceli by sme naznačiť aspoň hlavné z týchto otázok a problémov, aby
         sme sa v budúcnosti mohli k nim vracať a systematicky si ich všímať. Sú to:
   </p>
   <p>
    1. Nezdravý podnikateľsko-obchodný systém v SND.
   </p>
   <p>
    2. Otázka jedného či dvoch činoherných súborov v SND.
   </p>
   <p>
    3. Kritika repertoáru slovenskej činohry.
   </p>
   <p>
    4. Kritika práce režisérskej, hereckej a kritika javiskovej slovenčiny.
   </p>
   <p>
    5. Problém slovenského hereckého dorastu.
   </p>
   <p>
    6. Možnosti novej avantgardnej scény v Bratislave.
   </p>
   <p>
    A iné.
   </p>
   <p>
    Podnikateľsko-obchodný systém kladieme na prvé miesto v rade neriešených problémov v
         SND. Sme o ňom presvedčení, že je hlavnou prekážkou zdravého rozvoja divadelného umenia na
         Slovensku. Systém tento zapríčiňuje, že na reprezentačnej
    <span class="emphasis">
     <em>
      slovenskej,
            národnej
     </em>
    </span>
    a v skutočnosti jedinej stálej scéne slovenskej robia sa ústupky
         vkusu publika, hrajú sa klzké, odpudivé operety v premnohých reprízach (
    <span class="emphasis">
     <em>
      Na tý
            louce zelený
     </em>
    </span>
    vlani 34 ráz) a hry kasové (od začiatku tejto sezóny už dve
         činohry priemernej úrovne:
    <span class="emphasis">
     <em>
      Maturita
     </em>
    </span>
    od Fodora a
    <span class="emphasis">
     <em>
      Kamaráde,
            kde jsi?
     </em>
    </span>
    od Štěpánka), zatiaľ čo skutočné umenie zostáva v závoze. Podnikateľ
         je skoro všemohúcim pánom divadla, pravda, bez umeleckej zodpovednosti a bez akýchkoľvek
         vyšších starostí. Pri rozhodovaní medzi úspechom obchodným a umeleckým vyhráva u neho,
         prirodzene, vždy ten prvý. Osobne nemožno z takéhoto stavu obviňovať samého podnikateľa,
         ale skôr zodpovedných činiteľov, ktorí sa tak ľahtikársky zbavujú starosti o SND tým, že
         túto starosť prenášajú na súkromníka p. A. Drašara.
   </p>
   <p>
    Otázka jedného či dvoch činoherných súborov na SND je ako horúca kaša, do ktorej každý
         len zďaleka fúka. Fakt je, že dva súbory sú pre nás toho času prepychom, daromným
         trieštením síl. Okrem toho existencia dvoch súborov vnáša do umeleckej práce hercov i
         režisérov nezdravé napätie, osobné aj ideové. Do akých nechutností vie sa takéto napätie
         vystupňovať, ukázalo sa na začiatku tejto sezóny, keď sa dostali do verejnosti klebety o
         prestupovaní členov zo súboru slovenského do českého. Áno, aby sa uplatnila aplikácia
         predvojnového Masarykovho hesla o dvoch univerzitách i pre naše divadlo, potrebovali by sme
         v Bratislave činohry dve. No rozhodne nie v takej forme, ako ich máme dnes. Obe činohry
         pracujú dnes v zásade tými istými prostriedkami, za tých istých predpokladov, majú zhruba
         ten istý repertoár, obracajú sa k tomu istému obecenstvu, lenže jedna to robí v jazyku
         českom, druhá v slovenskom. To je jediný rozdiel. Úbožiacky a chabý. Vyzerá to tak, akoby
         oba súbory chceli nasilu dokazovať absolútnu odlišnosť oboch jazykov. Akoby česká činohra
         snažila sa hrať len pre Čechov, slovenská len pre Slovákov. Zrejme je to snaženie úplne
         zvrátené, s ktorým nemôže súhlasiť dobrý Čech ani dobrý Slovák. A naskrze už nie
         Čechoslovák. A jednako tento stav trvá a zbytočne hamuje ťažké začiatky slovenského
         divadelníctva.
   </p>
   <p>
    Z repertoáru tohoročnej sezóny absolvovala slovenská činohra dosiaľ tri kusy: Spomenutú
    <span class="emphasis">
     <em>
      Maturitu
     </em>
    </span>
    (správne Matúru) od Fodora,
    <span class="emphasis">
     <em>
      Kvetnatú
            cestu
     </em>
    </span>
    od Katajeva a
    <span class="emphasis">
     <em>
      Večer trojkráľový
     </em>
    </span>
    od Shakespeara.
         Prvé dva kusy neznačia nijaký hodnotný prínos. Maturita je kusom vyslovene kasovým, šikovne
         štekliacim davový sentiment, Kvetnatá cesta je zas chabým pokusom o karikatúru „meštiackych
         zvyškov spoločnosti“ v SSSR. Až vo včerajšej premiére Shakespearovho Večera trojkráľového v
         preklade nebohého Vladimíra Roya ukázal slovenský súbor, že stačí svojimi silami na
         zdolanie i najťažších vecí svetového repertoáru. Večer trojkráľový patrí síce k tým dielam
         Shakespearovým, ktoré boli napísané akoby mimochodom spakruky, k dielam, v ktorých hneď na
         prahu treba sa odovzdať ilúzii, uviesť sa do stavu sna, nasadiť úsmev zmierlivého
         pochopenia. No nebol by Shakespeare Shakespearom, keby i v takýchto krehučkých veselohrách
         nebol vytvoril postavy, na ktorých si herec rád polakotí. S potešením sme sledovali najmä
         výkon Bagara v úlohe Malvolia, ako vychutnával (skoro by sa dalo povedať vycmukoval) každý
         detail svojej precióznej úlohy. Miesto Figuru v úlohe blázna pravdepodobne lepšie by sa bol
         uplatnil Guttmann. No treba s uznaním kvitovať dobrú snahu režiséra Borodáča, keď dáva
         možnosť i mladým hercom učiť sa v podobne náročných úlohách. Borodáčová mohla prekvapiť
         všetkých tých, ktorí s vytrvalou neústupčivosťou chceli by túto herečku vidieť len v rolách
         sedliackych žien. Mohla im konečne dokázať, že vie prežiť a celkom rázovite filigránsky
         predstaviť i postavy takého krehučkého žánru, ako je Viola vo Večere trojkráľovom.
         Pomýleným zdalo sa nám poňatie úlohy Tobiáša pánom Sýkorom. Naturalistický jeho výkon
         rozhodne nebol v súlade s poetickým a fantastickým rázom celého diela. Prekladu Royovmu
         všeličo by sa dalo vyčítať. Najšťastnejšie pretlmočil básnické partie diela: „Chyž z vŕby k
         bránam postavil bych rád / a lkaním duše obliehal bych dom / spev zložil bych o lásky
         zhŕdaní / a vspieval bych ho priamo v mŕtvu noc.“ Tu je preklad plynný, primeraný ľahkému
         okrídlenému slohu diela. Inde však, v partiách dramatických, tok reči často zadŕhajú
         nejaviskové skladby viet. No ani za Roya nemáme dnes náhrady. Shakespeare je pre nás
         zamknutý siedmimi zámkami, kým sa nenájde nový prekladateľ.
   </p>
   <p>
    Chceli by sme sa ešte zmieniť o dvoch drámach, ktoré činohra reprízovala zo staršieho
         repertoáru. Pri návšteve prezidenta republiky bol to Stodolov
    <span class="emphasis">
     <em>
      Svätopluk
     </em>
    </span>
    s novou hudbou Suchoňovou a počas slávností Slovenskej
         ligy Palárikovo
    <span class="emphasis">
     <em>
      Dobrodružstvo pri obžinkoch
     </em>
    </span>
    . Oba kusy výrazne ukázali,
         kade vedie cesta umeleckého vzrastu pre slovenské divadlo. Nielen zo stránky úspechu u
         obecenstva, ale i zo stránky hereckého výrazu režisérskych výbojov. Presvedčili nás znovu,
         že ako v iných odboroch i v divadle musíme predovšetkým stavať na svojom a zo svojho. To,
         čo sa ešte dnes podarilo vyťažiť Borodáčovi z Palárika, čo aktuálneho vedeli vytvoriť
         hlavní predstavitelia z jeho storočných figúrok, to nemohli by nám poskytnúť v nijakom kuse
         cudzokrajnom.
   </p>
   <p>
    V poslednom čase nadhodená bola v Bratislave otázka založenia novej avantgardnej scény.
         Literárny odbor Umeleckej besedy usporiadal o veci anketu. Referát Vladimíra Klimeša
         stretol sa na nej s nečakaným záujmom divadelníkov i spisovateľov. Otázka je zrejme veľmi
         aktuálna a nemôžeme ju odbaviť niekoľkými slovami. Preto sa k nej vrátime obšírnejšie v
         budúcom referáte.
   </p>
   <p>
    <span class="emphasis">
     <em>
      (1936)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3994">
       </a>
       Hra o Barbore na javisku SND
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Bolo by možno predpokladať, že premiéra pôvodnej slovenskej hry na javisku SND je
         udalosťou, ktorá aspoň na chvíľu rozvlní stojaté vody nášho divadelného života. Prinajmenej
         to by bolo možno predpokladať, že hľadisko divadla zaplní sa aspoň na jeden večer
         obecenstvom, ktoré netrpezlivo čaká nové diela a nových autorov. Veď zanedbaný úhor našej
         dramatickej spisby čaká oráčov, a keď sa na plagátoch zjaví nové meno, malo by ono rozrušiť
         novou nádejou apatiu tých, čo už prestávajú dúfať, že i na tomto poli zapojí sa v dohľadnom
         čase náš život do toho rozmachu, ktorý nastal po prevrate v ostatných odboroch umenia. No
         zdá sa, že ani s týmto minimálnym predpokladom nemôžeme už rátať. Boli sme minulý týždeň
         vzácnymi svedkami takejto premiérovej udalosti. Vzácnymi preto, lebo nás bolo v hľadisku
         žalostne málo. Okrem kritikov a referentov prišlo sa na túto udalosť podívať sotva sto
         ľudí. Referenti denných časopisov hľadali výhovorku: boli vraj súčasne v Bratislave i akési
         mikulášske zábavy, preto vraj… atď. Obyčajné tancovačky vedia teda odviesť pozornosť od
         udalosti, ktorou by mala byť premiéra slovenskej hry. Sme v pokušení upadnúť do
         lamentujúceho pátosu a nazvať tanec na tých mikulášskych zábavách tancom nad hrobom
         slovenského divadla.
   </p>
   <p>
    Nejde pri tomto našom žalostení vôbec o to, že spomínaná premiéra nijakou udalosťou
         nebola. V každom z nás mal byť pred jej uskutočnením aspoň zdrap nádeje, že udalosťou bude.
   </p>
   <p>
    V príbehu, ktorý sa Ján Greža podobral zdramatizovať, ide v podstate o mravný konflikt
         medzi spustlým kráľom Žigmundom a jeho druhou ženou Barborou Celskou. A súčasne o konflikt
         jej milenca Jána z Wallenrodu, ktorý spočiatku podľahne svojim citom k mladej kráľovnej,
         aby sa neskôr trpko z nich kajal a vstúpil do rehole križiakov. Dva tieto konflikty
         roztiahnuté sú do časového obdobia dvaadvadsiatich rokov (1415 — 1437). Už toto časové
         rozpätie samo bolo autorovi neprekonateľnou prekážkou v sústredení a dramatickom
         vystupňovaní deja. Oba konflikty sú rozvinuté i riešené vlastne už v prvých troch obrazoch.
         Čo nasleduje potom, je len chabým doznievaním udalostí, ktoré už diváka nevedia upútať.
         Okrem toho vymkli sa v týchto posledných dvoch dejstvách charaktery hlavných osôb autorovi
         z rúk. Z cynického Žigmunda stáva sa náhle a neodôvodnene sentimentálny a umravnený sudca
         nad Barborou. A naopak, z cnostnej a sentimentálnej Barbory vykľuje sa odrazu postava
         cynická, skoro satanská, ktorá v dlhých a nedramatických monológoch rieši to, čo malo byť
         rozriešené priamou, dramatickou akciou. K týmto krasorečníckym tirádam zvádzala autora
         pravdepodobne okolnosť, že sa podobral napísať celú hru vo veršovaných alexandrínoch.
         Kritici videli v tomto pokus, ktorému slúžil za vzor taký Cyrano de Bergerac od Rostanda
         alebo Súd lásky od Vrchlického. No celkom inak znejú podobné krasorečnícke pasáže z úst
         chvastavého Cyrana, pretože tu tvoria čiastku jeho charakteristiky. A celkom inak znejú v
         Súde lásky, kde ich ospravedlňuje lyrická motivácia celej hry. V Grežovej
    <span class="emphasis">
     <em>
      Barbore
     </em>
    </span>
    sú alexandríny len vítanou kulisou (žiaľ, priezračnou),
         ktorou pokúša sa autor ukryť svoje dramatické slabiny. Mohlo by sa autorovi vyčítať i to,
         že nevyužil dostatočne historické prostredie hry, ani úlohu, ktorú v tomto prostredí hrali
         jednotlivé osoby. Myslíme, že najmä charakteristika Barbory, ženskej v skutočnosti veľmi
         ctibažnej, hrajúcej i v politike dosť význačnú rolu, hodne týmto utrpela. Veľmi šablónovite
         predstavený je i Žigmund. Na javisku je to obyčajný chlípnik a korheľ a nikde nevidno, že
         tento človek „robil skutočne európsku, a tedy vlastne svetovú politiku,“ ako to stojí
         napísané (pravdepodobne od samého autora) v divadelnom programe. Nazdáme sa, že takéto veci
         nestačí napísať ako komentár do programu, ale že sa ony musia vidieť na javisku.
   </p>
   <p>
    Vcelku musíme však Grežovu Barboru uvítať ako sľubný pokus nového dramatického autora.
         Chyby, ktoré sme spomenuli, nie sú síce malicherné, ale treba uznať, že na mnohých miestach
         hry ukázal autor i kladné stránky svojho talentu. I reč hercov znela z javiska nečakane
         čisto a správne. To treba konštatovať. Najmä keď uvážime, že autor nie je pôvodom Slovák.
   </p>
   <p>
    Z hercov vynikla najmä Meličková v úlohe Barbory. Bagarovi nemožno sa diviť, že v úlohe
         Žigmunda podal výkon veľmi matný a mĺkvy. Tak isto aj Guttmann v úlohe šľachtica
         Rozgonyiho. Trochu nepohyblivý, hlasove i mimicky, bol Jamnický v úlohe Wallenroda.
         Priveľmi ešte vidno na ňom námahu a úzkostlivú starostlivosť, s ktorou študuje všetky svoje
         úlohy. Prekvapila príjemne Wagnerová vo frapantnom poňatí úlohy kurtizány Impérie. Réžii
         Janka Borodáča nemožno nič vyčítať. Usilovala sa dať hre všetko, čo jej dať mohla. V L.
         Hradskom má už naša scéna osvedčeného pomocníka, ktorý výpravou hry vie vytvoriť zakaždým
         príhodný a umelecky veľmi výrazný jej rámec.
   </p>
   <p>
    <span class="emphasis">
     <em>
      (1936)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4021">
       </a>
       Divadelné glosy
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Zdá sa, že tejto sezóny nedožijeme sa už veľkej udalosti ani prekvapenia na scéne
         Slovenského národného divadla. Od svojho návratu z Košíc, teda za celé tri týždne, zmohla
         sa slovenská činohra len na jednu premiéru, a i to na premiéru hry, ktorá vopred bola
         odsúdená na neúspech. Szaniawskeho hra
    <span class="emphasis">
     <em>
      Advokát a ruže
     </em>
    </span>
    je typická
         komorná dráma, veľmi tlmeno ladená, komponovaná v poltónoch, náznakoch, poetických
         metaforách, ktoré nijako nemôžu zapôsobiť na obecenstvo, privyknuté, aby sa mu všetko
         dávalo po lopate. Dramatické konflikty sú v nej len naznačené, skôr ich len tušíš, ako
         vnímaš, a práve keď čakáš, že už-už sa vyostria a vybuchnú naplno, zastrie autor nežným,
         lyrickým zvratom pripravenú situáciu a opona potichu, nenápadne zakryje scénu. Tušíš len,
         že hra ešte pokračuje, ale treba veľmi intímneho priľnutia k jej poetickému deju, aby si
         vypátral, kde a ako. Hlavnú postavu advokáta, ktorý sa na vrcholci svojej kariéry uťahuje
         na odpočinok, aby pestoval ruže a v tichej zhode s ich nežnou krásou hľadal zmierenie so
         sebou a so svetom, vytvoril Ján Sýkora. Istotne dobre pochopil svoju úlohu, zahral ju v
         tichej molovej stupnici, s clivou rezignáciou a veľmi vkusne. Lenže práve tu ukázala sa
         nesúcosť tejto hry pre veľké divadlo: najpoetickejším častiam (hru dobre preložil M. Stano)
         nedalo sa ďalej od javiska prosto rozumieť, pretože, ak nemala byť narušená konštrukcia
         celej hry, museli byť prednesené stlmeným, tichým hlasom. Réžia dr. Jamnického nemohla tu
         nič zachrániť a tak isto musela sa podrobiť štruktúre hry. V malom, komornom divadle mohla
         hra mať vskutku zaslúžený úspech. Ako ho i mala vo Varšave, kde dosiahla vari až päťdesiat
         repríz.
   </p>
   <p>
    Z repertoáru českej činohry nemôžeme v tomto referáte nespomenúť Čapkovu
    <span class="emphasis">
     <em>
      Bielu
            nemoc
     </em>
    </span>
    , ktorá mala v Bratislave premiéru týždeň po premiére pražskej a hrala
         sa potom denne celý týždeň, kým len český súbor neodišiel do Košíc. Mohla sa hrať ešte i
         ďalej, pretože ostatné predstavenie bolo vypredané rovnako ako prvé. Úspech bol teda i v
         Bratislave dokonalý. Istotne i zásluhou režiséra (Šulca) a hercov (Budský ako dr. Galén,
         Tihelka ako Maršal, Želenský ako dr. Sigelius), ktorí skutočne podali v hre svoje vrcholné
         výkony. Údajne celé bratislavské predstavenie vyznelo ešte pôsobivejšie ako predstavenie
         pražské. Nechceme prísť do záplavy kritík a referátov o tejto hre so svojou troškou len z
         povinnosti. Žiada sa nám povedať čosi zásadného. Zdá sa nám totiž, že kým jedna časť
         pražskej kritiky leží pred Čapkom v zbožnom údive skoro na bruchu, zatiaľ druhá časť vidí v
         ňom skoro vlastizradcu. Z týchto stanovísk posudzujú potom i jeho najnovšie dielo. Jedným
         zdá sa hra bohvieaká odvážna, bohvieakej umeleckej nosnosti, druhým zas je ona provokáciou,
         dráždením Hitlera a pod. Nám zdá sa nová Čapkova hra obyčajným pamfletom, zručne
         skomponovaným, ale postaveným na lživom a falošnom motíve. V čom je ten motív? V tom, že v
         svete vypukne záhadná nová epidémia, ktorá hrozí zahubiť celé ľudstvo. Nájde sa však
         predmestský lekár, ľudomil, humanista, ktorý objaví proti nemoci účinný liek, ale nechce ho
         vyzradiť, iba pod podmienkou, že národy zastavia zbrojenie a prípravy na vojnu. Akútne a
         skutočné nebezpečenstvo vojny zažehnáva teda autor neskutočným, fingovaným prostriedkom.
         Naozaj sa divíte, ako sa na to môžu ľudia so záujmom dívať. Celý základ hry je zrejme
         falošný, nemôžeme sa predsa spoliehať, že nás z dnešných úzkostí vyvedie nejaký dr. Galén.
         Nemôžeme sa brániť proti bombám a tankom chimérami, blúznením o bielej chorobe, ktorá celé
         to budúce šialenstvo zastaví. Autor nám zrejme sype piesok do očí, jeho hra odvádza našu
         pozornosť a ostražitosť od vecí skutočných na pole fantázie a nezmyslov. A toto je slabina
         hry. Toto z nej robí efemérny pamflet, ktorý z nadčasového hľadiska stráca akúkoľvek cenu.
   </p>
   <p>
    Po tomto všetkom najradostnejšou udalosťou divadelného života v mesiaci februári zostáva
         vystúpenie víťazov slovenských ochotníckych divadelných závodov na scéne SND. Stalo sa tak
         v sobotu 13. t. m. A je dobrým zvykom, že sa tak stáva v ostatné časy každý rok. Nemôžeme,
         pravda, porovnávať výkony ochotníkov s výkonmi profesionálov, no jednako zdá sa nám, že
         budúcnosť slovenského divadelníctva patrí ešte vždy skôr ochotníkom ako profesionálom. Tu,
         medzi ochotníkmi, možno totiž pozorovať aspoň vývin, rast, zatiaľ čo na scéne
         profesionálnej nedajbože sa pohnúť z miesta. Tohto roku dostal sa do Bratislavy
         predovšetkým Spevokol z Turč. Sv. Martina (víťaz v skupine mestských pokročilých krúžkov a
         držiteľ memoriálu slovenského ochotníctva za rok 1937), ktorý zahral ukážku z Gogoľovho
    <span class="emphasis">
     <em>
      Revízora
     </em>
    </span>
    . Z mestských začiatočníckych krúžkov predstavil sa v
         Bratislave divadelný krúžok miestneho odboru Matice slovenskej z Brezna nad Hronom ukážkou
         z Tajovského
    <span class="emphasis">
     <em>
      Smrti Ďurka Langsfelda
     </em>
    </span>
    . Zo skupiny dedinských
         začiatočníckych krúžkov videli sme víťaza: Združenie katolíckej mládeže zo Sliačov v
         Liptove. Predstavenie bolo vypredané a výkony ochotníkov obecenstvom vďačne prijaté.
   </p>
   <p>
    <span class="emphasis">
     <em>
      (1937)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4053">
       </a>
       V SND nič nového
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    15. augusta tohto roku končí sa termín platnosti divadelnej koncesie, ktorá dnešnému
         direktorovi SND Antonínovi Drašarovi dáva skoro monopolné právo divadelného podnikania na
         území celého Slovenska. Naša kultúrna verejnosť očakávala, že tento termín bude vhodnou
         chvíľou na radikálne zreorganizovanie slovenského divadelníctva. Slovenská liga zvolala
         zavčasu (17. februára) anketu, na ktorej mali sa zástupcovia kultúrnych a divadelných
         inštitúcií vysloviť, ako si toto zreorganizovanie predstavujú. Ako už toľko ráz dosiaľ (r.
         1933 na ankete Slovenskej ligy, r. 1934 na valnom zhromaždení Matice, r. 1936 na kongrese
         slovenských spisovateľov) vyslovili sa títo zástupcovia, prirodzene, i teraz za
         poštátnenie, prípadne za pokrajinčenie SND. Lenže, ako už toľko ráz dosiaľ, vyslovili sa i
         teraz nadarmo. Lebo hľa, už na 26. februára pousiloval sa krajinský úrad pozvať si všetkých
         divadelných direktorov (Drašara, Ivana, Földesa a zástupcu bratislavského Theatervereinu)
         na poradu, aby prvému z nich, Drašarovi, prisľúbil, že jeho koncesia bude predĺžená na
         ďalšie tri roky.
   </p>
   <p>
    Zostane teda v SND ďalšie tri roky všetko pri starom. Bolo by však chybou, keby sme sa s
         tým uspokojili len preto, že krajinský úrad tak rozhodol. Keďže však podľa doterajších
         skúseností rezolúcie a ankety nepomáhali, slovenská verejnosť bude musieť hľadať iné
         prostriedky, ako postaviť SND na zdravé nohy. Volá sa po novom, priebojnom divadle v
         Bratislave. Nuž tu je príležitosť ukázať, že takéto divadlo môže popri dnešnom ochromenom
         Národnom divadle úspešne existovať. Za tri roky je možné vybudovať v Bratislave modernú,
         pružnú scénu, ktorá pretromfne činohru SND. A potom, hádam, ozve sa v pánoch, ktorí o veci
         rozhodujú, pocit zodpovednosti.
   </p>
   <p>
    Ako ľahtikársky postupuje sa u nás vo veciach divadelných, vidno i zo spôsobu, akým sa
         rozhoduje o založení divadla v Košiciach. Prvou starosťou bolo vybrať osoby, ktoré nové
         divadlo budú spravovať (Fraňo Devinský ako zástupca direktora Drašara, Ivo Lichard ako šéf
         slovenskej činohry a Drahoš Želenský ako šéf činohry českej), a až dodatočne bude sa hľadať
         poslanie slovenského divadla na východe a látať jeho umelecká pôsobnosť. Nechceme tým
         povedať, že sa spomenutí páni v nových svojich funkciách neosvedčia, no istotne by bolo
         bývalo rozumnejšie ujasniť si najprv
    <span class="emphasis">
     <em>
      dokonale
     </em>
    </span>
    predpoklady a podmienky,
         ktoré nové divadlo má splniť, a až potom hľadať súce osoby. Ale i bez tohto je už vopred
         isté, že všetky slabosti a nedostatky, ktorými trpí divadlo v Bratislave, prenesú sa v
         miere oveľa vyššej i na divadlo košické. Už sama skutočnosť, že v Košiciach bude založený
         činoherný súbor slovenský a český a okrem toho súbor operetný, berie vopred všetky šance
         zdravému vývoju nového divadla. Tak isto ako v Bratislave bude tu kvitnúť opereta a
         slovenské slovo bude na javisku iba trpené ako nevyhnutné zlo, ako nepríjemný hosť, ktorému
         nemožno ukázať dvere.
   </p>
   <p>
    So založením divadla v Košiciach súvisí i navrhované zlúčenie českého a slovenského
         činoherného súboru v Bratislave do súboru jediného, slovenského. O komplikáciách, ktoré sa
         pri tomto návrhu vyskytli, podrobne referuje Ferdinand Hoffmann vo februárovom čísle
         Slovenských pohľadov. Nebudeme opakovať jeho vývody, pretože s nimi doslovne súhlasíme a
         čitateľom Elánu sú už iste známe. Môžeme len potvrdiť, že „ak sa má slovenskému
         profesionálnemu divadelníctvu dať nehatená možnosť vývinu, treba okrem pokrajinčenia alebo
         poštátnenia SND najsamprv Slovenské národné divadlo poslovenčiť“. A i na podopretie
         ostatných poznámok v tomto referáte dovoľujeme si odvolať sa na spomenutý Hoffmannov
         článok, ako i na článok režiséra Borodáča v tom istom čísle Slovenských pohľadov.
   </p>
   <p>
    *
   </p>
   <p>
    Z noviniek tohoto mesiaca prichodí nám referovať iba o Kaufmannovej a Hartovej hre
    <span class="emphasis">
     <em>
      Veselo sa točíme dokola
     </em>
    </span>
    , ktorá mala premiéru v sobotu 20. t. m. Je
         to jedna z tých vtipne zlepených amerických bublín, ktorými sme v ostatné časy už pár ráz
         príjemne zabili večer. Z jediného šikovného triku vyťažili tu autori naozaj maximálne
         množstvo napínavých situácií. Trik je v tom, že dej predvádza sa divákovi nie od začiatku
         do konca, ale naopak — od konca k začiatku. Prvá scéna odohráva sa roku 1934, ostatná roku
         1916. Dej sa teda rozmotáva, miesto aby sa zamotával; začína sa vyvrchoľujúcou,
         katastrofálnou scénou a končí sa nenápadnou, jemne ironickou expozíciou hlavnej osoby
         drámy, Richarda Nilesa, dramatického autora. Je to naozaj vtipný trik. Ale, bohužiaľ, nič
         viac ako trik. Trik zručného divadelného eskamotéra, ktorý sa nedá viac použiť, keďže ho
         obecenstvo dokonale prehliadlo v tejto jedinej hre. Autori pokúšajú sa o akýsi „prierez“
         vyššou americkou spoločnosťou. To je teraz v USA veľkou módou. „Prierezy“. Nielen v dráme,
         ale i v románe. Na tomto priereze pp. Kaufmanna a Harta vidno však sotva čo viac, ako že
         chlapi a ženy pijú v Amerike
    <span class="emphasis">
     <em>
      whisky
     </em>
    </span>
    , tancujú pri jazze, zrádzajú a
         klamú sa navzájom, konajú cesty do Európy (so zvláštnou pasiou do Sv. Moritza) a že k tomu
         všetkému dopracujú sa zo skromných začiatkov, od piky, čiže sú tzv. selfmademani. No to sú
         veci natoľko známe, že pp. Kaufmann a Hart potrebujú veľkú dávku bezočivosti, aby sa mohli
         tváriť ako objavitelia. Táto bezočivosť ide najďalej vari tam, kde autori ústami Nilesovho
         priateľa, maliara Cralea, s opovrhnutím hovoria o tých módnych drámach, čo sú ako bubliny:
         ideš z divadla štvrť hodiny po ulici a zabudneš na všetko, čo si videl. Môžeme ubezpečiť
         pp. autorov, že sme zabudli na ich Veselo sa točíme dokola hádam ani nie za štvrť hodiny a
         že len s námahou zbierame teraz, pri písaní tohto referátu, svoje spomienky.
   </p>
   <p>
    Inak hra bola dobrou príležitosťou, aby slovenský súbor ukázal, že i v kusoch takto
         náročných zo stránky technickej, režijnej i hereckej, pohybuje sa už bezpečne po
         javiskových doskách. Samotná otázka obsadenia všetkých úloh (v hre vystupuje 34 osôb) bola
         by ešte pred pár rokmi predstavovala neprekonateľnú ťažkosť. Dnes okrem dvoch-troch
         nepatrných výnimiek mohla už byť táto otázka rozriešená veľmi uspokojivo, vďaka niekoľkým
         výpomocným silám z dorastu v menších úlohách. Režisér a predstaviteľ hlavnej osoby Andrej
         Bagar znova ukázal sa ako najmarkantnejší člen súboru. Režijne ovládol hru temer bezvadne.
         Istotne mu pritom značne pomohlo i vtipné scénické vystrojenie hry od arch. Tröstera.
         Vďačná epizodická úloha Sýkorovej odmenená bola potleskom pri otvorenej scéne. Presvedčivo,
         až vari priveľmi presvedčivo zahrala najťažšiu úlohu Júlie Oľga Országhová. Niektoré jej
         výstupy (napr. posledný vo IV. obraze) bol by azda lepšie vyznel, keby bol zahratý trochu
         stlmenejšie. Meličková, Guttmann, Jamnický, Kello a ostatní predstavili sa svojimi
         štandardnými, spoľahlivými výkonmi. S uznaním treba sa ešte zmieniť o temperamentnej hre
         Beranovej. Hre by veľmi bola osožila prísnejšia korektúra jazyková. Rečových chýb bolo
         neúrekom.
   </p>
   <p>
    <span class="emphasis">
     <em>
      (1937)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4091">
       </a>
       Druhá pôvodná premiéra v SND
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Miloš
       <span class="emphasis">
        <em>
         Gontko: Hora volá.
        </em>
       </span>
       Dráma v troch dejstvách. Réžia
               Andrej Bagar. Scéna arch. L. Hradský. Premiéra 27. apríla 1937.
      </p>
     </blockquote>
    </div>
   </p>
   <p>
   </p>
   <p>
    Na samom konci divadelnej sezóny dočkali sme sa druhej pôvodnej hry na javisku SND. 1.
         mája odišla slovenská činohra z Bratislavy na vidiek a pár dní predtým videli sme premiéru
         Gontkovej drámy
    <span class="emphasis">
     <em>
      Hora volá
     </em>
    </span>
    . Dve pôvodné hry za sezónu nebolo by azda
         ani tak málo na naše pomery, keby to boli hry mocné, umelecky vyzreté a keby dosiahli — aby
         sme boli skromní — dovedna aspoň 15 repríz. Ale dva debuty, dva slabé debuty, ktoré sa
         neodvážia ani na jeden trochu smelší experiment, ktoré dovedna zaplnia 4 (slovom štyri)
         večery z celého repertoáru, to je vari predsa len trochu málo i na naše pomery. Ale ani
         inak nemôžeme byť s repertoárom slovenskej činohry v minulej sezóne nijako spokojní.
         Prevažovali v ňom hry kasové (počínajúc
    <span class="emphasis">
     <em>
      Matúrou
     </em>
    </span>
    a končiac komédiou
    <span class="emphasis">
     <em>
      Veselo sa točíme dokola
     </em>
    </span>
    ), zatiaľ čo klasický repertoár bol odbavený
         Shakespearovým
    <span class="emphasis">
     <em>
      Večerom trojkráľovým
     </em>
    </span>
    a súčasná dramatická produkcia
         svetová (Shaw, O’Neill atď.) akoby pre SND ani neexistovala. Ani dve ruské činohry
    <span class="emphasis">
     <em>
      (Kvetnatá cesta a Krečinskij sa žení)
     </em>
    </span>
    neboli nijakým mimoriadnym
         prínosom. Slovom, bilancia je chudobná.
   </p>
   <p>
    *
   </p>
   <p>
    Hru Miloša Gontku možno zaradiť kdesi doprostred medzi ochotnícke hry Urbánkove a tvorbu
         Stodolovu či Tajovského. Stavbou, technikou ani rečou nedosahuje ich umeleckú úroveň.
         Prevyšuje však hry Urbánkove nesporne aspoň tým, že autor drží sa témy a neodbočuje do
         naivných folkloristických scén. Nesympatickým, akoby z časopisu Ahoj vypožičaným názvom
         chcel autor vzbudiť záujem o pytliacke prostredie, v ktorom sa dráma odohráva. Bohužiaľ, z
         tohto prostredia vyťažil Gontko veľmi málo. Pytliacka vášeň hrdinu hry Ondreja Bučana je v
         hre kulisou, „technickým prostriedkom“, aby Bučan mohol zastreliť horára, z čoho potom
         vzniká nosný dramatický konflikt celej hry, keď je z vraždy obvinený Pavel Horniak, milý
         Bučanovej dcéry Marky. Autor, pravda, nevládal rozviesť tento konflikt v plnej a mohutnej
         škále a pomohol si jednoducho tým, že odsúdil Marku na trápnu mlčanlivosť, namiesto aby na
         ňu preniesol celý dramatický uzol hry. Marka sa totiž náhodou dozvie, že skutočným vrahom
         je jej otec. Od tejto chvíle mala by sa dejová akcia sústrediť na jej osobe. No miesto toho
         ju autor úplne vyradí z deja tým, že jej dáva zamdlieť a do konca hry nevloží už potom do
         jej úst vari ani desať slov. Hra zostáva ležať na osobe Bučanovej, rozvíja sa ťažkopádne a
         záverečný akt, v ktorom sa Bučan vyzná z vraždy, aby si uchránil lásku a úctu svojej dcéry,
         zdá sa divákovi nepripraveným.
   </p>
   <p>
    Vcelku možno o hre Gontkovej povedať, že je súca a odporúčaniahodná na ochotnícke
         javiská (už i pre skromné nároky technické), ale že uvedenie jej autora na javisko SND bolo
         predčasné. Keby Miloš Gontko bol poznal svoje začiatočnícke slabiny najprv na javiskách
         ochotníckych, mohol byť jeho debut (pri druhej, tretej hre) na javisku SND oveľa
         úspešnejší.
   </p>
   <p>
    <span class="emphasis">
     <em>
      (1937)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4139">
       </a>
       Divadelné glosy
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Prvá premiéra
     </em>
    </span>
   </p>
   <p>
    Slovenská činohra Národného divadla vstúpila do novej sezóny 4. septembra komédiou
    <span class="emphasis">
     <em>
      Vzbura rodičov
     </em>
    </span>
    od dánskeho dramatika Jensa Lochera. Z repertoára,
         ktorý oznámil režisér Janko Borodáč na túto sezónu, je to vari najmenej náročný kúsok.
         Matka a testiná niekoľkých podarených manželských párikov, ktoré ju chodia navštevovať len
         raz do roka, aby si vybrali apanáž a mohli sa ďalej navzájom veselo klamať a rozvádzať,
         spriahne sa so správcom svojej fabriky a odoprie deťom peniaze. Komická situácia a morálne
         naučenie, ktoré z toho vyplynie, má ukázať, že celý ten rozvrat v moderných rodinách
         umožnený je len bezstarostným a leňošivým životom a že náhle má ísť do tuhého, manželia sa
         znova nájdu a primknú jeden k druhému. Predstavenie vyznelo veľmi srdečne a skromné
         obecenstvo po dlhej prázdninovej prestávke vďačne kvitovalo výkony hercov i réžie. Zrejme
         mu neprekážalo, že oboje miestami trochu zakolísalo. Zbytočné bolo napr. trieštiť celkové
         realistické poňatie hry štylizovanými výstupmi, ako bol ten pri pití čiernej kávy. Z hercov
         veľmi precízne a naozaj účinne vypracovala svoju epizódnu úlohu Oľga Borodáčová. Podľa toho
         sa vari pozná ozajstný herec, že i z nepatrnej úložky vie vykresať božiu iskru a zahrať ju
         tak, aby vynikla i medzi úlohami veľkými. Z ostatných upútal nás najmä dr. Jamnický.
         Sympatické je, ako tento herec premáha svedomitou prípravou niektoré obmedzenia svojich
         schopností. Od úlohy k úlohe sú jeho výstupy istejšie a výrazové prostriedky
         mnohostrannejšie. Rozmýšľa o svojom povolaní zrejme veľmi vážne a určuje si tréning veľmi
         prísny. Ostatní herci spoliehali sa hodne na svoju rutinu a neoddali sa hre s úplnou
         vervou. Pomýlene bola obsadená úloha V. Březinovej, ktorej lepšie svedčia postavy
         jemnejšie, ako bola postava najmladšej ratolesti rodiny. Inak dobre, že tento kúsok
         odbavila si činohra hneď po prázdninách, pretože uprostred sezóny mohol by vážne naštrbiť
   </p>
   <p>
   </p>
   <p>
    <span class="emphasis">
     <em>
      nový repertoár
     </em>
    </span>
    ,
   </p>
   <p>
    ktorý, zdá sa, je pripravený veľmi starostlivo. Z domácich vecí sľubuje predovšetkým
         novú inscenáciu Hviezdoslavovej drámy
    <span class="emphasis">
     <em>
      Herodes a Herodias
     </em>
    </span>
    , ktorá je na
         programe 26. septembra ako slávnostné predstavenie v deň odhalenia Hviezdoslavovho pomníka
         v Bratislave, a novú komédiu od Ivana Stodolu
    <span class="emphasis">
     <em>
      Veľkomožní páni
     </em>
    </span>
    . Túžobne
         vyčkávané prekvapenie od nového domáceho autora teda predbežne zasa vystalo. Šéfrežisér a
         súčasne i dramaturg (apropos: dožijeme sa rozdelenia týchto dvoch takých veľmi rozličných
         funkcií medzi dve osoby?) sľubuje teda náhradu v repertoári hier preložených. Tento je
         naozaj dobre vyvážený a — čo je práve také dôležité — zverený je rukám našich najlepších
         prekladateľov. Mikuláš Gacek preloží Gorkého
    <span class="emphasis">
     <em>
      Vassu Železnovovú
     </em>
    </span>
    , Andrej
         Žarnov Iwaszkiewiczovo
    <span class="emphasis">
     <em>
      Leto v Nohante
     </em>
    </span>
    , Ferdinand Hoffmann Goldoniho
    <span class="emphasis">
     <em>
      Luhára
     </em>
    </span>
    , dr. Jamnický Claudelovo
    <span class="emphasis">
     <em>
      Zvestovanie
     </em>
    </span>
    ,
         dr. Bartek Marivauxovu
    <span class="emphasis">
     <em>
      Hru lásky a náhody
     </em>
    </span>
    a zo starších prekladov
         uvidíme znova
    <span class="emphasis">
     <em>
      Tri sestry
     </em>
    </span>
    od Čechova v preklade Bohdany Škultétyovej.
         Okrem toho naštuduje činohra Shawovho
    <span class="emphasis">
     <em>
      Cézara a Kleopatru
     </em>
    </span>
    (preklad O.
         Brestenskej-Gessayovej), Bernsteinovu
    <span class="emphasis">
     <em>
      Lásku
     </em>
    </span>
    , Lászlóovu
    <span class="emphasis">
     <em>
      Drogériu
     </em>
    </span>
    a dávno sľubovaný Lenormandov
    <span class="emphasis">
     <em>
      Súmrak nad
            divadlom
     </em>
    </span>
    . Nebyť starých a skoro už zunovaných ťažkostí, s ktorými sa musí
         pasovať slovenská činohra (pokrajinčenie SND, rozšírenie hereckého súboru, obsadenie miesta
         dramaturga), mali by sme sa teda na čo tešiť a mohli by sme sa dívať do novej sezóny s
         dôverou. No i tak tešíme sa predbežne aspoň na predstavenie
   </p>
   <p>
   </p>
   <p>
    <span class="emphasis">
     <em>
      Herodes a Herodias
     </em>
    </span>
   </p>
   <p>
    a ľutujeme, že nemôžeme o ňom napísať referát už do tohto čísla. Režisér Borodáč pustil
         sa do druhej inscenácie hry (prvá bola roku 1926) s náramným elánom a sľubuje si od nej
         veľký úspech. Vyžiadali sme si od neho aspoň krátke interview, aby sme čitateľov
         informovali, s akými predpokladmi dostáva sa na javisko toto klasické dielo slovenskej
         dramatickej literatúry.
   </p>
   <p>
    Nebojíte sa, pán režisér, práve tejto „klasičnosti“ Hviezdoslavovej drámy? Hovorilo sa
         dosiaľ, že je to dráma knižná, nepredstaviteľná na javisku…
   </p>
   <p>
    <span class="emphasis">
     <em>
      Nepreniesol som Hviezdoslavovu drámu na javisko tak, ako je vytlačená v knihe; z
            pôvodného textu mohol som pre inscenáciu použiť len asi 45 %. A nechcem, aby sa z
            Herodesa stal kasový kus, chcem vytvoriť drámu pre slávnostné príležitosti, hoci viem,
            že popularitu Predanej nevesty ani tak nikdy nedosiahne. A čo sa týka tej klasičnosti:
            Klasická dramatická literatúra v nedávnych rokoch veľmi stratila na úvere, najmä pri
            inscenácii. Aby sa predišlo úpadku, skúšali všeličo. Tak napr. Shakespeara chceli by tak
            zjednodušiť, aby sa stal prístupným a zrozumiteľným širokým masám ľudu. Myšlienka
            ušľachtilá a ozaj kultúrna. Ale v čom je Shakespeare veľký, v čom prevyšuje fasádu
            pospolitosti? Zväčša v tom, čoho by ho asi pozbavili takzvaným „zjednodušovaním“. A tak
            je to i s naším Hviezdoslavom. Ale nezahodiť tento zaujímavý problém do starého železa —
            načim pokračovať v začatej práci.
     </em>
    </span>
   </p>
   <p>
    Nikto netají, že Hviezdoslav je veľký, ale jeho veľkosť je vraj pre bezprostredné
         vnímanie ťažká, spočíva vo váhe, ktorú dosky javiska neunesú…
   </p>
   <p>
    <span class="emphasis">
     <em>
      Áno, Hviezdoslav je ťažký. Lebo je génius myšlienkove, výrazove a štýlove.
            Neobyčajná sila slova zvyšovaná je nesmiernym bohatstvom ľudových výrazov a množstvom
            komplikovaných básnických metafor. A náš sluch a vnímavosť odvykli si od rečovej formy,
            ktorou hovoria géniovia. Na scéne usalašila sa reč pospolitá, hovor konverzačný, málo
            alebo vôbec nie básnická. Následkom toho i herci spohodlneli, odvykli si od silnejšieho,
            mohutnejšieho scénického prejavu. A výsledok? Hamlet, Macbeth hovoria dnes z javiska ako
            agent poisťovne alebo blazeovaný návštevník kaviarne. Tiež len pokusy. Je smutné, že
            práve to, v čom sa prejavuje veľkosť, mohutnosť a sila, stráca hodnotu a porozumenie. A
            toto je to, v čom je Hviezdoslavov Herodes vari najbohatší, najimpozantnejší.
     </em>
    </span>
   </p>
   <p>
    Pravda, ale krása a bohatstvo bez dramatických hodnôt by predsa len nestačili.
   </p>
   <p>
    <span class="emphasis">
     <em>
      Dramatické hodnoty Herodesa nie sú o nič menej cenné ako jeho hodnoty rečové.
            Dvor Herodesov, ako ho videl Hviezdoslav, to je studnica dramatických konfliktov. Už v
            prvých výstupoch zbadáte, že tu nejde o nejaký ľudský bagateľ, ale o udalosti a
            konflikty, v ktorých sa stretajú silne vypäté ľudské vášne a vyhranené dramatické
            individuality. To nie sú obrázky všedných udalostí a náruživostí, to je boj o všetko.
            Scény, ktoré nakreslila majstrovská ruka, nepreletia len tak ľahko ľudskou dušou, ale
            pevne a hlboko zakotvia v našej pamäti. Že básnik nepísal túto tragédiu len pre pútavý
            biblický dej, je hneď zrejmé. Herodes a Herodias je výkrikom nášho národa v časoch
            krivdy a útlaku. To, čo sa naznačuje konfliktom dvetisícročným, v skutočnosti odohráva
            sa koncom XIX. a začiatkom XX. storočia. Nejdem podrobne analyzovať dramatickú silu
            tohoto veľdiela, keďže konštruujem hru v dramaturgickej úprave a v réžii na scéne.
            Oznamujem len, že ju neinscenujem posledný raz.
     </em>
    </span>
   </p>
   <p>
    <span class="emphasis">
     <em>
      (1937)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4240">
       </a>
       Po najväčšej udalosti na scéne SND
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Smutný dôkaz o tom, akí slepí a hluchí vieme byť k dielu básnikovmu, poskytlo nám
         predstavenie Hviezdoslavovej tragédie
    <span class="emphasis">
     <em>
      Herodes a Herodias
     </em>
    </span>
    25. septembra
         na scéne SND. 38 rokov prešlo od vytlačenia tohto veľdiela našej dramatickej literatúry,
         skoro dvadsať rokov existuje Slovenské národné divadlo a za celý ten čas nikto z nás
         nevedel a len málo zasvätencov tušilo, aký poklad ostáva tu nepovšimnutý v priečinkoch
         našich knižníc. Kedykoľvek prišla reč na možnosť javiskového realizovania Herodesa a
         Herodiady, ľahtikársky odbavovali sme celý problém kdesi a kedysi počutým tvrdením, že je
         to dráma knižná, naskrze nesúca na javisko a pod., a nikomu sa nechcelo overiť si toto
         tvrdenie. Okrem toho, keď išlo o Hviezdoslava, každý mal plno výhovoriek na jeho reč, na
         epický charakter jeho diela, a všetci sme akosi zabúdali, že boli už s úspechom predstavené
         na javisku i diela, ktoré podľa doterajších kritérií nemali nič spoločné s drámou a
         dramatickou literatúrou. (Javiskové predstavenie Máchovho Mája, Erbenových vojenských
         piesní a iného v divadle E. F. Buriana.)
   </p>
   <p>
    Naozaj je nepochopiteľné, ako mohlo ležať bez povšimnutia toto výsostne dramatické dielo
         v čase, keď slovenským divadelníkom prichodí chodiť skoro po pýtaní za novými, pôvodnými
         divadelnými hrami.
   </p>
   <p>
    Je pravda, že v tej forme, v akej je Herodes a Herodias napísaný, bol by na javisku
         nepredstaviteľný. Už i preto nie, lebo takýto originálny prednes trval by prinajmenej päť
         hodín. Ale je práve jednou z úloh moderného divadelníka, aby vedel nájsť a vylúštiť i z
         takéhoto diela dramatické jadro. A úprava Borodáčova jasne dokázala, že vo Hviezdoslavovej
         tragédii toto dramatické jadro je veľmi sýte a šťavnaté.
   </p>
   <p>
    Pravda, z pôvodného textu vybral pre javisko len asi polovičku. No s radosťou sme sa
         presvedčili, že i táto polovička stačila, aby sa Hviezdoslavovo slovo rozozvučalo z javiska
         mohutnou, velebnou dramatickou silou. Najmä v prvej polovici, kde výberčivá ruka
         upravovateľa, pokyny režisérove i výrazové schopnosti hercov boli ešte svieže, bol výsledok
         veľkého pokusu dokonale presvedčivý. Nijako nás tu nerušilo, že z jednotlivých výstupov i z
         celkového rozvrhu bolo možné cítiť, že ide o dielo učeníka veľkého majstra Shakespeara,
         ktorého busta za roky žiarila v kúte tichej kubínskej pracovne nad sklonenou hlavou autora
         Herodesa a Herodiady. V druhej polovici prejavila sa však zrejmá únava všetkých spomenutých
         činiteľov. Najmä posledná scéna v kráľovskom paláci po porážke Herodesovej vojskom kráľa
         Aretasa vyznela nesúladne s celkom. Výkony hercov (najmä až potiaľ znamenitý výkon Bagarov
         v hlavnej úlohe) sa zrejmou fyzickou únavou zlomili a prešli do nečakaného, skoro
         fraškovitého tónu. Ukáznená, hviezdoslavovská reč zmenila sa v tejto poslednej scéne na
         ležérnu reč hovorovú. Darmo je, podobné výkony, aké žiada predstavenie Herodesa a Herodiady
         od hercov i režiséra, nedajú sa zdolať za dva týždne. Tak málo času mal totiž súbor na
         nacvičenie celého kusa. Na iných javiskách skúšali by podobný kus iste najmenej tri
         mesiace. Veď len statočné namemorovanie napr. úlohy Herodovej v ťažkých veršoch
         Hviezdoslavových je výkon úctyhodný.
   </p>
   <p>
    Druhá prekážka, ktorá nedovolila súboru zvládnuť veľkú úlohu bezchybne, je v
         nedostatočnom počte členov tohto súboru. Na veľmi význačné úlohy Salome a Jochanana
         nenašiel napr. režisér Borodáč vhodných interpretov. Úlohu Jochanana musel preto prevziať
         sám, hoci si iste uvedomil, že pri toľkej zaujatosti vo funkcii režiséra nemôže ju zastať
         dokonale. Úlohu Salome zveril zas sl. Bancíkovej, ktorá predsa len nemôže ešte stačiť
         svojimi výrazovými prostriedkami na vystihnutie tejto úžasne jemnej a Hviezdoslavom veľmi
         diskrétne exponovanej postavy. V ostatných úlohách obstáli herci čestne. Tak najmä pani
         Meličková v úlohe Herodiady, pani Borodáčová v úlohe kráľovnej Tamar, pán Sýkora v úlohe
         Manahena, dr. Jamnický v úlohe Chuzu, pán Guttmann v úlohe Filipa. Škoda len, že práve na
         Hviezdoslavovej reči sa výrazne ukázalo, ako u niektorých hercov cítiť ešte stále v ich
         prednese kazy dialektu.
   </p>
   <p>
    Sme vďační slovenskému súboru a jeho režisérovi za ich veľké výkony v Hviezdoslavovej
         tragédii a uvedomujeme si, že týchto niekoľko kritických slov nepatrí len im samým. Oni
         zrejme za daných pomerov vykonali oveľa viac, než sme sa opovažovali čakať. Hviezdoslavov
         večer bol najväčšou udalosťou nielen tejto divadelnej sezóny, ale našej doterajšej
         divadelnej tradície vôbec. Radi by sme v ňom konečne videli presvedčivý argument o
         životaschopnosti nášho divadelníctva pre všetkých tých, ktorí o nej dosiaľ pochybujú a od
         ktorých finančne i organizačne závisí budúci vývoj tohoto divadelníctva.
   </p>
   <p>
    *
   </p>
   <p>
    Po tomto veľkom výkone oddýchla si slovenská činohra náležite v stredu 20. t. m.
         premiérou maďarskej kalendárovej komédie
    <span class="emphasis">
     <em>
      Drogéria
     </em>
    </span>
    od Mik. Lászlóva.
         Hra táto nie je nijakou akvizíciou umeleckou. Patrí zrejme medzi tie akvizície obchodného a
         súkromnopodnikateľského vedenia nášho divadla, pri ktorých sa ráta s kasovým úspechom.
         Preto nehodno nám o nej písať v literárnoumeleckom časopise a odporúčame celú vec do
         pozornosti referentovi časopisu Zájmy podnikatelů. Falošná a odporná sentimentalita, ktorá
         možno ešte vždy vie vytlačiť z nevidomých očí publika pokrytecké slzy a potrebné korunky z
         jeho kešene, nepohne naším perom. Za celý večer najmocnejší náš cit bola ľútosť nad hercami
         a najmä nad režisérom dr. Jamnickým, že musia plytvať svoju inteligenciu na podobné
         banálnosti.
   </p>
   <p>
    <span class="emphasis">
     <em>
      (1937)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4277">
       </a>
       Gorkého Vassa Železnovová na SND
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    10. novembra pripomenula si slovenská činohra SND dvadsiate výročie Sovietskeho sväzu
         predstavením Gorkého hry
    <span class="emphasis">
     <em>
      Vassa Železnovová
     </em>
    </span>
    , ktorú pre túto príležitosť
         preložil Mikuláš Gacek a režíroval Janko Borodáč. Ruský, klasický i moderný repertoár má už
         peknú tradíciu na scéne našej činohry. Hlboký psychologický realizmus jeho autorov, zdá sa,
         veľmi dobre vyhovuje režisérskym tendenciám šéfa slovenskej činohry. Preto i predstavenia
         tohto repertoáru sú z najšťastnejších v bratislavskom divadle. Po známych drámach
    <span class="emphasis">
     <em>
      Na dne
     </em>
    </span>
    a
    <span class="emphasis">
     <em>
      Jegor Bulyčov
     </em>
    </span>
    je
    <span class="emphasis">
     <em>
      Vassa
            Železnovová
     </em>
    </span>
    treťou hrou Maxima Gorkého, ktorú sme na scéne SND videli.
         Nevyrovná sa, pravda, dramatickým účinom ani silou básnického slova prvým dvom. Vassa
         Železnovová, dráma z predrevolučného kapitalistického Ruska, pôsobí dojmom neucelenosti,
         nehotovosti, akoby autor nebol stihol doriešiť problém, na ktorý sa podobral, alebo akoby
         divákovi chcel len naznačiť možnosti konfliktov a dramatických situácií, ktoré by sa dali z
         predstavovaného prostredia ešte vyťažiť. Preto niektoré scény vyznievajú bezradne,
         nepresvedčivo a nepripravene. (Ako napr. scéna záverečná, v ktorej Vassa Železnovová celkom
         nečakane umiera.) Niektoré osoby sú zasa nedokreslené, pozbavené možnosti uplatniť sa na
         javisku výraznejšie. (Celkom diletantsky postavená je napr. osoba revolucionárky Raisy.)
         Nemohli sme sa striasť dojmu, že autor písal hru akosi v chvate, akoby ju bol musel
         dokončiť do určitého termínu. Inak totiž nemožno si u Gorkého vysvetliť spomenuté
         nedostatky. No i pri týchto nedostatkoch poskytla Vassa Železnovová skvelú príležitosť pre
         pani Oľgu Borodáčovú vytvoriť v titulnej úlohe typ tvrdej a dravej, pritom však veľmi
         senzitívnej ženskej. Skvele vie pani Borodáčová vibrovať svojím mimickým výrazom a
         kultivovaným hlasovým fondom medzi podobnými dvoma protiľahlými charakterovými prejavmi.
         Znamenite sa vžil do úlohy ľahkomyseľného a cynického parazita Chrapova i Andrej Bagar.
         Obdivuhodná je ľahkosť a nenásilnosť, s ktorou prekonáva Andrej Bagar i najnáročnejšie
         autorove požiadavky na herecký výkon. Je istotne z tých šťastných hercov, pri ktorých vôbec
         nebadáte, že hrajú. Pani Meličková v úlohe revolucionárky Raisy, ako sme už spomenuli,
         nemala skoro nijakej možnosti ukázať v hre svoje schopnosti. Peknú príležitosť v úlohe
         naivných dcér Vassiných mali zato slečna Schwingerová a pani Březinová. V ostatných menších
         úlohách vystúpili s úspechom p. Sýkora ako Sergej Železnov, sl. Bancíková ako slúžka Líza,
         sl. Juričková ako Vassina dôverníčka Anna, sl. Muchová ako chyžná, Bachlet ako Melnikov,
         Guttmann ako Krotký (na premiére dr. Jamnický), Beran ako Aľoša a Kováč ako Eugen.
   </p>
   <p>
    Pri premiére prijalo vraj obecenstvo hru chladne a návšteva bola vraj veľmi slabá. My
         sme boli na prvej repríze a — div divúci — divadlo bolo takmer nabité i obecenstvo bolo
         vďačné. To vari bolo najpríjemnejšie prekvapenie toho večera.
   </p>
   <p>
    <span class="emphasis">
     <em>
      (1937)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4307">
       </a>
       Veľkomožní páni
      </h2>
     </div>
    </div>
    <div>
    </div>
   </div>
   <p>
   </p>
   <p>
    <span class="emphasis">
     <em>
      (Starosvetská komédia Ivana Stodolu)
     </em>
    </span>
   </p>
   <p>
   </p>
   <p>
    V sobotu 22. januára mala v SND premiéru prvá a s najväčšou pravdepodobnosťou i jediná
         pôvodná hra tejto sezóny, Stodolova „starosvetská komédia“
    <span class="emphasis">
     <em>
      Veľkomožní
            páni
     </em>
    </span>
    . Pochopiteľne, očakávali sme s veľkým záujmom predstavenie tohto nového
         diela dnes vlastne jediného vážneho slovenského dramatika. Predchádzajúca jeho tvorba
         budila v nás dôveru. Ivan Stodola má už za sebou sedem veselohier a dve drámy, z ktorých
         niekoľké vzbudili zaslúženú pozornosť i u českej kritiky. (Spomíname si najmä na vrelé
         prijatie
    <span class="emphasis">
     <em>
      Bačovej ženy
     </em>
    </span>
    J. Vodákom.) Dojem, ktorý v nás zanechalo
         predstavenie Veľkomožných pánov, nemožno však, bohužiaľ, nazvať ináč ako sklamaním. Oproti
         predošlým Stodolovým hrám je táto nová jeho komédia rozhodne krokom späť. Autor nebezpečne
         sa v nej priblížil naivne-primitívnemu žánru a naivne-primitívnej technike hier
         Palárikových. Nemožno rozhodnúť, či ho k tomu zviedla príbuznosť tematická, alebo či tak
         spravil zámerne, chcejúc vedome nadviazať na počiatky našej dramatickej tradície. Sme
         náchylní uveriť skôr tomu druhému, pretože u autora natoľko skúseného a oboznámeného s
         modernou divadelnou technikou nemôžeme predpokladať, že by si nebol uvedomil, aké vzdialené
         sú tieto počiatky a akú ťažkú úlohu berie na seba, keď sa rozhodol bezprostredne na ne
         nadviazať. Tri štvrte storočia leží medzi divadelnými hrami Jána Palárika a novou hrou
         Stodolovou. Pri sobotňajšom predstavení sa nám však zdalo, akoby medzi nimi neležalo viac
         ako tri štvrte roka. Nielen pre príbuznosť námetu, ale i — a hlavne — pre príbuznosť
         techniky a tendencie. Autor Veľkomožných pánov upozorňoval síce v interview, uverejnenom
         pred premiérou, na časovú tendenciu hry, no okrem niekoľkých málo výrazných narážok na
         rasizmus našli sme v nej takejto časovej tendencie veľmi málo. Zato našli sme tým viac
         celkom nečasovej tendencie vlasteneckej. Úplne podľa vzoru Palárikovho vytvorená je napr.
         postava mladého Pištu Bakhorovského, ktorého vlastenecká reč ku koncu hry je tak málo
         pripravená a tak slabo odôvodnená, že jej účinok vyznie trápne. A hádam ani Palárik nebol
         by použil také primitívne triky, ako použil Stodola, najmä pri výstupoch kasnára Maroša
         Kurču. (Hovorenie z rampy k obecenstvu, postranné monológy a pod.) Vôbec postava tohoto
         kasnára je z celého kusa najmenej výrazná. Jeho zásahy do deja, jeho úloha dea ex machina
         (najmä ku koncu hry) sú celkom konfúzne. Je naozaj celkom nepochopiteľné, že autor s takou
         veľkou divadelnou skúsenosťou a v kuse tak málo náročnom toľko ráz musel sa potknúť, tak
         ťažko musel zápasiť s javiskovou technikou a toľko skvelých príležitostí musel hodiť pod
         stôl.
   </p>
   <p>
    Dej Veľkomožných pánov odohráva sa v polovici minulého storočia, v rokoch zrušenia
         poddanstva. V chudobnej zemianskej kúrii niekde v hornom Liptove žije osvietený pán Albín
         Brdárovský de Horné et Dolné Brdárovce so svojou ženou, výbojnou paňou Viktóriou a jediným
         synom Pištom. Celý majetok bakhorovský zaťažený je dlžobami a sekvestráciami. Pravda, tým
         nijako nesmie utrpieť škodu zemiansky honor. Z celého kusa najpodarenejšie sú práve scény,
         v ktorých príslušníci urodzeného stavu zemianskeho všelijakými viac-menej počestnými
         fígľami zachraňujú tento svoj honor. Tu je Stodola naozaj vtipný a vie vynachádzať
         situácie, ktoré znamenite charakterizujú bývalých hornouhorských sedmoslivkárov. (Duel
         Barnabáša Bakhorovského s Aristidom Khvostovitsom alebo hostina na počesť Bumbajczinszkého
         a iné.) Pánu Brdárovskému naskytne sa počas reštavrácie príležitosť, aby kandidoval na úrad
         vicišpánsky s nádejami, že tým šanuje svoje žalostné majetkové pomery. Urážkou svojho
         kasnára Maroša, príslušníka „krpčiarov“, t. j. najnižšej šľachty, vyprovokuje však tohto k
         protikandidatúre. (O tom sa však divák s „prekvapením" dozvie až na samom konci hry.) Nič
         nepomáhajú známe manévre uhorských volieb; krpčiari sú počtom silnejší a Maroš zjaví sa v
         poslednom výstupe vo vicišpánskom dolománe. A tu nastáva jeho úloha dea ex machina.
         Vysvitne, že herečka Alica, do ktorej je zaľúbený mladý Pišta Brdárovský, je jeho dcérou,
         že na úrad vicišpána kandidoval len preto, aby ho mohol prepustiť Pištovi, a pod. Slovom,
         dokonalý happy end podľa vzoru Palárika alebo Urbánka.
   </p>
   <p>
    Hlavnú postavu hry, osvieteného pána Brdárovského, vytvoril Andrej Bagar, jeho ženu
         Viktóriu hrala Mária Sýkorová, jeho matku Oľga Borodáčová a syna dr. Jamnický. Kasnára
         Maroša hral Jozef Kello a jeho dcéru M. Bancíková. Vedľajšie postavy boli obsadené takto:
         Barnabáš Bakhorovský de Veľký Bachor — M. Beran, Viola, jeho žena — H. Meličková, Aristid
         Khvostovits de Chvosty et Ochlastice — M. Guttmann, Ageno Bumbajczinszky — J. Sýkora, jeho
         dcéra — L. Juričková, Monsieur Bouquet — J. Kováč atď. Herci snažili sa svorne zaistiť
         novej hre úspech. Treba vyzdvihnúť najmä výkon Bagarov, Guttmannov, Sýkorov i Kellov a
         Beranov. Najmenej vďačnú úlohu mal dr. Jamnický. Myslíme, že ani sám H. Irving, slávny
         anglický herec, nebol by z figúry mladého Pištu vytvoril postavu živú a presvedčivú. Réžia
         Janka Borodáča, zdá sa, priveľmi sa dala ovplyvniť zvučným menom autora a netrúfala si
         zasiahnuť prenikavejšie do jeho pochopenia hry. A na mnohých miestach nebolo by to bývalo
         na škodu.
   </p>
   <p>
    <span class="emphasis">
     <em>
      (1938)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4338">
       </a>
       O väčšie prenikanie slovenského výtvarného umenia
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Myšlienka svojpomoci vzniká vždy tam, kde jednotlivci alebo niektorý stav ocitá sa na
         ľade a kde sa konečne príde k názoru, že len vzájomným združením možno svoje postavenie
         zachrániť, resp. zlepšiť.
   </p>
   <p>
    Povojnové časy svojou materialistickou fázou, mravným i hmotným úpadkom postavili i
         umeleckú tvorbu pred vážny problém zachovať si svoj existenčný štandard. Pri tom všetkom
         zostáva však faktom, že naše politické oslobodenie, ako i nová kultúrna sféra spôsobila
         rapídne rozmnoženie kádru umelcov všetkých smerov. Tento vzrast počtu nedial sa však
         paralelne so sociálnym zlepšovaním obyvateľstva. Ba kríza značne zoslabila odbytovú možnosť
         umeleckých diel a zlepšovanie z tohoto ochromenia postupuje len pomaly, skoro slimačím
         tempom. Preto je len prirodzené, že v medziobdobí tohoto stavu nahromadilo sa hodne diel,
         ktoré musia ležať v osamelosti. Sú to predovšetkým mladší, málo známi alebo neznámi autori,
         ktorí sú týmto najviac postihnutí. Niet sa preto čo diviť, že hľadajú sa rozličné modality,
         ako tomuto neutešenému stavu odpomôcť. Prichádza sa tak nevdojak na myšlienku svojpomoci.
   </p>
   <p>
    V Prahe už vlani založilo sa vydavateľské družstvo „Společné dílo“ pre ten cieľ, aby
         pomohlo dobrému českému autorovi, ktorý nemôže vhodne uplatniť svoje rukopisy a aby ho
         nenechalo zapadnúť v osamelosti a nepovšimnutí. Toto družstvo sa stará predovšetkým o
         českých autorov. Na Slovensku, čo sa týka slovesného umenia, myslím, že pomery nie sú ešte
         tak povážlivé, aby sa muselo siahať k takýmto prostriedkom, ale nadhodená myšlienka stojí
         za povšimnutie pre budúcnosť.
   </p>
   <p>
    Bezpochyby v horšom položení je slovenské výtvarné umenie, nakoľko Slovensku — okrem
         verejných korporácií a niekoľkých jednotlivcov — chýba odberateľské publikum. Preto treba
         premietať slovenské výtvarné diela i mimo rámca Slovenska a hľadať pre ne možnosť
         uplatnenia a odbytu. Som presvedčený, že slovenské výtvarné umenie svojimi vysokými
         hodnotami vždy obstojí aj pred takým náročným obecenstvom, ako je pražské. Rád by som preto
         upozornil — najmä našich mladších výtvarníkov-maliarov — na umelecký kabinet „Svojpomoc“
         (Praha III., Vítězná třída 10), ktorý združuje umelcov zo všetkých slovanských národov, ako
         Dejeva, Hofmana, Rjazanova, Vukoviča atď. Kabinet však nehostil doteraz ani jedného
         slovenského umelca. Preto, kto by chcel v Prahe vystavovať svoje obrazy, nech sa obráti na
         tento kabinet, ktorý mu vyjde v ústrety s najväčšou ochotou.
   </p>
   <p>
    <span class="emphasis">
     <em>
      (1938)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4360">
       </a>
       Výstava Pražský barok
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Vo Waldsteinskom (alebo ako Česi píšu, Valdštejnskom) paláci v Prahe na Malej Strane je
         práve pod názvom „Pražský barok“ výstava umenia v Čechách zo 17. a 18. storočia, ktorá
         svojím rozsahom a významom vyrovná sa alebo hádam i predstihne lanskú výstavu Starého
         umenia na Slovensku. Usporiadateľka oboch výstav, pražská Umelecká beseda, môže byť
         oprávnene hrdá na tieto svoje dva skvelé podniky. Vykonala nimi obrovský kus objaviteľskej
         práce nielen pre širokú verejnosť, ale aj pre kruhy umelecké a vedecké a rovnako — a nijako
         nie na poslednom mieste — i pre propagáciu českej a slovenskej kultúry v cudzine. Ako vlani
         vo Vladislavskej sále na hrade Pražskom, tak toho roku v miestnostiach a v záhrade
         Waldsteinského paláca našla si priamo ideálne prostredie pre výstavné diela. Sám
         Waldsteinský palác je totiž jednou z najzachovalejších a umelecky najimpozantnejších
         pamiatok pražského baroka, zo začiatku 17. stor. Jeho rozľahlé interiéry (počtom 16) i
         exteriéry (salla terrena a záhrada) umožnili vystaviť rovných tisíc umeleckých pamiatok
         českého baroka. (Pričom rozmery niektorých exponátov sú vskutku úctyhodné. Napr. Brandlovo
         Nanebevzatie Panny Márie je olej na plátne 685 × 296 cm alebo gypsový odliatok Braunovho
         Garina zaberá priestor menšej izby.) Viac než svojimi rozmermi prekvapuje, pravda, výstava
         úžasným umeleckým bohatstvom barokovej epochy v Čechách. Je skoro nemožné predstaviť si,
         ako mohol určitý umelecký sloh ovládnuť tak dokonale a na taký dlhý čas všetok umelecký, ba
         i spoločenský a náboženský prejav českého ducha. Nielen výtvarné umenie a staviteľstvo,
         nielen literatúra, nielen kostoly a šľachtické paláce, ale i umelecký priemysel, náradie,
         knihy, rúcha, náčinie dokonale podľahli vo svojej vonkajšej forme životnému štýlu tejto
         patetickej a iluzionistickej epochy. A to nám výstava vo Waldsteinskom paláci ukazuje iba
         výber z neprehľadného množstva pamiatok českého baroka. Nie je tu ani zďaleka všetko to, čo
         by vyhovovalo prísnym požiadavkám usporiadateľstva na umeleckú kvalitu. A predsa i tento
         výber ohromí diváka množstvom diel od jednotlivých majstrov. Je tu napr. 50 diel od čistého
         a plnokrvného maliara Petra Brandla, vyše 80 sôch a súsoší od Mateja Brauna, l6 portrétov
         od slávneho pezinského rodáka Jána Kupeckého, 27 obrazov od V. V. Reinera atď. atď. Len
         rodina zo Slovenska pochádzajúcich Brokoffovcov zdá sa byť zastúpená nedostatočne (7 diel).
   </p>
   <p>
    K výstave vo Waldsteinskom paláci pripojuje sa celý rad podnikov hudobných, divadelných
         a literárnych. Hudobné a divadelné slávnosti konajú sa práve v týchto dňoch (15. — 27.
         júla). Umelecká beseda s mestom Prahou postavila vo Waldsteinskej záhrade barokové javisko,
         na ktorom účinkujú popredné pražské divadelné a hudobné súbory (Národné divadlo, Mestské
         divadlá pražské, Nové umelecké divadlo, Divadlo D-38, Česká filharmónia, Štátne
         konzervatórium atď.). Tieto súbory predvádzajú v prostredí, ktoré samo podmaňuje, divadelné
         hry (Shakespearov Sen noci svätojánskej, Rómeo a Júlia, Ako sa vám páči, Goldoniho Sluha
         dvoch pánov) a symfonické i komorné koncerty. Okrem toho konajú sa v nádvorí Loretánskeho
         chrámu, v kostole sv. Mikuláša na Malej Strane i v chráme krížovníkov duchovné koncerty a
         barokové omše.
   </p>
   <p>
    Naozaj, ťažko si predstaviť program dokonalejší a bohatší. A ťažko nepodľahnúť, nedať sa
         uchvátiť celou tou patetickou vznešenosťou sôch, malieb, slov a tónov. A predsa, nazdáme sa
         a cítime, že to všetko je nám (Čechom a Slovákom) cudzie, že všetko to okázalé bohatstvo a
         vzrušená veľkoleposť boli sem presadené bez našej účasti, ba skoro proti našej vôli.
         Všimnite si len mien autorov všetkých tých hrdých diel v katalógu výstavy: sú to skoro samí
         Nemci, Taliani, Francúzi, ba i Holanďania. A všimnite si mien bývalých majiteľov týchto
         diel. Sú to mená cudzích šľachticov a cudzích cirkevných reholí, ktoré sa sem dostali po
         nešťastnom r. 1620. Týmto možno si, hádam, vysvetliť, že česká kritika až donedávna bola k
         celému baroku chladná a že až v posledných časoch stala sa táto epocha veľkou
         literárnohistorickou a umeleckohistorickou módou. (Viď celý rad štúdií z posledných čias.
         Napr. len v literatúre od Josefa Vašicu, F. X. Šaldu, Václava Černého, Arne Nováka atď.)
         Stala sa ňou iste preto, lebo po národnom oslobodení prestala sa cítiť dávna sociálne i
         nábožensky nepriateľská tendencia baroka v Čechách a objavujú sa jeho čisto umelecké
         kvality. Tak je to aj správne. Nemožno naveky ignorovať túto mohutnú epochu v duchovnom
         živote národa, i keď to bola epocha sociálnej a národnej poroby. Lebo i keď prevažná časť
         tých diel, ktoré vidíme vystavené vo Waldsteinskom paláci, nevznikla aktívnou účasťou
         českého ducha, predsa i samotná jeho účasť pasívna, alebo hoci len číra prítomnosť týchto
         diel a ich tvorcov v českom prostredí musela zanechať hlboké stopy v jeho dejinnom vývoji.
         Nejedna zo spomenutých štúdií o dobe barokovej presvedčuje nás práve o tom, že táto epocha
         „je jediná doba, s ktorou naša prítomnosť ešte priamo súvisí“ a že sme sa ešte ani zďaleka
         nevyrovnali so všetkým, čo ona vyniesla na povrch, čím ovládala a rozrušovala mysle a
         zmysly súčasníkov. A v tomto je práve aktuálnosť výstavy „Pražského baroka“ vo
         Waldsteinskom paláci.
   </p>
   <p>
    Svojím významom je to naozaj výstava svetová. Usporiadateľstvo nijako neskromne
         nepreháňalo, keď toto slovko „svetová“ použilo na prospektoch, ktorými zvolávalo
         návštevníkov zo zahraničia. A práve, že si uvedomujeme svetový význam pražského podniku a
         že si ho uvedomilo i usporiadateľstvo, žiada sa nám povedať nakoniec niekoľko kritických
         slov o niektorých technických nedostatkoch, ktoré síce nijako nezmenšujú význam výstavy,
         ktoré však práve v očiach zahraničného návštevníka znižujú pôsobivosť a — nebojme sa slova
         — propagačný efekt barokových podnikov.
   </p>
   <p>
    Na priemerného návštevníka môže iste najúčinnejšie zapôsobiť použitie záhrady a
         priľahlej loggie za prostredie výstavy. Kúzlo doby účinkuje tu na jeho laický sentiment
         akosi najbezprostrednejšie a najzrozumiteľnejšie. Je teda veľkou chybou z hľadiska tohto
         priemerného návštevníka, že úprave záhrady nevenovalo usporiadateľstvo dosť starostlivosti,
         že sa tu napr. dosiaľ povaľujú všelijaké rozbité stoly a rekvizity, že chodníky sú vysypané
         pieskom veľmi prašnatým, že v jednom kúte možno nájsť celé smetisko vyradených predmetov,
         že zadná časť záhrady, ktorá je neupravená, nie je oddelená neprehľadnou stenou (živým
         plotom) od časti prednej, že večerné osvetlenie záhrady a plastík, ktoré sú v nej
         vystavené, je nedokonalé, takže návštevník večerného predstavenia, ktorý okrem ceny za
         lístok zaplatí osobitné vstupné do záhrady (Kčs 8.—), je sklamaný, že po chodníkoch
         naťahané sú všelijaké šnúry, o ktoré sa návštevníci potkýnajú, pretože ich v tme nevidia a
         nemôžu predpokladať, že tie šnúry označujú veľmi zákerne cestu k šatniam, a napokon, že
         hľadisko prírodného divadla je postavené tak nešťastne, že už diváci, ktorí sedia na II.
         kreslách, vidia na javisko len veľmi nedokonale. — To všetko sú drobné technické chyby, ale
         v očiach zahraničného návštevníka, ktorý je zvyknutý na dokonalú organizáciu podobných
         podnikov i z technickej stránky, pôsobia nemilo. Organizátori výstavy, ktorí vykonali
         ohromný kus práce, uvedomujú si istotne sami najlepšie tieto chybičky a postarajú sa o ich
         včasné odstránenie.
   </p>
   <p>
    <span class="emphasis">
     <em>
      (1938)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4385">
       </a>
       Umelecká minulosť Slovenska
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       <span class="emphasis">
        <em>
         Umění na Slovensku — odkaz země a lidu.
        </em>
       </span>
       Súbor dokumentov.
               Redigoval Karel Šourek. Vydal Melantrich roku 1938. Cena Kčs 400.— v polokoži.
      </p>
     </blockquote>
    </div>
   </p>
   <p>
   </p>
   <p>
    Istotne najväčšou kultúrnou aktualitou posledných dní — a možno najväčšou aktualitou
         celého roku — je melantrišské vydanie nádhernej publikácie s názvom
    <span class="emphasis">
     <em>
      Umění na
            Slovensku — odkaz země a lidu
     </em>
    </span>
    . Je to súbor vyše 1300 obrazových dokumentov (z
         toho 12 farebných), ktorý zredigoval podnikavý kultúrny historik Karel Šourek z materiálu,
         zhromaždeného Uměleckou besedou pražskou pre lanskú výstavu Starého umenia na Slovensku.
         Vzácnym a objaviteľským robí dielo Šourkovo najmä okolnosť, že väčšina z týchto dokumentov
         je v publikácii Umění na Slovensku nielen po prvý raz reprodukovaná, ale aj po prvý raz
         fotografovaná. Význam lanskej výstavy Starého umenia na Slovensku na Hrade pražskom bol
         náležite zhodnotený povolanými odborníkmi. No tento význam bol by bez publikácie Umění na
         Slovensku prechodným, obmedzeným pre laika na jednu sezónu. Dielom Šourkovým a jeho
         spolupracovníkov zostáva však trvácim: uchováva sa v ňom pre naše i budúce pokolenia
         znamenitý a presvedčujúci doklad o veľkom umeleckom bohatstve a umeleckej tradícii
         Slovenska. Pravda, bez lanskej výstavy Starého umenia na Slovensku nebolo by tejto
         publikácie. Ale podobne: bez tejto publikácie nebolo by už dnes výstavy Starého umenia.
         Bola by tu najviac ak silná spomienka, nie však trváca pamiatka. Rovnako teda, ako sme
         vlani boli vďační Uměleckej besede za usporiadanie výstavy, sme jej dnes vďační znova a
         dvojnásobne za to, že materiál, ktorý pre výstavu nazhromaždila, mohol byť použitý na
         zostavenie publikácie, ktorá nám zachováva bohatstvo výstavy v trvácom obraze a dáva
         možnosť v širokom a odbornom výbere poznať umelecké poklady Slovenska.
   </p>
   <p>
    Publikáciu Umění na Slovensku zahajujú prejavy politických a umeleckých osobností.
         Redaktor diela chcel týmto zrejme naznačiť, že publikácia Umění na Slovensku nevznikla z
         podnetu odborných, umelecko-historických teoretikov, ale „z iniciatívy a potreby činných
         umelcov.“ Podľa toho je i jej určenie: obracia sa v prvom rade na vzdelaného laika a
         vnímavého aktívneho umelca (ktorému môže poskytnúť nejeden tvorivý podnet) a len v druhom
         rade na umeleckého historika, aby podnietila jeho záujem o štúdium a odborné spracovanie
         materiálu, ktorého bohatý výber prináša. Po spomenutých prejavoch nasleduje potom 88 strán
         textu a vysvetliviek k reprodukciám. Časť textová a vysvetlivky vzťahujú sa k deviatim
         oddielom knihy, ktoré nasledujú po sebe v takomto poradí: 1. Slovensko v praveku a na
         začiatku dejín (úvod od Jána Eisnera a Vojtecha Ondroucha); 2. Architektúra v stredoveku
         (úvod od Václava Mencla); 3. Maliarstvo stredoveku; 4. Sochárstvo stredoveku (úvody od
         Vlada Wagnera); 5. Práce v kove a zlatníctvo stredoveku (úvod od Karla Šourka); 6. Umelecké
         výšivky stredoveku (úvod od Emanuela Pocha); 7. Umenie od renesancie do polovice XIX.
         storočia (úvody od Dobroslavy Menclovej, V. V. Štěcha a Jana Hofmana); 8. Keramika na
         Slovensku (úvody od Alžbety Güntherovej-Mayerovej a Hermana Landsfelda); 9. Ľudové umenie
         (úvody od V. V. Štěcha, Antonína Václavíka a Viléma Pražáka). Okrem toho je v textovej
         časti diela pripojený register miest a dedín, z ktorých pochádzajú pamiatky, reprodukované
         v publikácii.
   </p>
   <p>
    Nie je, prirodzene, ani približne možné zreferovať podrobne o celom tom bohatstve, ktoré
         kniha odhaľuje žasnúcim očiam čitateľovým. (Či vlastne divákovým.) Nie je tiež možné
         vysloviť nejaký celkový dojem. Je možné len sa dívať a dívať, listovať hodiny a dni, raz
         žasnúť, raz sa nadchýnať a zasa až tŕpnuť, či naozaj všetko to bohatstvo je naše, či ho
         naozaj máme takrečeno na záhumní. Treba sa len čudovať, že sme o ňom doteraz temer
         nevedeli, a klásť si otázku, čo si teraz počneme, keď sa nám zrazu ukázalo v celej svojej
         rozmanitosti a veľkoleposti? Máme právo byť pyšní, že toto všetko patrí dnes nám, že naša
         zem je, hľa, ako klenotnica, z ktorej môžeme načierať plnými priehrštiami umelecké poklady?
         Alebo sa máme cítiť zahanbenými, že sme toľké časy chodili okolo toho ako slepci? Netreba o
         tom rozhodovať, pretože pocit pýchy, rovnako ako pocit zahanbenia predstavujú iba prvú, a
         preto povrchnú našu reakciu. Dôležitejšie, než naše pocity, bude naše poučenie. A toto
         poučenie, ak má byť úprimné, nevyhnutne musí vyznieť v záver, že všetky tieto poklady
         predstavujú síce umenie
    <span class="emphasis">
     <em>
      na Slovensku
     </em>
    </span>
    , ale nijako nie, aspoň v
         prevažnej väčšine nie, umenie
    <span class="emphasis">
     <em>
      slovenské
     </em>
    </span>
    . Nijaká príručka dejepisu,
         nijaká sociologická štúdia neprehovorí k vám rečou tak bolestne jasnou o krušnej minulosti
         slovenskej, ako táto zbierka umeleckých dokumentov. Všetka táto krása, všetko toto
         bohatstvo vzniklo síce v našom prostredí, ale nie z nášho ducha a z našich rúk. Okrem
         poslednej časti, ktorá predstavuje ľudové umenie, sú toto, hľa, všetko dokumenty o diele
         cudzincov a príšelcov, o diele sochárov, maliarov, staviteľov a remeselníkov, ktorých sem
         pozvala cudzia svetská i cirkevná šľachta. Nie je možno oportúnne hovoriť to. Nie je však
         možné a statočné zamlčovať to. A potom: kade vedie cesta vývoja pre dnešného slovenského
         umelca? Odkiaľ má vychádzať tradícia nového slovenského umenia? Z napodobňovania toho, čo k
         nám doniesli cudzinci, alebo z nadväzovania na to, čo tu vyrástlo z domácej tvorivej sily?
         Odpoveď nech dá hoci dielo Ľuda Fullu. Po tejto odpovedi bude nielen mužné a statočné, ale
         aj zdravé a vývoju nášho umenia osožné, keď oddelíme demarkačnou čiarou vlastné od
         cudzieho, i keby nám za dnešných pomerov nebolo zakázané a nebolo ani možné vykonštruovať
         si nejaký dômyselný titul, pod ktorým mohli by sme si prisvojiť celé dedičstvo minulosti.
         Na tejto demarkačnej čiare nesmie, pravda, byť postavený čínsky múr. I keď premnohé z toho,
         čo nám objavilo Umění na Slovensku, nie je dedičstvom našej minulosti, predsa všetko to je
         dokumentom tejto minulosti. A zmysel dokumentov je práve v tom, že sa zachovávajú, opatrujú
         a študujú. Kto vie: možno práve dôkladné a sústavné štúdium ukáže, že náhľad, ktorý sme
         vyslovili pred chvíľou, bude treba v hocičom opraviť. Možno sa ukáže, že umelecká tradícia
         niektorých, alebo dokonca mnohých tých pamiatok nie je nám predsa celkom cudzia, pretože sa
         v nej cudzie vplyvy násobili tvorivým nadaním nášho ľudu. Pri keramike, výšivkách je to už
         napríklad jasné. Pri rezbárstve dá sa to tušiť. Inde sa to bude musieť ešte len zisťovať
         systematickým a objektívnym štúdiom. A práve pre takéto štúdium je publikácia Umění na
         Slovensku mocným podnetom a dobrou orientačnou pomôckou.
   </p>
   <p>
    <span class="emphasis">
     <em>
      (1938)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4424">
       </a>
       K Mudrochovmu portrétu Janka Kráľa
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pred desiatimi rokmi vydal Laco Novomeský svoju zbierku Romboid. Venoval ju „zaviatej
         pamiatke Janka Kráľa“. Osmeľujeme sa tvrdiť, že toto venovanie prispelo veľmi k oživeniu
         záujmu o postavu „divného Janka“. Dovtedy málokto si naňho spomenul. Iba čo Matica
         slovenská bola vydala ešte Vlčkom zredigovaný (a „opravený“) výbor z jeho poézie, i to len
         v neúhľadnej, nevábivej sérii Čítania pre študujúcu mládež. Po Novomeského manifestačnom
         priznaní sa k tradícii kráľovskej objavilo náhle celé mladé pokolenie básnické svoju
         prítulnosť k tejto tradícii. Dr. Mečiar vydáva Ňeznáme básňe Janka Kráľa, objavuje jeho
         hrob, Matica preváža jeho pozostatky na martinský cmiter, posledný živý štúrovec, správca
         Matice Škultéty víta pohrebný sprievod, Valent Beniak reční nad hrobom za Spolok
         spisovateľov a Ján Poničan uverejňuje dlhočiznú báseň-reťaz, ktorou chce opásať všetko to,
         čo sa tu hlási k duchu kráľovskému. Naozaj, zaujímavá a posmeľujúca syntéza. Tým
         zaujímavejšia, že sa k nej dochádza nie na popud nejakej časovej, vonkajšej potreby, ale
         len a výlučne z vnútornej (a hádam i neuvedomelej) príchylnosti celého národa k onomu
         večnému zdroju slobody a cti, ktorý sa po prvý raz prejavil u nás v generácii štúrovskej a
         najmarkantnejšie v poézii a v životných osudoch Janka Kráľa.
   </p>
   <p>
    No predsa nám v tejto syntéze ešte čosi chýba. Je tu niekde čierny fľak, ktorý
         znepokojuje náš pohľad a dráždi našu fantáziu. Tu sú kosti básnikove, tu jeho dielo a tu
         čoraz zreteľnejšie vystupuje do popredia i jeho osobnosť. Zdá sa nám, už sme jej celkom
         blízko, už-už sa jej dotýkame. Vidíme básnika, ako v búrlivom roku meruôsmom cvála na koni
         gemerskými cestami a reční po dedinách (pozdvihnutý v strmeňoch) negramotným sedliakom o
         nových poriadkoch, o slobode, rovnosti a cti. Vidíme ho potom okutého v ťažkých putách na
         hnijúcej slame v žalári v Šahách. Vidíme ho túlať sa po slovenských salašoch, po
         sedmohradských a besarábskych pralesoch. Vidíme ho fajčiť z dlhého čibuku pri návšteve
         Kollárovej. Vidíme ho… už-už ho vidíme, skoro sa ho dotýkame… No zakaždým ovisne nám ruka a
         v očiach sa zahmlí. Svietiaca podoba básnikova, ktorú sa pokúšame vyvolať z temnôt
         zabudnutia, sa znovu ponorí do nepriezračnej tmy. Básnik Janko Kráľ nemá podoby (údajne
         nezachovala sa jediná jeho fotografia) a naša predstavivosť, čo ako silne je dráždená,
         nevie ju vyvolať z hlbiny snov a preludov. Jozef Cincík pokúsil sa o to niekoľkými obrazmi,
         ktoré sú priložené k Mečiarovmu vydaniu Ňeznámych básňí, no s malým úspechom. Sú to obrazy
         tak veľmi zaťažené symbolikou „pravých egyptských snárov“ (sovy a iní noční vtáci,
         vynorujúci sa z temnôt, sprevádzajú podobu akýchsi Jánošíkov) a robené s takou bojazlivou
         technikou, že nás skôr mýlia, ako posmeľujú v našej predstavivosti. A tu odrazu, keď sa už
         zriekame, že sa nám dakedy podarí zachytiť a pridržať tú tvár, čo sa vždy na okamženie
         vynorí z temnôt, keď čítame Výlomky z Janošiaka, stretáme sa s ňou za tohto jesenného
         podvečera celkom nenazdajky v jednej z bočných kójí pavilónu Spolku slovenských umelcov.
         Pavilón je celkom prázdny, zahalený do pološera. Ako vždy, keď sa ocitnete sami v obrazovej
         galérii a keď sa z druhého konca miestnosti vracia poplašná ozvena vašich krokov, pocítite
         stiesnenosť, že sa vám niekto díva do tyla, striehne a sleduje vaše pohyby. No teraz je
         tento pocit oveľa konkrétnejší: tam z bočnej kóje naozaj sa na vás niekto díva, naozaj
         sleduje vaše pohyby. Z hnedého šera vystupuje tam neurčitá, matno svietiaca podoba. Pravá
         polovica tváre je dosiaľ stratená v kávovom šere, ale ľavá sa pomaly rozjasňuje v nejakom
         neprítomnom svetle a z hlbokej studne jediného oka (o ktorom ste sa mylne domnievali, že je
         vytečené) začína presvitať drobné, ostré svetielko. Všetko ostatné, okrem tohto jediného
         oka, je neurčité a tmavé. Tmavá je spodná časť tváre i temeno hlavy. Tmavé je i ľavé líce a
         celé úzadie. Neviete, odkiaľ, neviete, kade vstúpila sem táto tvár. Je na nej ešte vari
         hlina hrobu a badať v nej i stopy mučenia. Desivé sú najmä tie dva krvavé jarky, čo
         vymokajú z oka. Ony sú vlastne jedinou reálnou vecou na celom obraze. Všetko ostatné sa
         stráca v sépiovej a slizkej tme. Všetko ostatné je imaginárne a nepredstaviteľné a je tu
         len na to, aby mohli vymokať tieto dva jarky utrpenia, čo ich nemá kto utrieť. Ony
         spodobujú Janka Kráľa najvýraznejšie. Pátrajúc po ich pôvode, zistili by sme azda, že ruka
         maliarova, dotknúc sa oka namočeným štetcom, zaváhala tu na chvíľu, lebo odrazu nevedela,
         čo s farbou na štetci, keď sa dotýka oka mŕtveho básnika. A farba zo štetca sama vtedy
         skanula podľa zákona o príťažlivosti zemskej a o príťažlivosti všetkého, čo je vznešené a
         čisté. Tým bola vytvorená podoba Janka Kráľa.
   </p>
   <p>
    <span class="emphasis">
     <em>
      (1940)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4442">
       </a>
       Pri pohľade na dielo Cypriána Majerníka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Čo môže spisovateľ doložiť k dielu maliarovmu? K dielu, ktoré hovorí samo za seba,
         vlastnou rečou a nedá sa vysvetľovať slovom ani písmom? Hudba, poézia i výtvarné umenie
         majú, všakže, svoje vlastné výrazové prostriedky a každá snaha vyjadriť jedno druhým alebo
         tretím, a to v akejkoľvek permutácii, musí nevyhnutne stroskotať. A predsa: tušíme, že
         všetky tieto tri druhy umeleckého prejavu musia mať nejakého spoločného menovateľa. Zdá sa
         nám, že alebo vyvierajú zo spoločného prameňa, z večnej túžby človeka uniknúť sebe samému a
         povzniesť sa vyššie, k pravzorom krásy, dobra, pravdy, alebo — ak nie takto — že všetky tri
         smerujú k spoločnému cieľu: k tým istým pravzorom krásy, dobra a pravdy. Táto jednota v
         zrode alebo v cieli oprávňuje, ba viac, prinucuje umelcov všetkých vekov a všetkých druhov
         zaoberať sa tými istými námetmi a riešiť, každý vlastnou rečou a vlastným spôsobom, tie
         isté, a teda večné problémy človeka na zemi. Takými problémami sú: boh, láska, smrť,
         hriech, vykúpenie atď. Od chvíle, keď zaznel prvý tón pastierovej píšťaly, až po
         Beethovenovu symfóniu, od prvého neumelého tanečného kroku až po drámy a komédie Shawove
         splňuje umenie tento cieľ, snaží sa človeka povzniesť k týmto vzorom, pomáha mu riešením
         týchto problémov znášať otupenosť a ťarchu života.
   </p>
   <p>
    Krásne a jednoznačne sa to zračí v diele Majerníkovom, zavŕšenom v časoch najhoršieho
         potupenia ľudskosti, v časoch najhlbšieho úpadku krásy, dobra i pravdy. Každý, kto v týchto
         časoch nestratil ešte vieru v tieto večné ideály, musel sa zdať sebe i iným ako blázon, ako
         clown v cirkuse alebo ako Don Quijote, ten známy „rytier smutnej postavy“, bojujúci proti
         veterným mlynom a nechávajúci sa vysmievať za jediný úsmev, za jediný pohľad svojho ideálu,
         „dámy svojho srdca“, panny Dulciney. Preto nachádzame u Majerníka v toľkých obmenách práve
         motív Dona Quijota, vlečúceho sa vypálenou zemou na svojej úbohej Rocinante a sliediaceho
         na prázdnom obzore po niečom, čo by ho aspoň na chvíľu vytrhlo z tej strašnej samoty a
         spojilo ho s druhom seberovným. Preto je tu toľko obrazov na spoločný námet vyhnancov a
         vydedencov. Veď v časoch, ako boli tie, ktoré s Majerníkom prežíval vo svojom vnútri každý
         citlivý a veriaci človek, musel sa i on i jeho druhovia v utrpení zdať naozaj ako
         vydedenci, pre ktorých nebolo miesta medzi besniacim pokolením Antikristovým. Nebolo pre
         nich tváre ani predmetu, na ktorom by so záľubou mohli nechať spočinúť svojim uboleným
         očiam. Nebolo zvuku, pri ktorom by mohli zabudnúť na svet vôkol seba. A tak sa títo
         nešťastníci zbíjali do húfov a tiahli v žalostných kŕdľoch preč z tejto krajiny potupy a
         božieho navštívenia. Ich cieľa na Majerníkových obrazoch ešte nevidno, musí byť ešte veľmi
         ďaleko za obzorom a oni, hľa, sú už na smrť ustatí, ledva už vlečú nohy za sebou. V očiach,
         rozšírených horúčkou, možno im čítať strašné videnia, ktoré stretajú na svojej púti. Jedno
         z tých videní zachytil pútnik Majerník na obraze Neslýchané stretnutie, iné je na obraze
         Kapitulácia. Posledné z týchto neslýchaných stretnutí — nevedno ktoré, maliar nezanechal o
         ňom nijaký záznam — Majerník už neprežil. Padol tesne pred cieľom zmučenou tvárou na zem a
         už ju viac nezdvihol. V tom je tragédia jeho diela i jeho života: to, čo mu spôsobilo toľko
         biedy a utrpenia, práve sa už malo pominúť, no on nevládal uveriť, že sa naozaj pominie.
         Jedna z tých desivých vízií zakalila mu zrak a on si už netrúfal rozoznať kapituláciu od
         Víťazstva.
   </p>
   <p>
    <span class="emphasis">
     <em>
      (1946)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4460">
       </a>
       Koloman Sokol
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    … A práve sa v Prahe skončila riadna jarná výstava Hollara, na ktorej sa zúčastnil ako
         hosť aj K. Sokol. Nechceme vyvodzovať z tohoto prípadu nijaké uzávery, hoci pozvanie žiaka
         Akadémie na účasti na výstave takého elitného združenia, akým je Hollar, je skutočne
         výnimočné. Všetky české noviny priniesli obligátne referáty o výstave a všetky uvádzali
         práce Kolomana Sokola ako jedny z najhodnotnejších. Venovali mu práve toľko miesta ako jeho
         učiteľovi a starému členovi Hollara Rambouskovi a viac ako Konůpkovi, Sedláčkovi atď. A
         obrazy K. Sokola boli naozaj jedinými, ktoré sa mocne vymykali svojou priebojnosťou z
         celkového rámca výstavy, ktorá vyznela až priveľmi jednozvučne. Zdá sa, že Hollar patrí už
         k spolkom, od ktorých nečakajú sa revolty ani prekvapenia. Obrazy, dokonale zvládnuté zo
         stránky technickej, nenárokovali si motiváciou väčšej pozornosti. Nežalovali, nevzývali,
         neobťažkávali dušu divákovu. Tým viac bili do očí obrazy K. Sokola. Vyrvané priamo zo
         života, krvavé, teplé a neutreté, vyparovali boľavé spomienky na vojnu, na dni bez práce a
         noci bez spánku. Pálili priamo žeravou obžalobou.
   </p>
   <p>
    Vystavoval päť obrazov (
    <span class="emphasis">
     <em>
      Hladní, Matky, Za cieľom, Odchod, V bare
     </em>
    </span>
    ).
         Všetko drevoryty, ktoré najlepšie slúžia na stvárnenie bezprostredných zážitkov, na
         nezastreté podanie vecí, ktoré nieto kedy prežúvať a servírovať na päťmetrových plátnach.
         Sokolove motívy sú súrne, vynucujú si okamžité zachytenie. Nieto času prenášať ich pipľavou
         dvojmesačnou prácou na plátno. Každú chvíľu môže byť neskoro, môže sa naplniť čas a
         postavy, ktoré dnes na dreve Sokolovom upozorňujú na svoje zúfalstvo ešte iba kontrastmi
         beloby a černe, každú chvíľu môžu ožiť a vyliezť zo svojich brlohov, môžu sa vzbúriť a
         vymôcť si silou to, čoho sa dnes domáhajú prostredníctvom dlátka. Alebo, nedajbože, môžu
         podľahnúť svojej biede a zhynúť vo svojich skrýšach skôr, než sa o nich dozvieme.
   </p>
   <p>
    Preto Sokol pracuje v noci, preto sú jeho oči skazené večným sliepňaním. Preto mu nebolo
         problémom, keď sa v druhom roku na Akadémii mal rozhodnúť, ktorý odbor si má zvoliť. Drevo,
         alebo plátno. Drevo! Preto K. Sokol nemá čas starať sa a opovrhuje všetkými smermi. Možno
         mu vyčítať, že jeho obrazy sú dosiaľ preplnené a nezvládnuté, že na jeho technike badať
         vplyvy prvého jeho učiteľa M. Švabinského. Ale nádej, ktorú máme v K. Sokola, opiera sa
         práve o to, že sa nezháňa za samoúčelnými estetickými senzáciami, že pri všetkých zvodoch,
         ktoré mu bohatosť výrazových prostriedkov grafiky hádže pod nohy, neupadol do remeselného
         pochlebníctva očiam divákovým, ale rovnako ako George Grosz, ako Franz Masereel a Käthe
         Kollwitzová podriadil svoju tvorbu dejinnej úlohe proletariátu. Jeho obžaloby dnešného
         systému sú hrozné a splňujú naplno požiadavky, ktoré by naň ako na umelca kládla
         marxistická ideológia. A predsa Sokol — akokoľvek sociálna funkcia jeho tvorby je na sto
         percent v službách miliónov potlačených a neznámych — nie je komunistom. Jeho tvorbe chýba
         pátos a vypočítavosť. Kreslí spontánne a neuvedomele. Dnes, v časoch krajného vypätia
         triednych záujmov, musí byť umelec viac než inokedy citlivým nervom okolia. Jeho tvorba
         musí seizmograficky verne zaznamenávať každý rozruch prostredia. Samoúčelnosť estetiky v
         umení je pluskvamperfektum. Každé podnikanie, ktoré nesmeruje k odstráneniu biedy desiatok
         miliónov nezamestnaných, je hriešne. I podnikanie umelecké. Zvýšená schopnosť umelcovej
         reaktívnosti na deje okolia určuje jasne a jednoznačne jeho funkciu v ňom. Musí byť na
         stráži a upozorňovať na to, voči čomu ostatní zostávajú slepí. Sú iba umelci, ktorí túto
         svoju funkciu chápu, a ktorí ju nechápu. Každé iné zaraďovanie do skupín, končiacich sa na
         -izmus, je bezcenné hračkárstvo neproduktívnej kasty kritikov.
   </p>
   <p>
    Sokol patrí medzi tých prvých. Rovnako ako Daumier, Goya, Holbein atď. Má bližšie k
         týmto ako k mnohým svojim vrstovníkom. Chýba mu, pravda, cynizmus Holbeinov a temperament
         Goyov, ale má všetkým trom spoločnú smelosť dívať sa životu rovno do tváre.
   </p>
   <p>
    Povolaný kritik zaradil by ho iste do skupiny expresionistov, našiel by hŕbu vzťahov a
         spoločných znakov, a ušlo by mu to, čo Sokol má osobitného v
    <span class="emphasis">
     <em>
      tendencii a
            obsahu
     </em>
    </span>
    svojej tvorby. Technika je tu hodnotou druhoradou. Nič na tom nemení
         okolnosť, že práve svojou technikou vynútil si pozornosť Hollara. Patrí to už k tragike
         veľkých diel, že sú prístupné, len keď sú obratne servírované.
   </p>
   <p>
    V literatúre má Sokol svoj rovnocenný pendant v Milovi Urbanovi. Obaja podriadili svoju
         tvorbu akútnym bolestiam života. Obaja snažia sa zrýchliť tep vášho srdca, stavajúc vám
         pred oči tváre miliónov, strhané trápením, biedou a vášňami. Obom je umenie prostriedkom,
         nie cieľom.
   </p>
   <p>
    <span class="emphasis">
     <em>
      (1931)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4492">
       </a>
       Za grafikom Kolomanom Sokolom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Takéto nadpisy dávajú sa vari len na nekrológy. No hoci Koloman Sokol je dosiaľ,
         chvalabohu, živý a zdravý, prichodí nám vskutku, akoby sme mu mali napísať nekrológ: včera
         vysadol v hamburskom prístave na loď, ktorou sa má preplaviť do Mexika. Tamojšia vláda
         pozvala ho za profesora na štátnu akadémiu výtvarných umení. Mohli by sme sa hádam aj
         tešiť, že práve slovenskému umelcovi dostalo sa takejto pocty. Mohli by sme sa tešiť tým
         viac, že Sokolovi dostalo sa tejto pocty nie nejakou náhodou, ale že mexická vláda, keď sa
         rozhodovala, komu ju má udeliť, mala možnosť neobmedzeného výberu spomedzi všetkých členov
         grafického spolku „Hollara“. Tento elitný pražský spolok, ktorého členmi sú všetci význační
         grafici českí, usporiadal totiž vlani akúsi putovnú výstavu nášho grafického umenia po
         mestách Strednej a Južnej Ameriky. Na výstave sa zúčastnil i Sokol, ako jediný Slovák, člen
         Hollara. A iste neboli to len sociálne motívy diela Sokolovho, ktoré zapôsobili pri výbere,
         veď Sokol nie po prvý raz upozornil za hranicami na vysoké kvality svojho umenia. Spomíname
         si len na jeho účasť na hollarovskej výstave vo Varšave, vo Viedni, na medzinárodných
         výstavách v Chicagu a inde. V mocnej konkurencii vyspelej grafiky českej vynikali jeho
         dravé, a predsa technicky tak jemne zvládnuté drevoryty vždy rovnako presvedčivo ako na
         fóre súťaživosti medzinárodnej. Nechceme teraz spomínať, že tieto jeho úspechy boli v
         odbornej kritike pražskej často náročky zamlčiavané a že ešte i tento posledný jeho triumf
         len-len že mu nebol uchytený spred nosa závistlivými a nevraživými kolegami pražskými. Iné
         nás teraz roztrpčuje a zarmucuje: to, že tento najlepší grafik slovenský (a pravdepodobne i
         československý) opúšťa svoj rodný kraj nie ani preto, aby prijal pocty mexickej vlády, ale
         jednoducho preto, lebo tento rodný kraj nevedel ho uživiť, nevedel mu poskytnúť holú
         existenciu. Za chlebom, nie za poctami odišiel Sokol do Mexika. Zostane večnou hanbou nášho
         kultúrneho života, že sme si nevedeli udržať doma tohoto opravdivého, veľkého umelca, že za
         tie dlhé roky jeho živorenia u nás nevedeli sme mu dať viacej príležitostí na zárobok, ako
         zhotovenie ilustrácií do jednej jedinej slovenskej knižočky (Gaštanka od Čechova). Tých
         ostatných pár grošov, čo Sokol mesačne zarábal u pražských firiem (Družstevná práca,
         Grafická únia), celé Slovensko nekúpilo od Sokola hádam ani za Kč 10.000.— obrazov. Možno
         za viac ich kúpila Venezuela. Pokrytci môžu teraz fňukať. Ale nech sa nikto neopováži
         obviňovať Sokola zo zrady „rodnej hrudy“! Hej, voľakedy sme vyvážali drotárov. Teraz vari
         začneme vyvážať umelcov.
   </p>
   <p>
    <span class="emphasis">
     <em>
      (1937)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4508">
       </a>
       Mexický časopis o K. Sokolovi
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pokladáme si za vzácnu príležitosť, ktorá nám umožňuje dozvedieť sa niečo o živote a
         úspechoch profesora mexickej akadémie výtvarných umení Kolomana Sokola. Sledovať sústavne
         jeho činnosť nemôžeme, pretože v Mexiku nemáme vari viac krajanov, ktorí by nám o Sokolovi
         mohli posielať pravidelné zvesti, a on sám pri svojej známej skromnosti nestará sa o
         propagandu svojho umenia. Z času na čas napíše však predsa len niečo o sebe svojim starým
         priateľom alebo pošle im nejaký výstrižok z tamojších časopisov. Na jednom z takýchto
         výstrižkov čítali sme po tieto dni kurzívku, ktorá prezrádza niekoľko intímnejších momentov
         zo života Sokolovcov. Kurzívka znie v preklade asi takto:
   </p>
   <p>
   </p>
   <p>
    <span class="emphasis">
     <em>
      Veľký grafik
     </em>
    </span>
   </p>
   <p>
   </p>
   <p>
    <span class="emphasis">
     <em>
      Salóny umelcov Sokolovcov v kolónii Cuauhtémoc v našom meste vzbudzujú dojem
            parížskeho ateliéru montparnaského. Obrazy a zasa obrazy na stenách, nad pohovkami, na
            zemi i medzi krotkými mexickými vtákmi, ktorí poletujú voľne okolo a ktorí si vybrali
            svoje obľúbené miesto nad troma obrazmi a nad vázou plnou čohosi ako voda. Príjemné
            nepriame osvetlenie, praktická pohovka (posledný model), niekoľko menších pohoviek a
            mnoho mexických podušiek, ktoré stoja od päť centov vyššie až k neuveriteľným cenám.
            Všetky ručne vyrobené domorodcami pre radosť pani Lýdie, hodnej manželky slávneho
            umelca.
     </em>
    </span>
   </p>
   <p>
    <span class="emphasis">
     <em>
      Obaja okrem toho, že sú Slováci, sú aj opravdiví „bohémi“. Jedávajú s ministrami,
            robia vychádzky so svojimi žiakmi v aute maľovať prírodné krásy údolia Valle de Mexico;
            chodia do luxusných kabaretov s tou istou nonšalantnosťou, s akou jedia „enchiladas a
            mole“ v niektorej krčme; hrávajú tenis (mimochodom veľmi dobre) a výsledok všetkého…
            ozajstní umelci.
     </em>
    </span>
   </p>
   <p>
    <span class="emphasis">
     <em>
      Sokol propaguje svoje umenie akvarelmi, leptami, drevorytmi i meďorytinami medzi
            mexickou mládežou v škole de las Artes del Libro. Kreslí so svojimi žiakmi modely nahé i
            oblečené, staré i mladé, ale vždy chudobné. Sokol vyberá typy nižšej triedy, žobrákov,
            pouličné potulné deti, nahé ženy tvarov veľmi sa odlišujúcich od tvarov Afrodity,
            brutálnu a hnusnú, ale skutočnú stránku života.
     </em>
    </span>
   </p>
   <p>
    <span class="emphasis">
     <em>
      Mexické obecenstvo už minulého roku malo príležitosť obdivovať v Bellas Artes
            diela veľkého grafika Sokola. Dnes sa Sokol chystá zúčastniť na výstave v San
            Franciscu.
     </em>
    </span>
   </p>
   <p>
    <span class="emphasis">
     <em>
      Podľa novín USA je Sokol najviac uznávaným grafikom v Amerike, preto chcem kúpiť
            jeden z jeho obrazov, ak mi ho dá pod 1000 peso, lebo v budúcich 5 rokoch ktovie, o
            koľko viac bude sa musieť zaplatiť za povesť, ktorú, vďaka článkom, ako je tento, bude
            mať jeho umenie.
     </em>
    </span>
   </p>
   <p>
    … Sokol celou svojou bytosťou, celým svojím umením patrí nášmu slovenskému prostrediu.
         Je pravda, na Slovensku máme hodne nadaných výtvarníkov, a nie všetci žijú v zabezpečených
         hmotných pomeroch. No grafika niet medzi týmito výtvarníkmi vari ani jedného. A grafika
         formátu Sokolovho istotne za dlhé roky ani nebude, pretože umelci takéhoto formátu rodia sa
         i veľkým národom ak raz za storočie.
   </p>
   <p>
    <span class="emphasis">
     <em>
      (1940)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4561">
       </a>
       Návštevníkovi Sokolovej výstavy
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Obrazy, na ktoré ste sa prišli podívať, predstavujú výber z dvadsaťročnej tvorby
         výtvarníka Kolomana Sokola. Umelec so svojím dielom vracia sa touto výstavou po dlhej púti
         svetom na miesta, z ktorých vyšiel: domov. Poznačený v mnohých zápasoch, poučený v mnohých
         skúškach, uznávaný a ctený v ďalekých krajinách vracia sa k nám nie za poctami a pohodlím,
         ale za prácou. Vo vedomí svojej povinnosti i poslania, ktoré má splniť, predstupuje pred
         vás a hovorí vám pokojne a jasnou rečou: Takýto som a toto som za celý ten čas robil. Môžem
         a chcem vám pomôcť vo vašom povojnovom diele obnovy. A najmä vo vašom veľkom zápase o
         lepšieho a šťastnejšieho človeka. Som váš cele a celý. Som jedným z vás.
   </p>
   <p>
    V prvej chvíli budete možno trochu zmätení pri pohľade na toľké bohatstvo motívov a
         toľkú rozmanitosť výtvarných techník a slohov. Sú tu kresby a grafiky každého možného
         druhu: suché ihly, lepty, drevoryty, rezby do linólea, litografie, akvatinty, farebné
         kresby hrudkou a pastelom, zvláštne, Sokolom samým objavené techniky. Sú tu motívy
         objímajúce dva kontinenty, ba celý svet, i motívy tak špecificky domáce, že je až
         nepochopiteľné, ako mohli byť stvárnené a uplatnené v umeleckej konkurencii ďalekej
         cudziny. Napriek všetkej rozmanitosti vníma však milovník umenia dielo Sokolovo ako jediný
         uzavretý celok a kľúč k jeho pochopeniu je veľmi jednoduchý.
   </p>
   <p>
    Pravda, i v tomto diele je mnoho hľadania, mnoho úporných, ale vždy víťazne dobojovaných
         zápasov, no niet v ňom pochybnosti o jednej základnej pravde: Život vo svojej celistvosti i
         v každom, aj najnepatrnejšom svojom prejave, je taký úžasný, že napriek všetkej a všetkým
         nástrahám, stojí za to, aby bol žitý. Človek, ako nositeľ nepatrnej časti tohto života, je
         účastníkom najzázračnejšieho, všetko prelínajúceho a jednotiaceho procesu. Na rozdiel od
         iných živých bytostí obdarený je však na jednej strane rozumom, na druhej strane ovládaný
         je vášňami a neresťami a tým vydaný napospas večnému zápoleniu v sebe samom i navonok, v
         rodine, v štáte, všade. Nikde na tejto úbohej planéte nenachádza miesta pre svoje lepšie
         úmysly a krajšie podujatia. Ukázať mu jedno z týchto miest a pomáhať mu v tomto zápolení je
         práve úlohou umenia. Viera v pokrok a tvorivý vývoj, ktorá k tomu patrí, dáva umelcovi silu
         vydržať na tejto ceste. Pravé umenie je teda umenie pokrokové. Pravé umenie človeka
         povznáša. Oslobodzuje ho od všednosti a malichernosti. Pravé umenie pomáha k víťazstvu
         pravdy a krásy. Podľa týchto kritérií ho rozoznáte od umenia zlého a nepravého.
   </p>
   <p>
    Toto je jednotiaci vnútorný charakter každého dobrého umenia. Teda aj umenia Sokolovho.
   </p>
   <p>
    Navonok, t. j. podľa techniky a umeleckého výrazu, možno, pravda, aj Sokolovo dielo
         rozdeliť na jednotlivé vývojové etapy. Dosť výrazne možno napríklad odlíšiť obrazy,
         pochádzajúce z rokov jeho pražského pobytu, od obrazov, ktoré vznikli v Mexiku, a tieto zas
         od tých, čo vytvoril počas vojny v USA. I motivicky možno v tomto diele sledovať niekoľko
         línií: Prvotný konár s prevažne sociálnymi námetmi, stvárnenými zväčša drevoryteckou
         technikou, ktorú si osvojil od svojho prvého učiteľa, sa čoraz bohatšie rozvetvuje a
         prináša čím ďalej bohatšie ovocie. K drevorytu pristupuje lept a najmä kresba, jednofarebná
         i viacfarebná, vždy však v pritlmených, pastelových odtienkoch. Pritom celá mexická perióda
         je motivicky poznačená Sokolovou reakciou na smrť dvoch vtáčikov chichicuilotov, ktorých si
         choval v domácnosti a ku ktorým priľnul neobyčajným, len u veľkého a dobrého človeka možným
         citom. V časoch, keď sa zdalo — nie, keď naozaj bol človek človeku vlkom, akoby všetko
         pekné a čisté, čo život v sebe mal, bolo sa utieklo a sústredilo do krehkého tielka tých
         dvoch vtáčikov. Ich smrť bola pre Sokola otrasom, z ktorého sa len ťažko spamätal. Keď
         pálil na ohni ich mŕtve tielka, bolo mu, akoby pálil ostatné zvyšky viery v človeka,
         pretože tam, za morom, nič nesvedčilo o tom, že by ešte stálo za to, veriť človeku: púšťal
         sa práve do najkrvavejšieho vraždenia všetkých čias. Tento motív mŕtvych chichicuilotov
         nájdete na mnohých obrazoch mexickej tvorby, stvárnený buď bezprostredne, alebo v
         náznakoch, v pohyboch a v zoskupení ľudských tiel. Z newyorskej tvorby upozorňujeme
         návštevníkov najmä na utešený cyklus drevorytov (Kohútie zápasy, Tropická melódia, Mexický
         trh atď.) a na cyklus štyridsiatich štyroch neobyčajne poetických peroviek, zväčša s
         námetom býka a ženy. Tu Sokol, myslíme, nastupuje novú cestu, a zdá sa, našiel priam
         fascinujúci výraz pre večnú polaritu života s jeho mužským a ženským elementom.
   </p>
   <p>
    Dívajte sa na tieto obrazy dlho, príďte sa na ne podívať viac ráz, pretože pri prvom
         pohľade musí sa vás nevyhnutne zmocniť závrat, lebo je až neuveriteľné, že všetky tieto
         techniky zvládol jediný človek a všetky tieto námety obsiahol a stvárnil jediný umelec. Ak
         možno dielo výtvarníkovo porovnať s dielom hudobníkovým, tak v diele Sokolovom znie celý
         orchester nástrojov úžasne rozvinutej a bohato inštrumentovanej symfónie. Jeden motív
         prelína sa s druhým. Jedna melódia obmeňuje sa v premnohých a ďalších variáciách. Hudobník,
         ktorý sa na tieto obrazy nedávno díval, videl v nich skutočne veľkú muzikálnu skladbu so
         všetkými jej náležitosťami: s bohato rozvinutou a pritom žiarivo čistou polyfóniou tónov
         farieb a línií, s dramaticky užitým kontrapunktom, ktorý vás udržuje v ustavičnom napätí,
         pretože sľubuje ďalšie a ďalšie prekvapenia a vždy a všade s vysoko neseným základným
         motívom, ktorý spieva o radostnom odovzdaní sa pravde, kráse a láske. Nájdete tento motív
         všade, v clivých a smutných pasážach, rovnako ako v drásavých a úpenlivých výkrikoch nad
         celou biedou človeka. Nájdete ho v utešených a veselých obrázkoch hôrnych chlapcov, v
         tvárach mexických Indiánov, v reflexoch na zvesti o zverstvách vojny. Nájdete ho všade a
         veľká viera v život a človeka posilní i vaše srdce.
   </p>
   <p>
    <span class="emphasis">
     <em>
      (1947)
     </em>
    </span>
   </p>
   <p>
    *
   </p>
   <p>
    <span class="emphasis">
     <em>
      Spolok umelcov a priateľov grafiky
     </em>
    </span>
    otvára dnes svoju prvú súbornú
         výstavu v Bratislave. Je to istotne významná udalosť v našom kultúrnom živote. Významná pre
         dve príčiny.
   </p>
   <p>
    Po prvé samotný fakt, že sa tu predstavuje našim pracujúcim nové odvetvie umenia, noví
         umelci-grafici ako kolektív a nielen ako jednotlivci, ktorí príležitostne robili aj
         grafiku, samotný tento fakt stojí za to, aby sme sa pri ňom na chvíľu zastavili. Grafika
         ako cieľavedome, sústavne a kolektívne pestovaný odbor výtvarného umenia doteraz na
         Slovensku vlastne nejestvovala. Boli tu síce grafici, ktorí sa tomuto druhu umenia venovali
         a dosiahli v ňom pozoruhodných úspechov, no toho, čo mali napríklad Česi vo svojom Hollare,
         toho na Slovensku nebolo. Privítajme a pozdravme teda najprv prácu členov Spolku umelcov
         grafiky z tej prostej a radostnej príčiny, že existuje, že sa nám tu predstavujú prvé jej
         diela a že sa tým náš kultúrny život obohacuje o ďalší významný odbor.
   </p>
   <p>
    Súčasne je však výstava, ktorú otvárame, významná i pre druhú príčinu: marxistická
         estetika, ako jednu z hlavných požiadaviek, kladených na umelca, stavia požiadavku, aby
         dielo umelcovo bolo zrozumiteľné širokým vrstvám, lebo len tak môže aktívne spolupracovať
         pri výchove nového typu človeka, človeka socialistického. A práve grafika má najviac
         predpokladov, aby túto požiadavku splnila. Pracuje s technickými prostriedkami, ktoré jej
         umožňujú reagovať pohotovým a zrozumiteľným výrazom na aktuálne otázky, je popritom azda
         najmenej zaťažená formalistickými úchylkami, a preto tiež najľahšie sa od nich oslobodzuje.
         Okrem toho nadväzuje na slávne tradície, v ktorých sa prejavovala ako skutočné umenie
         bojujúce, ako skutočné umenie vychovávajúce nový typ človeka.
   </p>
   <p>
    Autori prác, vystavených na tejto výstave, si uvedomujú túto svoju príležitosť. Výstava
         vystihuje ich pohotovú reakciu na nové sociálne pomery, aj ich snahu o zrozumiteľnosť. Sú
         tu síce vystavené i práce staršie, v ktorých tento charakter nového typu umenia nie je ešte
         zreteľný a ktoré väzia v prekonaných expresionistických a lyrizujúcich manierach, no práve
         porovnanie týchto starších prác s prácami dnešnými — a to aj u tých samých umelcov —
         ukazuje na hlboký a zásadný prelom, ktorý vystavujúci umelci v sebe prekonávajú.
         Prekonávajú ho rýchle, uvedomele a úspešne. Svedčí o tom rad obrazov s budovateľskými a
         bojujúcimi námetmi, svedčí o tom i výraz a forma spracovania týchto námetov. Cesta, na
         ktorú naši grafici vykročili, je teda správna a cieľ pred nimi je jasný: slúžiť svojím
         umením pri spoločných budovateľských úlohách, pomáhať vytvárať nového človeka a učiť ho
         vnímať krásu na najjednoduchších prostriedkoch čiernej a bielej farby. Neodbočiť z tejto
         cesty a pritom viac a viac zdokonaľovať umeleckú hodnotu svojho diela, to je teraz hlavnou
         úlohou umenia vôbec a teda aj umenia grafického.
   </p>
   <p>
    Netrúfam si jednotlivo posudzovať vystavené práce. To nech urobia povolanejší kritici.
         Dovoľte mi len, aby som na záver v mene tých, čo chodia na výstavy ako prostí diváci,
         pretože majú výtvarné umenie radi, úprimne gratuloval vystavujúcim umelcom k ich práci a
         želal úspech tejto výstave.
   </p>
   <p>
    <span class="emphasis">
     <em>
      (1948)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4607">
       </a>
       Čítanie o detstve
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Mal som pekné a šťastné detstvo. Citlivá mať, múdry a prísny otec, hŕba veselých a
         smelých kamarátov a zdravé dedinské prostredie mohli mi dať ideálnu výchovu. Účasť materina
         bola tichá a skromná; neviem ani, kde a ako sa prejavovala, no dotyk jej teplej ruky a
         mäkkého pohľadu cítim dosiaľ vo chvíľach skleslosti a bezútešnosti. Ako každá mať, aj ona
         vykonala viac a vzala na seba viac, než sme od nej čakali. Zato otec — otcove zásahy do
         mojej výchovy boli oveľa zreteľnejšie: cítil som ich vždy najmenej tri dni na zadnej časti
         tela. Dnes mi je veselo okolo srdca, keď si na to spomeniem, pretože — ako sa pamätám —
         držal som sa vždy po chlapsky s otcovým spôsobom výchovy. Kým trstenica lupkala po zadku,
         skákal som, pravda, po povalu. Náhle však bolo po všetkom, uznal som lojálne svoju porážku.
         Nikdy som sa neuchýlil k nečestnému zápoleniu. Nikdy som si nevopchal pod nohavice sáru zo
         starého kapca, pretože tým by boj, v ktorom som sa cítil rovnocenným partnerom, prestal byť
         zaujímavým. Otec mal len jednu zbraň: trstenicu v mocnej ruke. Ponechával som mu ju
         veľkodušne, pretože sám som mal proti nemu tisíc všelijakých výhod, úskokov a fígľov.
   </p>
   <p>
    Inak môžem bez preháňania povedať, že otec bol najmúdrejší človek v dedine. Čo on len
         všetko vedel, skúsil a poznal! Bol vyučený krajčír. No vedel spraviť i krásny politúrovaný
         stôl a cez svetovú vojnu, keď bola núdza o obuv, šil pre celú rodinu topánky. Vedel zvárať,
         hobľovať, letovať, pilovať, vedel spraviť všetko, čo vzal do ruky. Mal i krásny včelín s
         modernými úľmi a krásnu knižnicu s knihami slovenskými, českými, ruskými, poľskými,
         nemeckými a maďarskými. Vo všetkých týchto rečiach otec plynne čítal. (Najradšej
         Dostojevského, Gogoľa a Puškina.) Bol to zaťatý pansláv, priateľ Škarvana a Makovického.
         Naučil ma čítať po rusky, ešte som ani do ľudovej nechodil. Keď bol dobrej vôle, recitoval
         Lermontova a spieval liptovské pesničky. Jeho školské vzdelanie skladalo sa pritom len z
         piatich tried ľudovej školy, ale na vandrovke videl svet, žil dlhšie v Pešti, pobudol v
         Prahe, v Berlíne i vo Viedni. Žil celé roky na chlebe, škvarkách a mlieku, v lete na
         dyniach, aby si mohol kupovať knihy, ktoré mu z Ruska chodili v celých debnách. Nemôžem
         povedať viac, než že to bol krásny človek. Pomáhal ľuďom, keď im ochorel statok, robil im
         advokáta, lekára, založil im konzum, knižnicu, čitateľský spolok. Vo voľných chvíľach,
         večerami, hobľoval alebo písal, prekladal z ruštiny, značil si do zošitu zvláštne ľudové
         zvraty, porekadlá a úslovia. Ku koncu života písal kroniku svojej rodnej obce. Umrel celkom
         chudobný, nezanechajúc grajciara v hotovosti. Česť jeho pamiatke!
   </p>
   <p>
    A potom kamaráti: Peter Švanda, Ján Stano, Daniel Mucháľ, Ondrej Majer, — kde sú dnes
         všetky tie mená! Vtedy však stačilo prejsť cez lavice ponad potok „na druhú stranu“ a priam
         si zapadol do rozprávkového sveta plného vzrušenia a dobrodružstiev. Každé ročné obdobie
         malo svoje nepostihnuteľné, večne sa opakujúce a stále nové kúzlo. Každý čas mal svoje
         zábavy a hry. Poniektoré opakovali sa z roka na rok hádam ešte z čias pohanských. Priam z
         jari, sotva na vŕškoch sneh okopnel, bolo to „piganie“ o gombíky, potom hry s „pílusom“
         (loptou), urobeným z kravskej srsti, o „kampu“, o „šuchtu“, o „vyhadzovanku“, neskôr
         výpravy za vtáčími hniezdami — počínajúc od žltochvostov hniezdiacich pod štítmi v
         opustených stodolách a končiac krahulcami, čo mali hniezda na vysokánskych sihliakoch, i
         ušatými sovami, ktoré hniezdili v skalách na Vápenci, vedeli sme o každom hniezde v
         chotári. Aké to bolo vzrušenie, keď sa mláďatá vyďobali zo škrupiny a brali z našich
         našpúlených úst slinu mäkkým zobáčkom! V lete zasa kúpanie v „Koliesku“, v „Pláni“, pod
         „Haťou“, ba dokonca i na Váhu pod úpustom, kde voda bola vyše dvoch metrov a hučala,
         krútila sa v nebezpečných víroch. Nikdy sa nám nič nestalo, pretože sme boli vrtkí a
         ostražití, zrastení s prírodou ako zver poľná a vtáctvo nebeské. V jeseni bolo zas pasenie
         statku, rozprávky pri ohníku, pečenie zemiakov v pahrebe, jabĺčka vo farskej záhrade s
         lezením cez ploty, s roztrhaným zadkom na nohaviciach, s otlačenými lakťami i kolenami. V
         zime sanica, kĺzky na zamrznutom potoku a nekonečne dlhé večery pri páraní peria a
         priadkach s rozprávkami o Loktibradovi, Hadogašparovi, Kovovladovi a Lomidrevovi. S
         piesňami pobožnými i svetskými. A to všetko v nádhernom kraji, kde je Kriváň na dosah ruky,
         kde polia a lúky nikdy nestrácajú svoju sviežosť a menia len postupne od jari do jesene
         svoju zeleň od jemnej žltkastej, sýtej až tmavej farby zemiakovej vňati a druhej ďateliny…
         a či až do striebristej zelene kapustných hlávok, ktoré ostávajú na poli najdlhšie, takže
         napokon nevieš, či ten striebristý odtienok je od prírody alebo od nočných mrazíkov, ktoré
         sem prichádzajú už po Egide, ale zvoľna, nenásilne, nie ako nepriatelia, ale ako milí
         hostia, ktorým sa každý teší. Vonkajší svet býval tu zastúpený len potulnými drotármi,
         sklenármi, miškármi, kolomažníkmi a vesteničiarmi. Každý z nich mal svoj spôsob vyvolávania
         popod uhly a každého sme vedeli napodobniť. Až oveľa neskôr (a, zdá sa nám, že práve tým sa
         skončilo naše detstvo) začali sa na hradskej zjavovať prvé automobily a my, keď sme začuli
         ich vrčanie, vybehúvali sme spoza dvorov a vítali ich pokrikom: eléktrika, eléktrika…
   </p>
   <p>
    Čo prišlo neskôr, nemá už ani zďaleka toho pôvabu a toho kúzla čerstvosti a
         bezprostrednosti. Všetko sa akosi zakalilo a zahmlilo daromným pachtením sa za neistými
         prízrakmi. Každý radostný pocit akoby bol v zárodku zahlušený strachom zo sklamania. Áno,
         bola tu škola, gymnázium, priemyslovka, technika, ale bolo to zväčša len otupné vtĺkanie si
         do hlavy všelijakých formuliek, vzorcov, definícií, letopočtov, bez ozajstného záujmu po
         vedení. To, čo som
    <span class="emphasis">
     <em>
      chcel
     </em>
    </span>
    vedieť, to som sa musel učiť mimo školy.
         Myslím, že každý tak. Myslím, že škola vtedy nevedela pripútať mladého človeka k tomu, čomu
         ho chcela naučiť. A keď si pomyslím, že som v nej strávil skoro dvadsať rokov! Nebyť
         živelného zdravia, nebyť neuhasiteľného smädu po vedení, nebyť nekonečných debát s
         priateľmi rovnakého veku, nebyť nocí strávených nad knihou pri sviečke, nebyť toho
         všetkého, museli by zo školy, ktorou sme prešli, vychádzať mrzáci, mechúry, nadeté
         učenosťou, ale bez chuti do života. — Dnes, dúfame, bude ináč!
   </p>
   <p>
    <span class="emphasis">
     <em>
      (1948)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4632">
       </a>
       Myšlienky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Dohonili ste dakedy svoju myšlienku? Myslím, či ste ju pristihli, ako sa vám všetečne
         vlúdila do hlavy, snažiac sa zostať nespozorovanou? Zbadali ste, ako sa priplichtila ku
         zamotanému klbku vašich svetoborných nápadov, ako sa pritúlila k vašim slávnym heslám a
         zásadám? Zbadali ste, ako sa vám potom líškala, ako sa maznala tá nepokojná, neposedná a
         nepotrebná malinká myšlienka? Cítili ste, ako sa triasla v strachu, že ju ukrutne vyhostíte
         zo svetobornej svojej kotrby? Celkom tak, ako keď zodvihnete posledný snop z kríža na roli
         a pod ním tŕpne myška, v hrôze, že ju zočíte a zadlávite. Práve tak, ako keď úlisná mačka
         nehlučno vojde za vašimi pätami do vykúrenej izby a chce tam proti vašej vôli prenocovať —
         práve tak sa vám pred spánkom upelešia na vankúšoch vášho mozgu tieto drobné, šteklivé
         myšlienočky. A ráno, len čo roztvoríte oči, pritúli sa k vám a poláska sa s vami. Posedí,
         polichotí a potom fr-r-r-r, neposedná, uletí ako vtáčik z klietky. Dakedy je myšlienka
         neodbytná ako mačka pri obede; stále dobiedza, stále okáli, stále sa vám bezočivo opalkuje
         v hlave. Býva to obyčajne refrén z hlúpej pesničky, veta z počutého rozhovoru. Toto sú
         veľmi zlostné myšlienky. Inokedy zas vojde do komôrky mozgu čudná, neobyčajná myšlienka.
         Vojde, zažmurká, pokuká, smrkne dva tri razy a zdá sa, že je celá v rozpakoch, kde sa to
         zatúlala. Potom si potichu sadne do kúta. Sedí tam, sedí a ani obrvou nehne. Na všetko
         zvedavo vyvaľuje okále, všetkému sa diví. Sedí len a čaká ako kvočka na vajciach. Odrazu sa
         myšlienka stane nepokojnou, vrtí a hniezdi sa a čosi sa potajme kľuje. Odrazu ona začne
         rásť. Rastie a rastie, deň zo dňa jej pribúda. Prerastá všetko vôkol seba. Rastie ako hríb.
         Vytisne ostatné daromné myšlienky, zaplní celú hlavu a stane sa jej samojedinou panovnicou.
         Vtedy ju zbadáte a začnete jej pomáhať na svetlo. Krešete, pilujete, strúhate, potíte sa —
         a hľa — vykľúvalo sa niečo veľkého, ohromného, pod čím vám hlava ovisne. Idea, zázrak,
         čertovská báseň, nový aeroplán o dvoch tisícoch konských síl.
   </p>
   <p>
    Ako hovorím (a sami to uznáte), myšlienky prichádzajú k nám celkom nečakane. Logike sa
         možno (neviem) podrobujú všetky udalosti a okolnosti a všetko, čo je napísané i vyslovené.
         Ale naše vlastné, skutočné myšlienky netrpia touto chorobou. Skoro by som povedal (keby sa
         nebál profesora), že logicky myslieť je logický nezmysel. Ony (myšlienky) prichádzajú a
         odchádzajú s dôslednou nedôslednosťou. Sú tak rôznorodé, nerozvrstvené ako ľudia, ktorí v
         tomto okamihu umierajú. Prepadajú nás v takom rozmarnom neporiadku, že sa nemôžete zatvrdiť
         a umieniť si: Dnes medzi 18. a 19. hodinou budem usilovne myslieť o farebnej fontáne v
         Trenč. Tepliciach a zapovedať sa trebárs, že si ani nespomenieme na rožný dobytok, že sa
         vám nevlúdi do hlavy ani jedna myšlienka o plemenných býkoch.
   </p>
   <p>
    Svet bude oveľa bližší nášmu takzvanému domácemu kozubu, ak si uvedomíme, že všetky
         vynálezy, básne a riešenia sú hŕbou takýchto drobných, neustrojených, domáckych, naježených
         myšlienok…
   </p>
   <p>
    <span class="emphasis">
     <em>
      (1926)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4652">
       </a>
       Z listov rodičom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    … Kúpil som si zasa jednu knižku:
    <span class="emphasis">
     <em>
      Annu Kareninovú
     </em>
    </span>
    od Tolstoja. Na
         leto si ich poviažem všetky, do takého pekného papieru. Ja sa strašne teším knihám, mám ich
         už plnú kasničku a stále sa dívam na ne so záľubou, každú chvíľu otváram kasničku, rovnám
         pekne do radu tých svojich nemých priateľov, ktorí ma ešte nikdy nesklamali a ktorí mi vždy
         vedia povedať láskavé i múdre slovo. Ony ma tešia, keď trpím, karhajú, keď nerobím dobre,
         chvália, keď som spokojný sám so sebou. Tento rok som si skutočne zadovážil moc dobrých
         kníh, bude to pekná ozdoba pre našu knižnicu. Mám skoro celého Huga. Aj
    <span class="emphasis">
     <em>
      Bídníci
     </em>
    </span>
    mi ostali…
   </p>
   <p>
    <span class="emphasis">
     <em>
      Bratislava 11. V. 1924
     </em>
    </span>
   </p>
   <p>
    *
   </p>
   <p>
    … Čítam teraz
    <span class="emphasis">
     <em>
      Zločin a trest
     </em>
    </span>
    od Dostojevského. Veľmi sa mi páči
         táto kniha; ba neviem sa od nej ani odtrhnúť. Páči sa mi menovite tá hlboká podrobná
         filozofia. A vôbec zamiloval som si Dostojevského preto, že vyberá si za hrdinov ľudí
         padlých, s nepokojným a mračným svedomím. Zhoduje sa voľáko to pesimistické nazeranie
         týchto hrdinov s mojou povahou. Rád obdivujem ľudí, ktorí umierajú, alebo duševne hynú za
         svoje gigantické, neľudské, hoc i bludné ideály.
   </p>
   <p>
    Obdivujem týchto heroov aj preto, že hoci padli vo formálnom hriechu tak hlboko, že sú
         nemožní v spoločnosti, predsa ich zmätené duše, skazené súčasnými heslami doby, vždy
         nakoniec ukážu sa v pravej, nepoškvrnenej čistote mravnej…
   </p>
   <p>
    <span class="emphasis">
     <em>
      Bratislava 22. X. 1924
     </em>
    </span>
   </p>
   <p>
   </p>
   <p>
    … Najviac voľného času venujem budúcemu časopisu slovenských stredoškolákov. Tento
         týždeň vytlačíme prvé číslo. Máme síce dosť strachu, či ho udržíme, keďže denne vôkol nás
         toľko časopisov zaniká. No dúfam, že to pôjde, lebo máme za sebou vrstvu stredoškolákov,
         pre ktorú pracujeme, a ona nám nedá zahynúť. Keď časopis vyjde, pošleme vám číslo. Ja som
         redaktorom beletrie. Mám skutočne záujem o literatúru a snažím sa všemožne zistiť, či mám
         talent pre spisovateľstvo, aby som v opačnom prípade nemárnil zbytočne svoje sily a radšej
         ich obrátil k inému. Posielam svoje práce do časopisov, kde ma vôbec nepoznajú, a čakám na
         kritiku. Tak od začiatku tohoto roku dostal som honorár za svoj článok
    <span class="emphasis">
     <em>
      Les
     </em>
    </span>
    , ktorý som bol napísal cez prázdniny. Honorár pozostával zo
         siedmich kníh v cene Kčs 100.—. Aj v Novom rode bola mi kritika vždy priaznivá. — Pravda,
         je tu ešte jedna otázka! Ak totiž talent mám, ktorým smerom ho mám obrátiť? Jestvuje toľko
         rôznych, prerôznych smerov, že ťažko sa v nich človeku vyznať. Myslím však, že najlepšie je
         písať podľa svojej vlastnej povahy, prispôsobiť sa okoliu a nepoddávať sa šablóne žiadneho
         smeru. Tu by som prosil otca poradiť mi a napísať jeho náhľad, bo má v tom isté skúsenosti…
   </p>
   <p>
    <span class="emphasis">
     <em>
      Bratislava 2. februára 1925
     </em>
    </span>
   </p>
   <p>
    *
   </p>
   <p>
    … Ujčekovi som tú slaninu odovzdal… Chodievam teraz k nemu dosť často a rozprávame sa
         zväčša o literatúre. On sa rozumie dobre spisbe a má v nej, ako sa mi zdá, značný rozhľad.
         Veľmi rád číta anglického Wilda. Nechal som od neho doma knihu
    <span class="emphasis">
     <em>
      Obraz Doriana
            Graya
     </em>
    </span>
    , neviem, či ju už otec čítal. Mne sa Wilde veľmi nepáči. Sú to
         nezdravé, paradoxné úškľabky nad svetskou múdrosťou, poctivosťou a prílišné preceňovanie
         krásy (v užšom slova zmysle, totiž krásy žien a opojenie láskou).
   </p>
   <p>
    Rád by som si prečítal ešte
    <span class="emphasis">
     <em>
      Bratov Karamazovcov a Idiota
     </em>
    </span>
    , ale
         nemôžem sa k týmto knihám dostať. Musíte mať tam doma poriadnu zimu, keď už aj padal sneh.
   </p>
   <p>
    Túto nedeľu príde sem Hlinka, ľudáci chcú triumfovať po víťaznom volebnom boji,
         usporiadajú čosi na spôsob národnej (ľudáckej) slávnosti. Nemôžem nikdy pochopiť fanatizmus
         mojich kolegov-študentov; oni by najradšej všetko, čo je české, postavili hore nohami,
         alebo rovno ukrižovali. Často sa stáva, že robia nezbedu v noci po uliciach, pokrikujú na
         „čvachoslovákov“, búchajú na ich byty valaškami, „poriadajú demonštrácie“; miesto toho, že
         by sedeli medzi svojimi knihami a videli v živote dáku vážnejšiu prácu ako hlúpe opakovanie
         fráz zo Slováka a nadávania bez rozmyslu. To všetko by ešte nebolo také hrozné, ale keď
         potom idú v noci pod pamätnú Štúrovu dosku a medzi výkrikmi „Nech žije v nás duch Štúrov“
         opakujú: „Sviňa Chaloupecký, sviňa Pražák“, nie je ich možné ospravedlniť. I keď by bol
         skutočne ten Chaloupecký taký zlý človek, predsa len, keď to prejavia takým spôsobom,
         dávajú si zlé vysvedčenie z úcty k Štúrovi, k tomu čistému, poctivému charakteru. A nielen
         to: vzbudia tým v Čechoch zbytočné podozrievanie nás z obmedzenosti a hrubianstva, zostrujú
         daromne nenávisť. Nevedia, že takýmto spôsobom nedôjdeme k tej lepšej budúcnosti, o ktorej
         otec v liste píše. Verím s otcom, že všetko sa spraví: spory sa vyrovnajú a spojíme sa v
         spoločnom povedomí. Ale aby sa tak stalo, treba predsa robiť dačo iné ako kričať popod
         obloky.
   </p>
   <p>
    <span class="emphasis">
     <em>
      Bratislava 25. XI. 1925
     </em>
    </span>
   </p>
   <p>
    *
   </p>
   <p>
    … Čas teraz trávim učením; matúry sa, pravda, nebojím, ale lepšie je pripraviť sa pekne,
         po kúsku, jedno za druhým, ako potom všetko odrazu chytať a zháňať a nič poriadne
         neobsiahnuť. Nebojte sa, že sa dáko preťažujem, som vari od prírody trochu pohodlnej
         povahy, hoci azda nie priamo lenivej. Je mi väčším pôžitkom prejsť cestu voľným krokom,
         všimnúť si stromov a riečky vedľa nej, obzrieť sa za neznámym človekom, postáť pri susedoch
         a pobesedovať múdro s nimi, — ako prebehnúť tú cestu cvalom, nevnímať ničoho vôkol seba,
         získať len na čase, ale stratiť na vedomostiach, uhnať sa a nakoniec dostať zápal pľúc.
         Netreba sa myslím, snažiť vykonať v
    <span class="emphasis">
     <em>
      jednom okamihu
     </em>
    </span>
    čo najviac, ale
         treba dbať, aby
    <span class="emphasis">
     <em>
      každý
     </em>
    </span>
    okamih bol plný užitočných vecí, nie však tak
         preplnený nimi, aby nezostalo miesta pre veci príjemné a krásne. Duch ľudský má byť stále
         rovnomerne zamestnaný premýšľaním, uvažovaním, radosťou, pôžitkom, vierou, láskou, a keď na
         to príde, i smútkom a sklamaním. Aby však tento nepretržitý tok a vývin schopností človeka
         mohol byť skutočne rovnomerný, ucelený, treba sa chrániť búrlivých okamihov, citových
         napätí, nezdravého vybičovania síl do ostatného zvyšku; lebo potom sa zrejme dostaví únava,
         skleslosť, malátnosť, nevšímavosť, dostaví sa potreba nič nerobiť a stratiť viac času, ako
         sme ho získali v tom prvom okamihu intenzívnej práce a námahy.
   </p>
   <p>
    Otec dobre vie, aká potrebná vec je četba. Aká pravda, aká múdrosť, aká krása, aký
         pôžitok; keď nás priprával a učil poznávať písmenká ešte pred šiestym rokom a keď hľadel v
         nás vzbudiť lásku ku knihe, priateľstvo k nej, úctu k veľkým mužom. Čítať a čítať. Každý
         prečítaný riadok je zažatou sviecou v našom živote. Čím viac prečítame, tým svetlejší bude
         náš pobyt na zemi…
   </p>
   <p>
    <span class="emphasis">
     <em>
      Bratislava 11. V. 1926
     </em>
    </span>
   </p>
   <p>
    *
   </p>
   <p>
    … Neviem, či ste sa už nedopočuli, že v Přítomnosti rozvinula sa debata okolo problému
         spisovnej slovenčiny, do ktorej som zasiahol aj ja — prvý zo všetkých — pobúrený súc
         článkom akéhosi V. Štecha, ktorý tu referoval o Hamaliarovej knihe
    <span class="emphasis">
     <em>
      Hlasy nášho
            východu
     </em>
    </span>
    (na tohoto Hamaliara sa iste pamätáte, aspoň otec, kamarátil som sa
         kedysi s ním, potom sme sa však rozišli, keď on začal písať česky — aj mňa k tomu
         nahováral). Nuž tento Štech tam tvrdí, že vývoj v literatúre slovenskej smeruje k zavedeniu
         češtiny miesto spisovnej slovenčiny. To ma tak pobúrilo — a nielen mňa, ale všetkých
         Slovákov, ktorí to čítali —, že som napísal ten článok, kde som nazval Hamaliara rovno
         renegátom a jeho snahu po splynutí s češtinou hriešnou defraudáciou mravných hodnôt a
         citových záväzkov, ktoré mu zverila rodná zem…
   </p>
   <p>
    Keď vyšla táto moja odpoveď a prišiel som do Detvana, chlapci akurát debatovali o nej, a
         keď ma zazreli vo dverách, schytili ma na plecia a tak ma roznášali po sále od radosti, že
         som to napísal. — So mnou si totiž dlho neboli istí, kam vlastne patrím, lebo často som
         krotil ich nekritické nadávky na Čechov, hlavne však som ich vystríhal, aby Čechov
         nepodceňovali. Práve tak som sa však posmieval aj „Čechoslovákom“ a menu „Čechoslovák“,
         ktorým sa označuje akási neživá mátoha majúca nás spájať s Čechmi. Teraz sa im muselo
         zapáčiť, že som sa tak otvorene a pri takejto príležitosti prihlásil, kam patrím… Možno, že
         sa ešte niekto ozve aj zo Slovenska (Rázus by sa mohol), dosiaľ totiž odpovedal iba
         Hamaliar na môj článok a dvaja českí profesori, ktorí učili na Slovensku. Potom, na leto,
         donesiem vám aj tú
    <span class="emphasis">
     <em>
      Poviestku
     </em>
    </span>
    , čo som teraz napísal. Práve čakám na
         Mladé Slovensko, kde vyjde dokončenie. V Mladom Slovensku zostal som už sám-samotinký zo
         všetkých tých, ktorí sme kedysi začali v Mladých prúdoch, ani Brtáň, ani Bezek, ani Roháček
         sa už dlho neozvali. Všetci sa zaoberajú inými vecami. Rudo sa zahrabal do filológie, Bezek
         spolkári o dušu v Detvane, o Roháčkovi vôbec nečuť.
   </p>
   <p>
    Chcel by som sa úplne venovať celý literatúre. Nahovárajú ma, aby som zobral rozprávky,
         ktoré som dosiaľ napísal, a vydal ich na jeseň knižne. Myslím, že by to bolo naozaj tak
         lepšie, ako keby som debutoval (= po prvý raz vystúpil knižne) románom. Samozrejme, že by
         som to všetko prepísal a zaokrúhlil v jeden celok…
   </p>
   <p>
    <span class="emphasis">
     <em>
      Praha 27. mája 1929
     </em>
    </span>
   </p>
   <p>
    *
   </p>
   <p>
    … Otec bol mal raz doma tú orfanidesovskú kroniku. Ja som ju vtedy nečítal, ale podľa
         toho, čo otec o Orfanidesovi rozprával, myslím, že to bol na svoju dobu jedinečný človek,
         bolo v ňom čosi z tých ideálov, čo Štúr zasial medzi svojich vrstovníkov. Myslím, že
         Orfanides by mohol byť predstaviteľom, typom určitej epochy nášho národného, slovenského
         bytia a že by bolo škoda, keby to, čím žil a čomu učil svojich žiakov, zostalo nezaznačené
         pre naše pokolenie. Tragika jeho života (deti mal nevydarené, Janko a Milka neboli
         normálni, druhá dcéra zostala starou dievkou; majetok vyšiel navnivoč atď.), tragika jeho
         života robí ho popri tom v mojich očiach skoro hrdinom. Takým hrdinom, akých znázorňovali
         už starí Gréci vo svojich tragédiách, hrdinom, ktorému už od kolísky bolo súdené biť sa a
         padnúť. „Pád vznešeného“ je najcharakteristickejšia vlastnosť hrdinstva. — Ale aby som sa
         dostal k veci: Chcel by som raz napísať životopis Ľudovíta Orfanidesa. Taký životopis na
         spôsob románu. V živote Orfanidesovom sú všetky predpoklady k tomu, aby to naozaj vyzeralo
         ako román. Na to by som potreboval tú kroniku…
   </p>
   <p>
    … Druhá vec: Nedávno sme sa so Smrekom rozprávali o tom, že by bolo dobre vydať
         slovenský terminologický slovník, v ktorom by boli všetky slovenské írečité názvy náradia
         gazdovského, mlynárskeho a pod. Len na voze napr. je spústa názvov, o ktorých sa mestským
         ľuďom ani nesníva, podobne na salaši atď. Keby sa takéto názvy pozbierali, dalo by sa ich
         použiť pri tvorení modernej technickej terminológie slovenskej, ktorú nám inak celkom
         počeštia. Sám by som sa na túto prácu nepodobral. Ale vedno s otcom, ktorý je veci ešte
         bližšie ako ja, by sme mohli takýto slovníček zostaviť. O honorár by sme sa rozdelili. Vec
         by vyzerala tak, že by som ja nakreslil povedzme voz, pripísal názvy, ktoré viem, a otec by
         to doplnil. Podobne napr. krosná a pod. Tieto obrázky by boli i v slovníku, aby ten, čo ho
         bude užívať, videl priam, o čo ide. Bolo by, pravda, dobre, aby slovník nebol len z jedného
         kraja, ale z celého Slovenska. To by sa už muselo robiť pomocou dotazníkov, rozoslaných do
         jednotlivých krajov…
   </p>
   <p>
    <span class="emphasis">
     <em>
      Praha 24. XII. 1932
     </em>
    </span>
   </p>
   <p>
    *
   </p>
   <p>
    … Mrzí nás, že sme v písaní takí neporiadni. Ale nemusíte mať o nás starosti; sme,
         chvalabohu, obaja
    <sup>
     [
     <a class="footnote" href="#ftn.d56e4770" name="d56e4770">
      15
     </a>
     ]
    </sup>
    zdraví a nič nám nechýba. Máme sa kde vyspať, máme sa čoho najesť a chutí nám
         žiť, takže sa nemáme čoho báť. Len keby vám odbudlo tých starostí! Naozaj s tými daňami je
         to už svinstvo, — nedá sa to inakšie povedať. Šesťdesiatročných ľudí, ktorí už dali zo seba
         všetko, čo mohli, takto týrať a brať im i tú omrvinku pokoja, na ktorú má právo i zviera,
         keď doslúži svojmu pánovi. Miesto, aby sa starali o to, ako takýmto ľuďom na starosť pomôcť
         — veď ste vychovali a dali vyštudovať troje detí z ničoho, z holých rúk — miesto toho
         zdierajú z nich i poslednú košeľu. A najväčšie svinstvo je to, že takto surove počína si
         štát len u tých bezmocných chudákov, drobných remeselníkov a gazdov, ktorí sa mu nemôžu
         postaviť na odpor (ak sa postavia, pošlú na nich žandárov a odstrelia z nich zopár, ako to
         urobili v Polomke), kdežto tam, kde by mohol brať, tam sa dá ošmeknúť. Ako nedávno v tej
         afére, keď odpísali grófovi Pálffymu státisíce na daniach len preto, lebo si tento gróf
         mohol najať advokáta, ktorý mal veľký politický vplyv (v národnodemokratickej strane) a
         mohol mu to vyšvindlovať. Veď náš štát má do 10 miliárd nedoplatkov na daniach. To je
         toľko, koľko činí celý jeho ročný rozpočet. A z týchto 10 miliárd len asi 7 % pripadá na
         remeselníkov a gazdov, ostatné nezaplatili boháči. No ide to s celou republikou a s celým
         svetom dolu vodou. Tá demokracia, ktorej majú stále plnú hubu, ukázala sa za tých pár
         rokov, čo je u vesla, veľmi naničhodnou gazdinou. Vraj vláda ľudu! Vláda politických strán
         skôr. Ale ani tých nie, pretože i tie sú skorumpované kapitalizmom, imperializmom a inými
         pliagami. Najlepším dôkazom, že demokracia je nemožným politickým systémom, je to, že sa
         nikde nevie udržať.
   </p>
   <p>
    Veď Československo je dnes pomaly jediným štátom, kde sa vládne ešte „demokraticky“.
         Inde je všade diktatúra.
   </p>
   <p>
    <span class="emphasis">
     <em>
      Praha 5. I. 1933
     </em>
    </span>
   </p>
   <p>
    *
   </p>
   <p>
    … Moja kniha bola až dosiaľ prijatá kritikou v novinách priaznive. Ako bude ďalej,
         neviem. Môžem ešte dostať na kaput.
   </p>
   <p>
    Najlepšiu i najdlhšiu kritiku dostal som dosiaľ od J. Vodáka v Českom slove. Posielam
         vám ju. I kritiku zo Slováka. Ale prosím vás, aby ste mi oboje v budúcom liste vrátili.
         Môže sa mi to ešte dakedy zísť…
   </p>
   <p>
    Ja, sám pre seba, nemám z knihy toľko radosti, ako píše otec. Našiel som v knihe dakoľko
         chybičiek a to ma teraz mrzí. V týchto veciach som voľáko prepiate kritický k sebe. Vidím
         stále pred sebou len tie chyby a trniem stále obavami, že ich objaví kritika ešte viac a
         pripíše mi ich za golier…
   </p>
   <p>
    <span class="emphasis">
     <em>
      Praha 14. I. 1933
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e4770" name="ftn.d56e4770">
        15
       </a>
       ]
      </sup>
      On i brat Vlado, ktorý taktiež v Prahe študoval. —
      <span class="emphasis">
       <em>
        Pozn.
               red.
       </em>
      </span>
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4799">
       </a>
       Z listu Milanovi Pišútovi
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    … Najprv čo sa týka
    <span class="emphasis">
     <em>
      Mladých prúdov
     </em>
    </span>
    , nášho budúceho časopisu. Bude
         to časopis, ktorý si budeme udržovať sami, žiaden kantor, žiaden farár. Záleží od nás, akým
         si ho spravíme. Bolo by dobré, keby sme všetku svoju tvorivú činnosť obrátili na náš
         časopis. Čechom má kto písať. Hovorím Ti od srdca, bo (nemýlim sa) budeš so mnou súhlasiť.
         Je síce pravda, že inde dávajú za práce honoráre, a my ich nebudeme môcť dávať. Prvé číslo
         je už v tlači, náklad je veľký, len púha tlač a papier nás stojí za 1000 kusov Kčs 1.900.—.
         Prvé číslo nám azda nevyhovie, trebárs sme doň vložili toľko práce, ale azda budúce. Čakal
         som na Tvoj článok. Prečo si nič nenapísal? Do druhého iste. Aj Plávkovi povedz, aj
         Guothovi a každému, koho poznáš, núkaj časopis, povedz mu pár slov do duše. Pravda, vždy
         dávaj pozor, aby si nehovoril v nevhodnej chvíli. Pošleme k vám asi 50 kusov; či sa
         predajú?
   </p>
   <p>
    Veľmi sa mi páčil Tvoj článok v Studentskom časopise a rád by som sa s Tebou o tom
         pozhováral. Ponáhľam sa však, čaká ma ešte práca. Ba ver mám jej dosť! — A predsa si aj
         pospím.
   </p>
   <p>
    Ináč sa mi vodí celkom dobre, som spokojný, ba temer šťastný, len trochu lenivý (občas
         zase trochu rozháraný). Dakedy spievam, dakedy popíjam, dakedy obdivujem nôžky…
   </p>
   <p>
    … Málokedy učím seba. Veľmi často učím iných. V noci čítam Pásmo, Hosta, Apolona, Dav,
         Přítomnost, Chestertona, Erenburga, Carca, Dostojevského. Raz do týždňa korigujem
         príspevky, raz do týždňa chodím debatovať s kňazmi na teológiu. Raz do týždňa spím denne 12
         hodín. Tak žijem ja, a Ty ako?
   </p>
   <p>
    Tvoj Slavo.
   </p>
   <p>
    <span class="emphasis">
     <em>
      Bratislava 21. januára 1925
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4827">
       </a>
       Z listov Dr. A. Mrázovi
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    … Opytuješ sa ma, ako by som si prial, aby vyzerali Pohľady. O tom ťažko hovoriť.
         Myslím, že takéto, aké sú, ešte nadlho budú vyhovovať svojmu poslaniu. Zreformovať ich
         nejako od základu iste nie je možné, a dáko ich plátať bolo by nevkusné. Čo chceš? Papier
         je dobrý, tlač je dobrá, honoráre sa, myslím vyplácajú načas, predplatiteľov jest — čo by
         teda chýbalo? Potrebovali by sme iste revue modernú, pružnú, výbojnú, ale takú sotva by
         bolo možné spraviť z Pohľadov. Pohľady majú svojich patrónov, ktorí by nedopustili, aby sa
         v nich písalo inak, než sa písalo dosiaľ. Myslím, že by bola daromná všetka Tvoja snaha
         urobiť z nich revue prístupnú aj iným prúdom ako prúdom spod prípecka. Nehnevaj sa, Ondriš,
         že píšem takto otvorene, veď vieš, že takto nemyslím sám. A ja zas viem, že Pohľady sú
         potrebné ešte pár rokov také, aké sú. Len by sme potrebovali zavčasu protiváhu, ktorá by
         pôsobila popri nich a patrila tým, ktorým Pohľady nedávajú už mnoho nového.
   </p>
   <p>
    Niečo dalo by sa iste napraviť i na Pohľadoch. Veď aj archeologické vykopávky (toto bez
         narážky) možno robiť novými metódami. Ale v tomto nebudem Ti radiť, si tam a vidíš
         najlepšie, kde by sa čo dalo.
   </p>
   <p>
    Chcel by som Ti ešte povedať, že tak či onak, predsa som rád, že povedieš Pohľady, ale
         neviem, či by to nevyzeralo netaktne za okolností, ako k tomu došlo…
   </p>
   <p>
    <span class="emphasis">
     <em>
      Praha 9. I. 1932
     </em>
    </span>
   </p>
   <p>
    *
   </p>
   <p>
    Milý Ondriš!
   </p>
   <p>
    Je mi veľmi nepríjemné, že som Ti toho mesiaca nemohol nič poslať do Pohľadov. Pokladám
         za slušné aspoň sa Ti ospravedlniť — nemohol som naozaj nič súceho stvoriť. Žil som v
         ostatné týždne trochu búrlivo a veľmi zmätene. Ako keby sa bolo všetko dookola proti mne
         sprisahalo; každú chvíľu čakalo ma nejaké rozrušenie, nepríjemnosť, citová senzácia.
   </p>
   <p>
    I knižku som Ti poslal preto trochu oneskorene. Inak ma osud
    <span class="emphasis">
     <em>
      Kamaráta
            Jaška
     </em>
    </span>
    nie veľmi zaujíma. Rád by som v tých rozprávkach videl len štylistické
         cvičenie k ďalšej práci…
   </p>
   <p>
    <span class="emphasis">
     <em>
      22. III. 1937
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4864">
       </a>
       Posudok prác zaslaných pre Slovenský literárny almanach
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Andrej Plávka:
     </em>
    </span>
   </p>
   <p>
   </p>
   <p>
    V dialógoch niet životnej dynamiky:
   </p>
   <p>
    „Len nech je tá autorská skromnosť trochu menšia a na úkor nej nech sa trochu zaskvie aj
         ambícia.“
   </p>
   <p>
    „Mýliš sa, priateľu“… atď.
   </p>
   <p>
    Motív románu: krvismilstvo, potrebuje hlbších psychologických rozborov, ktoré sa
         samozrejme do tohto úryvku nezmestia. To by však neprekážalo, keby bolo z tohto úryvku
         vidno, že autor sa o takéto rozbory pokúsi ďalej, alebo — keď už to nie — keby sa v ňom
         prejavila aspoň opatrnosť, s ktorou sa autor dotýka tejto krvavej témy. A tej tu niet.
         Predovšetkým teda vytýkam Ondrejovi nedostatok tejto opatrnosti; on tu triviálnym spôsobom
         žurnalistu zdelí čitateľstvu: zamilovaný básnik zbadá, že otec-inteligent, vysoko postavený
         muž ľudskej spoločnosti, obcuje so svojou dcérou… atď. Chlapci, táto veta je dostatočným
         svedectvom o tom, že téma tohto románu nie je zažitá vlastnou dušou, nie je prebolená
         vlastným telom autora. Radšej by som povedal: nie je
    <span class="emphasis">
     <em>
      ešte prebolená
     </em>
    </span>
    ,
         ale neverím, že by podobná téma mohla byť vôbec niekedy zažitá
    <span class="emphasis">
     <em>
      zdravým
     </em>
    </span>
    človekom. Ondrej je zdravý, mladý, mocný; prečo teda nepíše o ľuďoch zdravých, mladých,
         mocných, ako je sám? Prečo sa trápi takýmito abnormalitami? Myslím, že básnik je len vtedy
         básnikom, keď za všetko, čo napíše, môže sa postaviť celou svojou osobnosťou.
   </p>
   <p>
    Páčila sa mi však ostatná strana tohto úryvku: sklamanie, ktorého sa dostalo Vl.
         Dolanovi na predstavení. V tom je naozaj hlboká pravda: napľuj ľuďom do očí, vysmej ich,
         ukáž im ich vlastnú podlosť, a oni ťa zodvihnú na plecia, obsypú ťa kvietím i pomník ti
         postavia. Keby bolo na mne, aby som použil daktorú myšlienku z toho úryvku, vzal by som
         túto a urobil z nej motív pre novielku. A keby som bol oprávnený radiť Ondrišovi, poradil
         by som mu to isté. Dalo by sa to krásne rozvinúť.
   </p>
   <p>
   </p>
   <p>
    <span class="emphasis">
     <em>
      Fero Paňák:
     </em>
    </span>
   </p>
   <p>
   </p>
   <p>
    Jeho príspevky sú skôr recenziami ako úvahami. Je rozdiel medzi recenziou a úvahou.
         Recenzia hodnotí jeden jediný výsek zo súčasného života, buď literárneho, výtvarníckeho
         alebo politického. Pritom v recenzii sa zvyčajne nezháňame po príčinných vzťahoch a
         zdôvodneniach toho ktorého prejavu politického a literárneho, ale obmedzujeme sa na
         konštatovanie faktov a najviac, že tieto fakty rozdelíme na hodnoty kladné a záporné. Úvaha
         je postavená na širší základ, hľadáme v nej príčinnú súvislosť (tú tainovskú súvislosť)
         jednotlivých javov, atď… (netreba vám to vysvetľovať). Paňákove príspevky sú takýmito
         recenziami. Nehovorím, že by sme recenzie nemohli v sborníku potrebovať, ale rozhodne ich
         nepotrebujeme tak ako úvahu. Musíme zohnať aspoň dve-tri úvahy o aktuálnych problémoch na
         Slovensku. A tu by som sa zase opovážil zapôsobiť na Fera Paňáka: V jednej z tých recenzií
         dotýka sa postavenia katolíckeho duchovenstva vo Francúzsku, obdivuje jeho toleranciu a
         vzdelanosť a vplyv (dobrý vplyv), ktorým ono pôsobí na verejný život vo Francúzsku. Či sa
         tu priamo nenatíska porovnanie nášho duchovenstva na Slovensku s duchovenstvom francúzskym?
         Takéto porovnanie bolo by skvelým námetom pre úvahu. Aj novou témou; ja aspoň neviem, že by
         dakto na Slovensku venoval vážnu,
    <span class="emphasis">
     <em>
      vedeckú
     </em>
    </span>
    pozornosť tejto otázke.
         Urobiť analýzu metód, ktorými pôsobia u nás kňazi na ľud, bolo by veľmi zaujímavé a osožné
         i aktuálne.
   </p>
   <p>
    Ďalej sú tu voľby; skvelá príležitosť zohnať materiál pre úvahu o politickej vyspelosti
         občianstva na Slovensku.
   </p>
   <p>
    Ďalej: stále omieľaná kríza mladej generácie slovenskej nenašla dosiaľ svojho keď už nie
         mesiáša, tak aspoň interpretátora. Nemohli by sme sa pokúsiť a zistiť v sborníku, v čom sa
         táto kríza prejavuje? Či táto kríza nie je len čertom, ktorého dakto vymaľoval na stenu z
         dlhej chvíle?
   </p>
   <p>
   </p>
   <p>
    <span class="emphasis">
     <em>
      Vlado Klimeš:
     </em>
    </span>
   </p>
   <p>
   </p>
   <p>
    Chlapci, nemôžeme mať v sborníku samé úryvky z románu. Tobôž nie z románu dosiaľ
         nedopísaného. Takýto úryvok je veľmi ošemetná vec. Sám mám s ním zlé skúsenosti. Nikdy viac
         by som neuverejnil niečo, čo nemám dohotovené. Akú záruku mám, že román, ktorému kliesnim
         úryvkom cestu, uzrie raz skutočne svetlo božie? Uverejňovať úryvky môže si trúfať ten, kto
         má už skúsenosť v týchto veciach, kto pozná mieru svojich síl a vie, že vydrží do konca, že
         ho téma nezunuje. Nestačí, keď dakto celý horí zažitým motívom a cíti, že to musí von. Hoci
         som dosiaľ nenapísal román, predsa viem, že to musí byť práca obrovská, vyžadujúca celého
         človeka.
   </p>
   <p>
    Vladko Klimeš vie sa dívať na svet a na ľudí; keby sa vedel zastaviť pri popise v pravý
         čas, mohol by nám napísať peknú novielku. On sa však príliš často dá strhnúť a nevie potom
         nájsť mieru, vyráta všetko, čo cíti, vidí i počuje, čo videl, cítil a počul, a budí v
         čitateľovi dojem, že každú chvíľu dôjde mu zásoba myšlienok a zastane uprostred vety. Touto
         tautológiou trpíme síce všetci, ktorí začíname písať. Hic sunt certi denique fines je
         najťažšou požiadavkou kladenou na spisovateľa.
   </p>
   <p>
    <span class="emphasis">
     <em>
      (1930)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4934">
       </a>
       Interview s Dobroslavom Chrobákom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    1. Za dielom sme zvykli hľadať človeka. Čitateľa máločo vie upútať tak, ako práve
         detstvo, mladosť, lásky a sny, úspech a nezdar autorov. Ach, to „typisches Erlebnis“, ako
         len žíznime po ňom na každom kroku.
   </p>
   <p>
    2. Hovorieva sa, že ste neprístupný a uzavretý. Čo je na tom pravdy?
   </p>
   <p>
    Ako môžem vedieť, čo je na tom pravdy? Ak sa tak hovorieva, je to asi pravda. No ak ma
         niekedy niečo mrzí, je to obyčajne to, že som
    <span class="emphasis">
     <em>
      málo
     </em>
    </span>
    uzavretý, že často
         potáram veci, o ktorých by bolo lepšie mlčať. Veď tak málo z toho, čo sami vieme a čo sami
         prežijeme, stojí za to, aby bolo oznámené druhým. Len staré baby a géniovia majú vždy o čom
         hovoriť.
   </p>
   <p>
    3. Počas svojich štúdií v Prahe poznali ste celý rad osobností z literárneho sveta,
         ktorá z nich sa vám najviac vryla do pamäti?
   </p>
   <p>
    Neviem, nemôžem si spomenúť na nikoho. Mal som príležitosť počúvať prednášky Šaldove i
         vidieť ho pri práci a v domácom súkromí (chodil som mu predčitovať slovenské veci).
         Imponoval mi, ale nebolo to nič strhujúceho, nič takého, „na čo sa nezabúda“. Šalda bol v
         súkromí veľmi milý a pozorný, no neznášal som povýšenecký tón v jeho tvorbe. Skutočný
         génius nepotrebuje svoju povýšenosť ukazovať, génius
    <span class="emphasis">
     <em>
      je
     </em>
    </span>
    povýšený.
         (Odpusťte, že som odpovedal tak otvorene.) Šaldu si iste práve tak vážim ako vy, ale
         nepokladám ho za veľkého
    <span class="emphasis">
     <em>
      tvorivého
     </em>
    </span>
    kritika. Bol to typický kritik
         analyzátor, to značí kritik rozkladný.
   </p>
   <p>
    4. Vaše novely vznikajú pomaly, sú brúsené, čo dáva myslieť na osvedčenú prax starých
         majstrov. O Flaubertovi vieme, že napríklad na diele „Pokušenie sv. Antona“ pracoval sedem
         rokov. Nechceli by ste povedať slovo o svojej pracovnej metóde? Nepokladáte dnešný spôsob
         písania za nedovolene rýchly, spriemyselňujúci literatúru?
   </p>
   <p>
    Nemám, nemôžem mať nijakej osvedčenej metódy na písanie prózy. Napísal som toho dosiaľ
         primálo a doteraz všetko len „pokusne“, aby som mohol odporúčať nejakú vlastnú metódu. Keby
         som si mohol dovoliť mať už dneska metódu, keby som sa mohol totiž venovať len literatúre a
         nebol odkázaný na úrad, bola by to iste tá Flaubertova, Maupassantova, Tolstého,
         Turgenevova, Dickensova — a vôbec metóda všetkých veľkých epikov. Metóda hľadania,
         skúšania, metóda štúdia a dlhých príprav, poctivého váženia a vymeriavania, slovom metóda,
         ktorú používa každý dobrý robotník, každý remeselník, ktorý chce zákazníkovi odovzdať
         poctivú prácu zo solídneho materiálu. Neviem, ako je to v poézii, ale epika si žiada
         predovšetkým dlhé roky učenia, dlhé roky príprav a štúdia a pri samotnom výkone, pri písaní
         veľkú pracovitosť, mnoho zjednodušovania a odriekania. Zapamätal som si Tolstého slová
         mladému spisovateľovi a rád by som sa ich držal: Píš jednoducho, píš úprimne, píš len o
         tom, čo dokonale ovládaš, všetko zbytočné vytri. Zrejme je však ťažké držať sa tejto rady,
         hľa, po Tolstom tak málo epikov to dokázalo. A tiež sa pamätám, že Flaubert, ktorého
         spomínate, posielal mladého Maupassanta do prírody, na ulicu, aby mu opísal, čo tam uvidí.
         A vracal ho tri-štyri razy na to isté miesto, kým len nebol spokojný s výsledkom.
    <span class="emphasis">
     <em>
      Takto
     </em>
    </span>
    by sme sa mali všetci učiť písať.
   </p>
   <p>
    5. Neraz ste premýšľali vo svojich úvahách, uverejnených v Eláne, o poslaní umenia. Ako
         by ste nám precizovali tieto svoje zistenia a závery? Nakoľko môže autor vychádzať zo
         skutočnosti a v akej miere ju treba prepodstatňovať silou obrazotvornosti?
   </p>
   <p>
    To je stará, večne sa opakujúca otázka: na čo je tu na svete umenie? Je samoúčelné,
         existuje samo v sebe a pre seba a či k jeho vzniku patrí nevyhnutný predpoklad, že slúži
         životu a vychádza zo skutočnosti? Myslím si, že keď sa otázka
    <span class="emphasis">
     <em>
      takto
     </em>
    </span>
    položí, dá sa na ňu odpovedať jednoducho a jednoznačne: Prirodzene, že umenie vyrastá zo
         skutočnosti (z čoho iného by mohlo vyrastať, vari sa len necedí na našu zem z
         medzihviezdnych priestorov?) a prirodzene, že slúži životu tým, že ho povznáša, robí ho
         znesiteľnejším, ušľachtilejším, dáva mu zmysel a cieľ, ktorý leží mimo osobných, hmotných,
         každodenných, a preto otupných záujmov. Iná vec je, pravda, či si umelec má toto poslanie
         umenia uvedomovať, či totiž má vedome a z povinnosti tvoriť pre život alebo pre určitú
         konkrétnu jeho otázku, či teda má mať pri svojej tvorbe zámernú tendenciu. A tu si myslím,
         že takejto povinnosti umelec nemá. Ak je to skutočný umelec, dostane sa tendencia do jeho
         diela bez toho, aby sa o to musel nejak usilovať. Dostane sa ta samotným tvorivým procesom.
         Tak ako sa dostane chuť do jablka na strome, vôňa do kvetu, láska do ľudského srdca. Nemôže
         sa tam prosto nedostať, pretože by to odporovalo prírodným zákonom. Nech mi nik netvrdí, že
         tvorbu umelcovu nemožno porovnávať s prírodným procesom, ktorý dáva jablku zrieť a kvetu
         voňať, pretože — vraj — tvorba umelcova je proces zámerný, uvedomelý atď. Áno, ale do akej
         miery? Z koľkých percent? Ak je to proces celkom zámerný, ak sa písať básne, skladať
         symfónie, maľovať obrazy možno naučiť od a do zet, ak na to netreba nič viac ako uvedomelej
         snahy, sú zbytočné všetky dišputy o zmysle a poslaní umenia. Narobíme si prosto toľko
         umelcov, koľko sa ich sem vopchá a takých, akých si kto objedná.
   </p>
   <p>
    6. Badáte azda v slovenskom románe novších čias prechod od romantizmu k realizmu?
   </p>
   <p>
    Nebadám. Nezaujíma ma to. Realizmus, romantizmus, impresionizmus, symbolizmus sú slová,
         ktoré ex post vymysleli literárni teoretici. Pripadajú mi ako vinety na fľašiach so
         zaváraninou. Pre literárnu prax nemôžu mať ony nijaký význam. Ani jeden spisovateľ nemôže
         si povedať: Idem písať realisticky, pretože sa to dnes tak žiada. Každý podlieha toľkým
         vplyvom v sebe i mimo seba, že si tu nijako nemôže rozkázať. Sám by som napríklad rád písal
         realisticky, to značí vecne, pokojne, naširoko, lenže neviem, nedokážem to.
   </p>
   <p>
    7. Aké je postavenie slovenského spisovateľa?
   </p>
   <p>
    Mizerné. Vlastne žiadne, pretože slovenského spisovateľa v pravom zmysle niet. Sú len
         píšúci učitelia, notári, lekári, advokáti. Najprv sa musí u nás viacej čítať, aby knihy
         vychádzali v desaťnásobku dnešného nákladu, a potom musí prísť chlapík, pár chlapíkov,
         ktorí nám rozrazia cestu do sveta. Tak ako to spravili Nóri, Dáni, Fíni. Ba dokonca aj
         Islanďania.
   </p>
   <p>
    8. Kam sa poberá dnešný svetový román?
   </p>
   <p>
    9. Možno azda hovoriť o pravidlách románu? Alebo ho definovať?
   </p>
   <p>
    10. Aký je váš názor na prichádzajúcich prozaikov? Ktorý z nich sa vám páči?
   </p>
   <p>
    Na tieto a ďalšie podobné otázky neodpovedám. Ponechávam tu voľné pole pre kritikov.
   </p>
   <p>
    11. Vaše postavy sú v službách výnimočného a čudného. Hľadáte ich dlho v zástupe, alebo
         vás k nim privádza vaša intuícia?
   </p>
   <p>
    To je omyl: Nechcem, aby moje postavy boli v službách výnimočného a čudného. Je to len
         znak mojej spisovateľskej slabosti, ak som dosiaľ odkázaný na čudákov a vydedencov, ak moju
         pozornosť nevedia upútať ľudia každodenní, ak neviem ozvláštniť a urobiť zaujímavými
         príbehy všedné. Rád by som sa tu čomusi podučil od starých čínskych básnikov, ktorým
         hocijaká maličkosť, list na vode, krčah s vínom, mesiac v úplnku dáva popud k jemným, a
         predsa básnicky veľmi výrazným kompozíciám. Lenže (práve to chcem povedať), práve tu sa
         pozná, aký je rozdiel medzi kultúrnou tradíciou starou 5000 rokov a tradíciou… no, aby sme
         nepovedali málo… 200-ročnou. A potom výber: Za 5000 rokov narodil sa v 300-miliónovom
         národe jeden Li-Po, to značí, podľa počtu pravdepodobnosti, že v národe trojmiliónovom
         narodí sa taký Li-Po raz za 500.000 rokov. Podľa predpovedí učencov bude človek za 500.000
         rokov od narodenia plešivý a bezzubý, bude mať tenké nohy a veľkú hlavu, bude navštevovať
         Mars a hádam aj ostatné planéty, ktoré dovtedy trochu vychladnú, bude sa živiť tabletkami
         koncentrovanej potravy, bude prichádzať na svet v umelých liahňach ako kurčatá na farmách.
         Bude to slovom celkom iný človek, než sme my dnes. No nech už bude akýkoľvek a nech bude
         robiť čokoľvek, poéziu bude pestovať naisto, pretože bez poézie by tu nevydržal.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e4998">
       </a>
       Životopis
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Narodil som sa 16. februára 1907 v Hybiach. Študoval som na gymnáziu v Lipt. Sv.
         Mikuláši, na vyššej priemyselnej škole v Bratislave (oddelenie strojnícke) a Českom vysokom
         učení v Prahe (odbor elektrotechnického inžinierstva). Štúdiá som zakončil roku 1934 a toho
         istého roku vstúpil som do služieb Československého rozhlasu v Bratislave, kde som až
         doteraz. Do roku 1938 pracoval som v programe, od r. 1938 do r. 1945 ako vedúci techniky,
         do r. 1947 ako vedúci krátkovlnného vysielania a od r. 1947 doteraz ako oblastný riaditeľ
         Čs. rozhlasu na Slovensku. Počas svojho pôsobenia v rozhlase nadobudol som mnoho
         praktických skúseností v odbore rozhlasovej techniky a zúčastnil som sa činne a iniciatívne
         na výstavbe rozhlasového zariadenia na Slovensku. Od roku 1943 prednášam ako suplent na
         SVŠT vysokofrekvenčnú elektrotechniku a elektroakustiku. Som prednostom príslušného ústavu
         na SVŠT, ktorý som sa snažil i pri svojom hlavnom zamestnaní vybudovať na takú úroveň, aby
         mohol plniť svoje úlohy. Okrem toho som členom komisie pre II. štátne skúšky na odbore
         elektroinžinierstva.
   </p>
   <p>
    Vedeckej práci som sa nemohol pre veľkú zaujatosť venovať doteraz tak, ako by som si bol
         prial. Viac som sa venoval praktickej odbornej činnosti a výchove technických kádrov nielen
         na škole, ale aj v podniku, kde som zamestnaný:
   </p>
   <p>
    1.) Navrhol som technické zariadenie pre rozhlasové štúdiá v Bratislave (1940).
   </p>
   <p>
    2.) Vypracoval som projekt pre stavbu rozhlasovej budovy v Prešove (1941).
   </p>
   <p>
    3.) Napísal som rad odborno-populárnych článkov do časopisu Slovenský rozhlas (1940 —
         42).
   </p>
   <p>
    4.) Zúčastnil som sa aktívne na obnove a výstavbe vojnou zničeného rozhlasového
         zariadenia na Slovensku (1945 a nasl.).
   </p>
   <p>
    5.) Vydal som prednášky na SVŠT
    <span class="emphasis">
     <em>
      Elektrotechnické žiarenie a teória
            antén
     </em>
    </span>
    (1948).
   </p>
   <p>
    6.) Pre výchovu technického rozhlasového dorastu zorganizoval som 6-mesačné odborné
         podnikové školenie, ktoré vediem a na ktorom prednášam.
   </p>
   <p>
    7.) Do konca roku 1951 zredigujem a vydám knihu
    <span class="emphasis">
     <em>
      Kurz rádiotechniky
     </em>
    </span>
    ,
         ktorá bude slúžiť pri školení odborných kádrov z príslušníkov robotníckej triedy.
   </p>
   <p>
    8.) Do konca roku 1951 vydám na SVŠT ďalšiu časť prednášok z vysokofrekvenčnej
         elektrotechniky
    <span class="emphasis">
     <em>
      (Elektrónky).
     </em>
    </span>
   </p>
   <p>
    <span class="emphasis">
     <em>
      Politická činnosť.
     </em>
    </span>
    Do r. 1945 som nebol politicky činný. Roku 1945
         som sa prihlásil do KSS a od 18. II. 1946 som riadne prevereným členom KSČ. Pracujem v ZO
         KSS v rozhlase t. č. ako člen výboru a učiteľ jedného z marx-leninských krúžkov.
   </p>
   <p>
    <span class="emphasis">
     <em>
      1951
     </em>
    </span>
   </p>
  </div>
 </body>
</html>
