# Pod hrubou kôrou

##  I.

Bolo poobede. Pani domu zacengala a hneď nato doniesla posluha čiernu
kávu. Pán Tobiáš Žila si ale najskôr špáral v zuboch. To bola už jeho
obyčaj, zato ale nie div, že robil to s istou elegantnou gráciou. On
nepredložil si servítku pred ústa. Ó, to nie! Veď načo by si potom
špáral, ak mal by zakrývať svoje zuby? On mal také zdravé, blýskajúce sa
zuby, že by človek nebol vbil medzi ne ani to najmenšie vlákno. Nemusel
si v nich teda špárať, ale špáral si práve preto, aby sa videlo, že on
absolútne nemusí si v nich špárať, že sú zdravé a pekné ako perly z
mora.

Pán Tobiáš vedel to veľmi dobre, i nemálo bol pyšný. Zato najväčšou
poklonou bolo preňho, keď mu niekto chválil zuby. Mladí právnickí
osnovníci vydobyli si potrebnú priazeň uňho zväčša takou poklonou. Lebo
slabá stránka pána Tobiáša bola známa celému svetu.

„Ej, strýko, ale by som sa vďačne čaroval! Človek by skoro ani neveril,
že sú to vaše vlastné!"

„Pravda, ty, pane, ty neveríš! Lebo ty a celá tvoja čata potratíte ich
po lum\... No, no, pane, načo morálky, ja som liberálny! Ale pravda je,
že naše pokolenie bolo inakšie, lebo vidíš\..." Pán Tobiáš nedokončil
vetu, ale veselo zasmial sa. A i nebolo treba iného dôvodu: človek mohol
tešiť sa dlho v pohľade na jeho drobné liskavé zuby pri tom širokom
úsmeve.

Zato ale netreba predstavovať si pána Tobiáša ako nejakého puritána. Ba
veruže nie! On rád jedol hríby -- v omáčke i v polievke, mladé kurence,
jarabice, bažanty; slovom, delikátne veci, všetky ale pripravené podľa
vlastného receptu. Ešte i najchýrnejšie kuchárky v Lipnici pýtali rady
od neho, keď muž doniesol im dáku divinu na krk. A pán Tobiáš vždy vedel
dať rady.

Ďalej bol on nesmierny ctiteľ nežného pohlavia. On vedel dávať pekné
poklony, jemne bozkať rúčky, takže ani len púder neodletel z nich, a keď
stretol dáku švárnu sedliačku, nuž on nezdráhal sa uštipnúť ju v červené
líčko a galantne vyvolal: „Ej, ej, aká si mi podarená!"

Vcelku nebol on teda žiaden podivín: len tak klonil sa k moderným zvykom
ako tí samí, čo náhodou potratili svoje zuby. A to konečne ani nebol
div, tie zdravé zuby. Mal pán Tobiáš ešte len päťdesiatpäť rokov, nuž a
ja videl som už i sedemdesiatnikov s takými zubami. Pravda, v Lipnici on
vynikal.

No, čo ušetril „zub času" na zuboch pána Tobiáša, to hojne vynahradil si
na jeho vlasoch. Bol totiž pán Tobiáš veľmi citlivým proti všetkým
možným prievanom, lebo temeno hlavy bolo úplne nahé. Zato dal rásť
vlasom na bokoch a všemožne tiskal ich hore, lebo pán Tobiáš rád zdal sa
mladým. Jeho čelo lesklo sa, ako mladému dievčaťu a pery červenali sa
pod čiernymi fúzami. Čo všetko ľahko uveríte, keď poviem vám, že pán
Žila mal veľkú zásobu toaletných článkov a že bol veľkým podporovateľom
kozmetických vynálezov. Všelijaké pasty, vodky, farbičky, to všetko
prispievalo k zakrytiu toho, čo nemalo sa vidieť.

Pán Tobiáš totiž nevzdal sa ešte nádeje na krajšiu budúcnosť. Jemu ešte
vždy snívalo sa o peknej mladej ženuške, o veselých, krikľavých
deťoch\... Stred Lipnice, na najkrajšom mieste rínku vystavil utešený
dom, napchal ho nádherným nábytkom a z veľkého dvora urobil krásnu
záhradu. Stromy od tých čias vyrástli dohora, rozpustili haluze do
šírky, už poskytovali príjemný chládok, no žiadnej víly len nenašlo sa,
čo prevzala by kormidlo domu. A bohvie prečo? Ako by sa boli premenili
časy a zvyky. Kým pán Tobiáš bol len chudobným, počiatočným advokátom,
vtedy nešli bohaté zaňho práve zato, že je biedny, hoci švárny šuhaj;
teraz ale, keď nazbieral už bohatstva -- teraz zas nejdú zaňho, radšej
za chudobného, len nech je on švárny.

Konečne ale svitol i jeho deň! Od pár dní chodí pán Tobiáš ako
vyčarovaný; viac sa usmieva, jeho temeno akoby bolo odrazu zarástlo,
pery boli mu sviežejšie, fúzy čierne ako žúžoľ a vytiahnuté ako
stoličnému hajdúchovi. Akoby i nie! Pán Tobiáš vyhral veľkú kauzu:
Dedinský kontra Zubák in summo dvadsaťtisíc zlatých. Každý závidel mu,
lebo každý myslel na mastné expenze, ktoré z tej príležitosti mal pán
Dedinský vyplatiť. No každý mýlil sa v tom.

„Ja som bohatý, pán brat," riekol Žila k Dedinskému. „Mne už netreba
zlata! Ja -- mne treba by bolo niekoho, kto by chcel okrášliť mi život!"

Pán Dedinský porozumel a nemal nič proti žiadosti pána Žilu. Nie síce
preto, že by usporil tým niečo, ale držal Žilu za partiu nanajvýš skvelú
a nevedel si predstaviť, prečo by Anna nemohla byť šťastnou s váženým
boháčom. Anna bola totiž dcérou pána Dedinského.

Plán oznámil sa pani Dedinskej a došiel súhlasu.

„Dievča je taký tovar, ktorý treba predať prvému kupcovi, lebo ruža
zvädne na steble -- a bohvie, či nájde sa viac kupcov, alebo či bude
lepší než pán advokát Žila!"

Takto mudrovali manželia a prisľúbili Annu plešivému pytačovi („aspoň má
už rozumu!"). -- Jediné, čo žiadala si matka, bolo, aby vec nesúrila;
nech pán Tobiáš získa si náklonnosť Anninu a to -- riekla matróna --
istotne podarí sa takému milému mužovi.

Pán Tobiáš pyšne vykrútil si farbené fúzy pod vplyvom lichotivej
poznámky a márnivo usmial sa. On sám veril na svoju zručnosť. Takto je
spokojný, lebo on ani nechcel by pojať za ženu dievča, ktoré by šlo
zaňho len následkom rodičovského rozkazu.

Item takto stáli pomery vtedy, keď -- ako spomenul som napredku --
prišla čierna káva a pán Tobiáš počal špárať si svoje pekné zuby. Lebo
rodičia Anny napomáhali cieľ pána Tobiáša, nuž nie div, že obeduje už po
tretí raz u nich.

„Prišla i pošta pre veľkomožného pána," riekla posluha k Žilovi a
podávala mu listy.

„Má času!" odpovedal galantne pán Tobiáš a chcel strčiť listy do vačku.

„Nedajte sa mýliť, možno, že sú súrne," riekla domáca pani.

Pán Tobiáš teda prezrel listy. Pri čítaní posledného smiala sa jeho
tvár.

„Povážte," riekol. „Brat posiela mi svojho syna na krky, aby som ho vraj
oženil tu!"

A pritom opätovne usmial sa, mysliac na svoju ženbu. Potom rozprával o
svojej rodine a zvlášť o bratovi. Býval v susednej stolici, mal veľké
statky a jediného syna. No syn nebol veľmi podarený; raz zavrel sa do
izby a študoval klasikov, druhý raz robil výlety koňmo alebo pešky,
lovil ryby a zvery -- len hospodáriť nechcel. Nuž snáď chcel brat
odpomôcť tomuto, keď posiela ho do Lipnice.

„Ináč, ja málo pamätám sa už na šuhaja," riekol ďalej. „Videl som ho
pred pätnástimi rokmi, mal vtedy desať rokov a tuším -- bol rapavý."

Odrazu trhol sa Žila a pozornejšie díval sa do listu.

„Je dnes dvadsiaty máj?" pýtal sa rýchlo.

„Áno."

„Nuž pomyslite si len, Vladimír dnes má prísť; list šiel osem dní,"
vyvolal Žila a mrzuto zdvihol sa. Pozrel na hodiny. „A vlak len čo nie
je tu. Kým domov prídem a dám zapriahnuť, bude už neskoro."

Rýchlo hľadal klobúk a chcel sa vzdialiť.

„Ostaňte, pán brat," mienil Dedinský. „Hovoríte, že i tak bude neskoro,
nuž pošlime môj koč preňho."

„Pravdaže!" narádzala pani. „Doma i tak nemali by ste mu čo predložiť;
nech príde sem."

Pánu Tobiášovi i tak nechcelo sa preč, nuž ostal a o pár minút už hrmel
koč k stanici.

Rozhovor točil sa potom o Vladimírovi Žilovi. Jeho strýc rozprával
daktoré jeho kúsky, ktoré mu opísal brat. O štvrť hodiny si ho už všetci
vedeli predstaviť, no tak, že nebárs lichotivé bolo preňho samého.

„Nuž ale -- chlapec môže!" miernil pán Tobiáš dojem. „Je bohatší než
mnohí magnáti."

Vonku zahrmel voz. Panstvá vyšli na koridor čakať hosťa.

Otvorenou bránou vošiel koč -- prázdny, len dva kufre boli v ňom.

„A pán urodzený?" volal Žila zadivený.

Odvety nebolo treba, lebo hneď za kočom vbehol mladý muž na koni silne
spenenom. Zadivene pozeral na panstvá, potom s úsmevom pozrel na svoje
šaty, akoby chcel označiť, že nebol prichystaný na spoločnosť dám. Bol v
jazdeckom obleku: vysoké gamaše, jelenie nohavice, krátky kabát a široký
biely klobúk.

Pred vchodom skočil z koňa a podal uzdu sluhovi.

„Voďte ho aspoň hodinu a nedajte mu piť," riekol a stúpal hore schodmi.

Pán Tobiáš šiel mu v ústrety.

„Vitaj, braček!" riekol a podával mu pravicu.

„Ty si to, strýko?" pýtal sa hosť a pozorne díval sa naňho. „Výborne
vyzeráš, keby nie tých vlasov, tak ani mladý človek!"

Pán Tobiáš nechutne stiahol ústa.

„Mám ti česť\..."

„Dámy musia ma ospravedlniť," skočil mu synovec do reči. „Nemyslel som
ani zďaleka, že by môj strýc mal návštevu."

Dámy sa smiali.

„Veď len dovoľ!" riekol netrpezlivo strýc. „Toto sú páni Dedinskovci, a
síce pani, slečna Anna a pán, a ty si ich hosťom spolu so mnou."

Hosť zadivil sa.

„Nesmierne ma teší!" riekol. „Ale pravdu povedať, mal som ja byť predsa
tvojím hosťom. Ako to teda?"

Vysvetlili mu príčinu a zaviedli ho do jedálne.

Vladimír Žila bol chlap vysokého a silného vzrastu. Jeho tvár nemohla sa
pomenovať pravidelnou, ba ani švárnou, lebo špatená bola niekoľkými
rapinami; no predsa nedala sa jej uprieť zaujímavosť. On mal veľké
jasnomodré oči a pobelavé, kaderavé vlasy, takže oboje bolo by hodilo sa
prv do jemnej ženskej tváre; no predsa protiva ich s mohutnou postavou a
hlbokým hlasom nebola smiešna, ba až pútajúca. On kráčal ťažko, hovoril
hlasne a pomaly, bol viac vážnej než veselej povahy.

Kus nezručne uhol sa pred neznámymi; pani Dedinskej nepobozkal ruku a
slečne ani len ruky nepodal, domácemu pánovi však silne a srdečne stisol
podanú pravicu.

Pani Dedinská doniesla jedlá preňho a núkala ho.

„Povďačný som vám," riekol on. „Nejedol som od včerajška, nerád
hostinské jedlá. Prv ale prosím pohár vína, lebo mám nesmierny smäd."

Pán Tobiáš usmial sa, akoby bol chcel povedať: „Či som nevravel?" Domáci
pán nalial hosťovi hodnú času červeného a ten vypil ho na dúšok. Potom
dal sa s chuťou do jedenia.

„Ešte ani nepýtal som sa ťa, strýče!" riekol po chvíli. „Otec oznámil ti
istotne len moju návštevu; bude mať miesta i Alazán, môj sivko?"

Pán Tobiáš kývol hlavou. Predmet nezdal sa mu súcim k rozhovoru.

„Krásny kôň!" riekol Dedinský.

„Plná krv!" odpovedal Vladimír.

„Skadiaľ je? Bol drahý?"

„Nie, vôbec nedá sa zaplatiť. Je rýchly ako vietor a húževnatý. Pred
rokom doniesol som ho z p\...skej výstavy od baróna B."

Dedinský nalial zas vína a ponúkol hosťa.

„Ďakujem, nepijem viac."

„Ale prosím!"

„Odpusťte, ale ja nepíjam nič okrem vody."

„Naozaj?" vyvolal domáci pán.

Vladimír zdvihol hlavu.

„Ráčite pochybovať?" pýtal sa ho s úsmevom.

Pán Tobiáš hniezdil sa a Dedinský prišiel do rozpakov.

„Teraz pil som len od unavenia, lebo sivko dal mi tuhej práce na ceste
od poslednej železničnej stanice."

„Ako -- teda koňmo ste prišli?"

„Áno. Podľa pravdy mal som vôľu prekonať celú cestu koňmo, ale otec
prehovoril ma; šli sme teda vlakom. Na poslednej stanici stojí vlak pol
hodiny. Šiel som teda obzrieť si Alazána a videl som ho stisnutého do
úzkej klietky. To mrzelo ma; dal som si ho vyviesť, napojiť a osedlať.
Cestu -- paralelnú s dráhou -- ukázali mi, nuž myslel som si, však
dorazím do večera. Pohol som sa, ale nešiel štvrť hodiny, už hrmel vlak
za mnou. Alazán počal ostriť uši, divo odfukoval a staval sa na zadné
nohy. „To bude pekný žart!" myslel som si a chcel som zastaviť koňa.
Vlak ale hrmel už celkom za nami. Alazán spínal sa, a ja nevládal som ho
držať. Šli sme teda zároveň s vlakom, ba asi o minútu prv som bol na
stanici než vlak."

Páni a dámy divili sa náramne.

„Ale skutočne, naozaj?" vyvolal Dedinský.

Vladimír práve niesol pohár vody k ústam. Na otázku zložil ho a jasne
pozrel na Dedinského.

„Ráčite pochybovať už po druhý raz," riekol vážne, no bez všetkého
hnevu.

Dedinský ospravedlňoval sa, veď on verí, len mu je to príliš\...

„Nepravdepodobné!" skočil mu mladší Žila do reči so smiechom.

„Ak však neverili by ste sluhovi, čo čakal ma na stanici, to som vám k
službám, bárskedy dokázať to isté ešte raz."

Vladimír hovoril to žartovne, ani zďaleka nemalo to náter vypínavosti. O
malú chvíľu vstal Dedinský a vyšiel von. Keď sa vrátil, s obdivom
pozeral na Vladimíra a na znak otázky zo strany pána Tobiáša mlčky kývol
hlavou.

Pán Tobiáš navrhol, aby šli pozrieť si Alazána.

Spoločnosť súhlasila.

Za ten čas, kým panstvá bavili sa v izbe, umyli sluhovia Alazána, takže
jeho tmavosivá srsť leskla sa ako zrkadlo.

„Nemusíme ta ísť," riekol mladší Žila pri dverách koridorových. „Zavolám
ho sem, len ráčte rozkázať sluhovi, aby ho pustil."

Dedinský vyplnil žiadosť. Sluha hodil koňovi uzdu na krky.

„Alazán!" zavolal Vadimír silným hlasom. Kôň zarechtal a rýchlo
priblížil sa k panstvám. Pán pohladkal ho po dlhej hrive. Kôň ňuchal,
lízal ruku pánovu.

Žila siahol do vrecka. „Nemám, neskôr," riekol ku koňovi a znovu ho
pohladkal.

„Čo to?"

„Obyčajne mu dávam cukor," odpovedal Žila.

Slečna Anna doniesla cukorničku a podávala ju Vladimírovi. On siahol po
ňu a pritom mimovoľne pozornejšie pozrel na domácu slečnu. Vnútri v izbe
bola urobená tma, aby pálčivé papršleky nepredrali sa dnu; tam ju teda
ani nevidel. No tu muselo napadnúť mu, kde jasné svetlo dňa dodávalo
výrazu jej vysokej plnej postave, sviežej belosti tváre a tmavým očiam,
lebo Anna Dedinská bola neobyčajným zjavom, bárs nebola ani zďaleka
dokonalá krásavica.

Ona začervenala sa až po tenkú zlatú retiazku, ktorá krášlila jej biele
hrdlo.

„Smiem ja tiež dať?" pýtala sa, aby urobila scéne koniec.

On vtedy po prvý raz počul jej mäkký, altový hlas.

„V božom mene, ak nebojíte sa, slečna!" odpovedal Vladimír veselo.

„Óh!" vyvolala ona a žartovnou pohrdlivosťou zrela na jeho vysokú
postavu, akoby mu riecť chcela: „Ako čo by si len ty smel!"

Potom chytila do ruky kúsky cukru a podávala ich Alazánovi.

„Vy tuším tiež rád pochybujete!" riekla Žilovi. „Ja ale našťastie môžem
presvedčiť vás hneď!"

To „hneď" prízvukovala tak, že spoločnosť dala sa do smiechu.

Vladimír mlčal.

„Už bude dosť, slečna, ďakujem vám!" riekol o chvíľu.

Sluha prišiel a chytil Alazána za uzdu.

„Je to kôň!" riekol oduševnene k panstvám! „Veľkomožný pán prišli na ňom
od Mojky do Lipnice driev než železnica!"

Vladimír obrátil sa k Anne a riekol chladne: „Ja nikdy nedokazujem
pravdivosť svojich slov, teraz ale mimovoľne máte ich tiež hneď
potvrdené."

Druhí alebo nepočuli to, alebo prepočuli -- a Anna nedala mu tiež
odvety.

O chvíľu odporúčali sa Žilovci. Pán Tobiáš nežne pobozkal ruky dámam;
Vladimír uhol sa len. Rozumie sa, že boli zvaní k hojným návštevám.

„Čo myslíš o mladom Žilovi?" pýtala sa Dedinská svojho muža po odchode
hostí.

„Ešte nič," odpovedal opytovaný.

„Nemá on dáke zvláštne maniere?" riekla pichľavo Dedinská.

„To by bola snáď najmenšia chyba," mienila Anna. „On nie je snovaný z
tej látky čo jeho sladký strýc, a ani neprijala by od neho, aby mi ruku
bozkal."

„Nuž ale prečo? Prečo by on tiež nemohol zadržať pravidlá slušnosti? Je
on niečo iného?" vyvolala indignovaná veľkomožná.

„Je, je! Rozhodne je niečo iného než naši vyfintení, šnúrovaní fičúri!"
hovorila Anna. „On je muž, zato vravím, to je ešte najmenej, že
ignoroval malicherné zvyky. Ale tá nadutosť, to prehnané sebavedomie, to
je hnusné uňho! Či počuli ste, ako počal vždy: ,Ja nepijem. Ja nikdy
nedokazujem pravdivosť svojich slov!' A všade to ,ja'; ono zvučí z celej
bytosti jeho. To je k nevystátiu uňho!"

Slečna rozhorlila sa; jej biele líca začervenali sa.

„Taký chlap ako on môže si to dovoliť!" riekol flegmaticky Dedinský. „On
reprezentuje svet úplne izolovaný -- voči celému svetu."

„Alebo reprezentuje muža, ktorý rád rozhadzuje sa," riekla ticho Anna.

„Pravda, veď ktože sa otcovi hneď nezapáčil!" riekla trpko pani
Dedinská, že muž nesúhlasí s nimi.

„Uvidíme, kto má pravdu!" riekol Dedinský a vyšiel von.

I matka vzdialila sa. Anna zamyslená dívala sa von oknom.

Na dvore práve viedli Alazána. Anna rýchlo zobrala cukor a vybehla na
chodbu.

„Pusťte ho, Ondrej!" volal na sluhu. Potom zavolala hlasne: „Alazán!"

Kôň hneď prišiel k nej a lízal jej ruky. Ona potľapkala ho a podávala mu
cukor. Mala radosť, že kôň poslúchol i ju.

## II.

Druhý deň bol pondelok. Pán Tobiáš mal hrúzu pojednávaní, nemohol teda
nijako ísť na návštevu do Dedinských.

„Tebe ale patrí sa, aby si šiel, Vlado," riekol pri raňajkách k
synovcovi.

„Keď sa mi ale nechce!" odpovedal Vlado. „Vôbec neviem, načo poslal ma
sem otec. Som jedine na prekážke tebe a na ťarchu iným. Čo ja mám u
Dedinských robiť? Hľa, i včera hovoril som výlučne o koňoch; ja nehodím
sa do spoločnosti dám a ani nič neťahá ma k nim. K blbým frázam nie som
stvorený a iné nech nečaká človek od ženy."

„No, očuj!" vyvolal pán Tobiáš. „Nuž či patrí sa tak hovoriť?"

„Dobre, poviem ti teda inak: ja som blbý a ony sú mi primúdre! V každom
páde ale stojí, že nehodíme sa spolu."

„To som ešte nepočul od mladého človeka!" vyvolal strýc.

„Nuž či každý čo mladý musí hneď za sukňami behať? Mne je môj Alazán
milší než všetky vaše šminkované, šnúrované, turnierované, maznavé..."

„Mlč!" volal pán Tobiáš a servítkou zapchával ústa hriešnikovi.

„Dobre! Budem mlčať, ale ma nenúť k návšteve!" riekol so smiechom Vlado.
„Ako vidím, ty si horlivý obhajca slabého pohlavia, tuším, tuším ešte i
tetku dostanem!"

Pán Tobiáš milo usmial sa, utrel si fúzy servítkou a pyšne vykrútil ich.

„To je vec budúcnosti," riekol. „Ale či ty vieš, prečo ťa otec sem
poslal?"

„Ani zďaleka!"

„Nuž, aby som ťa tu oženil!" riekol pán Tobiáš a čakal na účinok svojich
slov.

Vlado otvoril oči, vypil pohár vody. „To je pekne," odpovedal chladno.
„A ako to chceš počať, strýče?"

„Nuž po prvé, zaľúbiš sa\..."

„Teda ja mám počať!" vyvolal Vlado so smiechom.

„A ja ti ju vypýtam\..."

Vlado málo že nepukol sa.

„Choďte, choď! Ty mi vypýtaš, keď sa ja zaľúbim? De-li-kát-ne!"

O chvíľu preriekol: „Pretože sa ale ja nikdy nezaľúbim, teda zaľúb sa
ty, strýče, a ja ti ju vypýtam!"

Strýc potuteľne usmial sa. „Ja už mám!" riekol pološeptom.

„Kýho ďasa!" vyvolal Vlado. „No vidíš teda, čo tak súrite, keď ty už
máš? Či ja nemôžem ešte čakať, kým i mne vlasy vypršia?"

To bola nepríjemná téma pre pána Tobiáša. Vstal a odporúčal sa Vladovi.

„Rob, ako chceš, žeň sa, alebo nežeň sa, ale do Dedinských patrí sa ti
ísť," riekol pri odchode.

Vlado odrazu chytil ho za ruku a pozorne díval sa mu do tváre.

„Strýčko, tuším chcel by si mi Annu\..."

Pán Tobiáš prišiel do nesmierneho zmätku. Energicky triasol hlavou a
dôrazne riekol: „Nie, nie tú; Anna nie je pre teba!" Potom vytrhol sa mu
z rúk a jachal do súdu.

Vlado s podivením opakoval si strýcove slová, „Anna nie je pre teba!"
Prečo by nebola, keby on vôbec dal sa na to? Takto, pravdaže, nie!

Dal osedlať Alazána a šiel do poľa. Nazad idúc mrzelo ho otcovo
správanie sa voči nemu. Pošle ho údajne na návštevu a ono má za lubom
jeho ženbu!

Práve bol vedľa domu Dedinských. V otvorenom okne zazrel Annu; ľahko
zdvihol klobúk\... No len si predstaviť, akoby to vyzeralo: on napríklad
s Annou rameno o rameno premaznať život!

Keď domov prišiel, musela ho iná nálada zájsť. Vybral salónny oblek z
kufra a poslal ho krajčírovi vypigľovať.

„Ale do jedenástej nech je tu!" prikazoval sluhovi.

Punkt o jedenástej obliekol sa a poberal sa k Dedinskovcom. Vyzeral
veľmi švárne; čierne šaty vyzdvihovali jeho mužskú postavu. Na ceste tu
i tu zastal a dupol nohou; raz jednou, druhý raz druhou. Lakovky tlačili
ho.

„Sprepadené návštevy!"

V chodbe u Dedinských stretla ho posluha a riekla mu, že je len slečna
doma, panstvá že šli do majera. Žila vydýchol uľahčene a siahol po
navštívenku, aby oddal ju posluhe. Vtedy zjavila sa domáca slečna.

„Dobrý deň vám, slečna!" riekol hrubým hlasom Žila. „Držal som si za
povinnosť prísť sa poďakovať vašim pánom rodičom za včerajšiu láskavosť;
pretože som ale počul, že ste len vy doma, to práve vzdialiť chcel som
sa."

Anna Dedinská sprvu zachmúrila sa -- snáď pre to „len vy" -- keď ho však
obzrela nezručného, ba skoro nemotorného -- lebo tiesnili ho čierne šaty
ešte viac než iné -- vtedy chutne zasmiala sa.

„Pretože mne ale naložené od mojich rodičov, aby hosťa -- a bol to
bárskto -- zadržala zatiaľ, kým oni prídu: dovolím si prosiť vás, aby
ste ráčili pomeškať u nás."

Jej hlas znel veselou iróniou.

Žila mimovoľne usmial sa.

„Tuším sme si oba dali!"

„Len akoby mak, pane. Dar za dar!" odpovedala slečna. „Ináč, ako sa má
Alazán?"

Žila stisol pery, hneď však vzmužil sa.

„Ďakujem úctivo za otázku; chválapánubohu, dobre! Dobre spal a dobre
žerie!"

Posledné drastické slovo zas slečne nezdalo sa.

„Včera celkom okúzlili ste ma produkciou," riekla úsečne.

„Mienite to na mňa a či na môjho koňa?"

„No, no, pane, nehľadajte urážku, kde jej niet!" miernila slečna dojem
slov, hoci len bezmála že nevypukla v hlasitý smiech. „Ak ale dovolíte,
nestojme na chodbe."

„Prosím!"

Slečna odrazu zapýrila sa. „Snáď sa vám bude páčiť do záhrady?" riekla
váhavo.

On usmial sa. „Prosím, ako sa vám len páči!"

Slečna odrazu otvorila dvere. „Poďme teda do salónu!" riekla odhodlane.

On zdráhal sa vstúpiť. „Nerobte si násilie!" riekol výsmešne.

No ona vstúpila a za ňou šiel on.

„Vitajte, ráčte sadnúť!" riekla zapýrená tamdnu.

On sadol si, potom hral sa s hodinkovou retiazkou a -- mlčal. A jej bolo
tiež clivo.

„To vy hráte na piane?" pýtal sa on o chvíľu. „Neboli by ste taká
láskavá kus hluku narobiť?"

„Rád máte hudbu?"

„Rád, rád, najmä keď nemám čo riecť!" odpovedal on so smiechom.

Ona sadla si k pianu. „Huč teda!" riekla veselo. Hrala dosť obstojne.

„Hudba zošľachťuje!" riekol on namiesto poklony, keď prestala hrať.

„Ale ak nemáte nič proti tomu, poďme do záhrady!"

Pravdaže, pristala. V záhrade vydýchol Žila, akoby mu centy boli
odľahli.

„Viete, slečna Dedinská, poviem vám pravdu. Sto mužov gigantov nebojím
sa tak ako jedinej slabej ženskej osamote s ňou. Mohol by sa zmoriť, a
predsa nemôžem nájsť príhodného slova. Môj jazyk ťažký k hladkým slovám
a driek neohybný k zručným poklonám!"

Anna Dedinská prv zasmiala sa naivnej dôvere, potom však zvážnela.

„Myslíte, že každá dáma dychtí za poklonami?" riekla. „Myslíte, že ja
napríklad žiadam od vás podobného? Ani zďaleka! Vám ani nesvedčilo by
to, vy stali by ste sa smiešnym."

On zadivene pozrel na ňu. „Pochybovať sa nesmie, všakže?"

„Naskrze nie!" odpovedala ona vážne.

On kývol hlavou -- snáď namiesto vďaky.

„Cítim i to, že druhý nebol by si dovolil toľko povedať vám na druhé
videnie, ale ja\..."

„Vy ste už taký!" skočila mu Anna do reči. „A ja by druhému ani nebola
dovolila to, čo vám; ale ani sebe. Ja sa ale rada prispôsobujem! No a
teraz pochváľte mi ruže, pán Žila!"

Žila dokázal sa zbehlým kvetinárom. Rad-radom poobzeral ruže, chválil,
hanil, ako práve na ktorú prišlo. Naúčal, ako treba pestovať ruže, až
konečne zabŕdol v prednáške: o živočíchoch škodlivých pre ruže a o ich
odstránení! Práve, keď na vežiach k obedu zvoniť počali, zbadal, že je
téma suchá.

„Vidíte, slečna, taký som! Idem o hmyze vyprávať!" ospravedlňoval sa s
úsmevom.

„Nič to, pán Žila, nenudila som sa!" tešila ho Anna.

„Chcel som vám ešte len to povedať, že by ste si od môjho strýka mohli
mnoho druhov zaopatriť, ktoré nemáte ešte."

„Tak? To by vás skutočne prosila."

Žila sa odporúčal. Slečna podala mu ruku a on -- uhol sa a chcel
pobozkať podanú pravicu.

Anna vykríkla ako naľakaná a vytrhla si pravicu. Potom zasmiala sa.
„Nerobte sa smiešnym!" riekla. „Vám to nedovolím!"

Žila v rozpakoch uhol sa ešte neohybnejšie než inokedy a rýchlo stúpal
cez dvor. No práve vtedy dorazili Dedinskovci. Starý pán srdečne vítal
ho a pani aspoň neukázala nevôľu.

Prišla i Anna a rozprávala otcovi, ako rozumie sa pán Žila do
kvetinárstva, ako naúčal ju, a že prisľúbil jej očká z ruží pána
staršieho Žilu.

„Očkovať je ale najlepšie za rána, pošlem vám ich teda len zajtra,"
riekol Žila.

„Áno, áno!" prisviedčal Dedinský. „A bolo by najlepšie, pán brat, keby
ste i sám prišli. Bola by práca aspoň istá, lebo mojej Anne už mnohé
vyschli."

Anna spierala sa tvrdeniu; chybu uvaľovala na daždivé počasie. Žila ale
ochotne prisľúbil, že zajtra ráno príde.

„A síce, aby bližšie vám bolo, príďte od zadného vchodu. Ja budem vás
čakať hneď po zvonení," riekol Dedinský pri lúčení.

Doma čakal Vladimíra natešený strýc. Vyhral jednu väčšiu a kopu
sumárnych káuz a tešil sa i tomu, že synovec predsa odhodlal sa k
návšteve. Keď Vlado predniesol prosbu Anninu o ružové očká, to starý
nápadnou ochotou privolil ešte i celé pníčky vybrať a zaslať ich jej.

„Dnes nemôžem už ta ísť, ale zajtra ako náhle odbavím klientov,
navštívim vás pri práci!" riekol veselo.

## III.

Včasráno šiel Vladimír s mládnikmi v ruke záhumním do Dedinských. V
záhrade čakala ho už Anna s otcom.

„A ružu? Nevedeli ste mi bárs len jednu doniesť?" pýtala sa ho Anna.

Potom nastala práca.

Asi o hodinu prišiel pán Tobiáš. On už nezameškal doniesť kytku a
oddával ju s náležitými poklonami. Najprv pripodobnil celú Annu k ruži,
potom jej pery, ďalej červené líčka a konečne, pri očkovaní jej nechty.
A to všetko sladkým hlasom ako med.

„Baba!" šomral nechutne Vladimír a pokazil očko hlbokým zárezom.

Pán Tobiáš uberal sa po vykonanej práci k starému pánovi, aby zas tomu
dvoril.

„Môj strýc rozumie sa tuším lepšie než ja. Tak sa to dvorí?" pýtal sa
ticho Vlado Anny.

Anna zasmiala sa.

„Aj tak ako on, aj tak ako vy," odpovedala.

„Ako ja -- vravíte?" vyvolal Vlado a tvár zbĺkla mu ohňom.

Vtedy už ale zas bol strýc pri nich.

„Čo to, prosím, aj tak, aj tak?"

„Že sa očkuje aj tak, aj tak," vysvetľovala mu Anna.

Pán Tobiáš ochotne prisviedčal. O chvíľu šiel do domu na poklonu panej.

„Ráčili ste sa mýliť, slečna!" preriekol Vlado. „Ja nedvorím!"

Ona zapálila sa.

„Vidím -- a veľmi!" riekla. „Chcela som vám len označiť, že dvoriť
neznamená vlastne nič iné, len správať sa tak, aby sa človek niekomu
zapáčil."

„ Ja ale správam sa len tak ako vždy," povedal Vlado, ale v tom okamihu
prasklo steblo v jeho rukách.

„A i ruže vždy lámete!" úsečne pýtala sa ho Anna.

„Ako kedy. Keď som namrzený, vtedy nemám istoty v rukách."

„A teraz ste namrzený preto, lebo si namýšľate, že páčite sa mne!"
riekla zlobne Anna.

„Predsa mali by ste podať mi svoju ruku; prečo práve ja nesmel by ju
pobozkať!" riekol s výčitkou.

„Choďte! Robíte sa i tak dosť smiešnym!" odpovedala ona.

„Ale sa nehneváte? Odpusťte!" riekol on mäkko.

Takto šlo tri dni, kým ružové diviaky trvali\... I slečna i Žila
všemožne usilovali sa pichať a štípať jeden druhého, a predsa tým samým
láskali sa\... Až konečne prešlo všetko.

Stalo sa to takto:

V posledný deň záhradnej práce u Dedinských vyjazdil Vlado poobede a
vrátil sa až podvečer. Nešiel však, ako obyčajne, hradskou, ale po
záhumní. Keď prišiel k záhrade Dedinských, kukol cez múrik do nej. No a
tam mal čo vidieť! Stred záhrady stála Anna a vedľa nej na zemi kľačal
pán Tobiáš. V ruke držal ružu a podával ju Anne.

Vlado tak cítil, akoby ho niečo v hruď pichlo, krv buchla mu do tváre,
oči stratili zrak.

„Alazán!" vyvolal divo a bodol koňa ostrohami. Keď obzrel sa, videl, že
strýc už stojí a že Anna dlaňami prikryla si tvár.

„Teda zato nie je pre mňa Anna!" blyslo Vladovi v hlave. „Nuž, ale ja ju
ani nechcem! Ani ju, ani nikoho! Vôbec neviem, načo som tu."

Večer pokojne oznámil strýcovi, že -- pretože z otcovho plánu i tak nič
nebude -- zajtra ide domov. Pán Tobiáš prijal zvesť bez slova, len tu i
tu zlobne díval sa na synovca. Keď už líhali, spýtal sa ho: „A prečo tak
súrne? Nudíš sa u mňa? Veď pre mňa veru nemusíš sa ženiť!"

No Vlado neupustil od predsavzatia.

Druhý deň predobedom zas obliekol salónny oblek a zval strýca k návšteve
do Dedinských. Pán Tobiáš ledvaže dal sa nahovoriť.

U Dedinských zarazení boli všetci rýchlym odchodom Vladovým.

Anna bola bledá, oči boli jej napuchnuté a červené, akoby nebola spala a
mnoho plakala. Keď ale Vlado povedal, že prišiel lúčiť sa, obledla ešte
väčšmi.

Odhovárali ho. Ešte i pani Dedinská hodila pár slov, aby nešiel. Zajtra
je ochotnícke predstavenie, aspoň nech to dočká.

Vlado nedal sa odhovoriť.

Konečne preriekla Anna:

„Pán Žila istotne ostane, keď povyprávam mu, čo je to, to naše
ochotnícke predstavenie!" riekla žartovne. „Pozrite, tam bude: divadelné
predstavenie, rečnenie, spevy, hudba a nakoniec tanečná zábava. Budeme
sa výborne zabávať!"

A to „budeme sa" vyzdvihla; tomu porozumel len Vlado -- i knísal sa, až
konečne prisľúbil, a síce hneď dva dni, lebo druhý deň aranžuje pán
Dedinský výlet do hôr\...

Druhý deň pozvaní boli Žilovci k obedu do Dedinských. Na slečne Anne
nebolo už vidieť stopy plaču; ona veselo a až nápadnou srdečnosťou
ponúkala pána Tobiáša jedlami.

V záhrade, kde pili kávu, došlo sa voľného okamihu pre Annu a Vlada.

„Keby ste vedeli, ako sa hnevám, ako vás nenávidím!" riekla mu Anna a
zlostne dívala sa naňho.

„A ja na vás z plného srdca, z celej duše svojej!" odpovedal Vlado.

Ona hlasne zasmiala sa.

„Ale choďte -- naozaj? Nevoľno pochybovať o slovách vašich?"

„Teraz áno! Ostal som jedine vám k vôli, lebo len pre vás chcel som
odcestovať!"

„Hrozná grácia! Večer povyprávate mi to obšírne!" riekla a vzdialila sa.

Večer bola zábava. Vlado ťažko čakal na koniec programu. Konečne
prišiel: nastal tanec.

Pán Tobiáš hlboko uhol sa pred Annou a zval ju do tanca; za ním prišiel
druhý -- tretí. Vlado tratil trpezlivosť.

„Ostali ste mne k vôli a dívate sa ako ma druhí berú!" šepla mu výsmešne
Anna.

„Ja netancujem!"

Viac hovoriť nemali času, lebo zas hlásil sa pán Tobiáš. Za ním prišiel
druhý -- tretí. Konečne dala Anna jednému košiar.

„Doprajte mi aspoň pár okamihov odpočinku; potom vďačne!" riekla mu
zadychčaná. Za ten čas ale prestala hudba.

Anna oprela sa o rameno Vladovo a šli sa prejsť po sále. No len čo
prišli na druhý koniec, už zas začala hudba nový kus a hneď hlásil sa
odbitý tanečník. Vlado sa hneval. Prisadol si k pani Dedinskej a začal s
ňou rozhovor. No veľmi viazol v ňom, lebo Anna šla z rúk do rúk. Najviac
tancoval s ňou strýc Tobiáš. On bol celý premenený, tvár mu jasala a
nohy bystro točili sa v rýchlych tempách. Človek nebol by ani veril, že
je už taký starý. A k tomu ustavične usmievali sa jeho ústa a -- rozumie
sa -- leskli sa jeho chýrne zuby.

Vlado mal najväčšiu zlosť naňho. Keď tak videl, ako priviera krásnu
tanečnicu k sebe, bol by býval schopným odsotiť ho.

Konečne odhodlal sa: bude tancovať s ňou. Keď strýc doviedol Annu na
miesto, uklonil sa on pred ňou. Jej tvár začervenala sa, oči radosťou
zažiarili.

„Konečne, predsa!" šepla mu a dala sa mu objať. Vlado bol nezručný
tanečník, k tomu treba i praxe i ľahkosti, a jemu chýbalo oboje.

„Slečna!" šeptal jej v tanci. „So mnou deje sa niečo neobyčajného,
zvláštneho. Ja nechápem sám seba, ale to viem, že nemožno mi dívať sa na
to, ako ste vy z ramien do ramien chodili. Urobte mi po vôli, netancujte
viac!"

Anna chvela sa na jeho ramene.

„Ako to? Skadiaľ beriete si práva\...?" šepla nazad zdvihla sčervenenú
tvár k nemu.

On prosebne pozrel na ňu. „Nemám práva -- prosím!"

O chvíľu riekla mu:

„Dobre! Vy urobili ste mi po vôli, že ste ostali, ja urobím vám tiež po
vôli."

Vlado stisol jej ľavicu a chcel ju hore zdvihnúť, aby ju pobozkal, no
ona vymkla sa mu z ramien.

Viac netancovala, lebo ju „hlava bolela".

\*

Veselo viezla sa spoločnosť do hôr. Okrem Dedinských sedel v koči ešte
pán Tobiáš Žila. Popri koči na svojom ohnivom sivkovi jazdil Vlado.

„To by bol skoro rovný pár s vaším Alazánom," riekol pán Dedinský z baku
a šibol ľaváka.

Kôň bol skutočne pekne urastený a ohnivý ani hrom!

„Je pekný!" povedal Vlado. „Ak dovolíte, sprobujem ich vonku. Alazán vie
aj voziť!"

„Prečo nie!" odpovedal Dedinský.

Asi o hodinu dorazili na miesto. Najprv podujala sa prechádzka do hôr.
Cestou zbieral pán Tobiáš kvety pre Annu a Vlado hľadal echo. Jeho
neobyčajne silný hlas rozlial sa celou horou a tratil sa v diaľke, akoby
bol spod zeme hučal. Vlado bol dnes náramne galantný k pani Dedinskej,
takže táto už asi piaty raz ľutovala, že už zajtra odcestuje.

Keď dámy ustali, vrátila sa spoločnosť nazad. Potom dali sa do jedenia a
všetci svedčili -- alebo namysleli si -- že v prírode jedlá lepšie
chutia. Je pravda, že zo zásoby nezostalo nič, iba víno. Do toho však
dali sa starí páni.

„Ak dovolíte, teda idem probovať Cigáňa s Alazánom," riekol Vlado k
Dedinskému.

„Nech sa len páči!"

Sluha zapriahol kone. Vlado pozorne obzeral opraty, či sú dosť silné.
Keď položil nohu na stúpadlo, preriekol: „Nepôjde nik so mnou? Idem len
do toho buka a nazad." Ukázal na strom, vzdialený asi dvesto krokov. Nik
nehlásil sa. Anna stála vedľa Alazána. Vladovi triasol sa hlas, keď
pýtal sa jej:

„Nebáli by ste sa vy, slečna?"

„Pravdaže nie!"

„Nuž prosím!"

Anna pružne vstúpila na zadné sedisko, nečakajúc, či matka dovolí, alebo
nie. Vlado pustil kone. Šli silným klusom. Vlado švihol bičom v povetrí,
Alazán zaprel sa, Cigáň tiež spínal sa a v druhom okamihu schytil koč
ako páper. Nebolo ľudskej sily, ktorá by ich zastavila u označeného
buka. A Vlado ani nemienil ich zastaviť, lebo zdvihol bič a šibol raz
Alazána, Cigáňa dvakrát. Kone zarehtali a ako divé vliekli koč vopred.
To nedá sa prirovnať len k orkánu. Anne hučalo v hlave, povetrie
hvižďalo jej v ušiach, no len pritisla pery a mlčala. Ona nebola by dala
znak bojazlivosti ani za svet! Vlado ešte jeden raz šibol zbesnene a
vtedy, v tom najtuhšom behu, preložil nohy z baku do koča. Anna úžasne
vykríkla, chcela skočiť z koča, no on už držal ju za pravicu. Vtom ale
vypadli mu opraty z rúk. Kone, cítiac voľnosť, leteli vopred -- no Vlado
nedbal o to! On schytil obe ruky Annine a vrelo bozkával ich. Slzy
tiekli jej z očú. Vlado prišiel k sebe. Hľadal opraty, tie ale tiahli sa
za koňmi po zemi. Situácia bola hrozná. Cesta z jednej strany široká, z
druhej strany svah. Len kus nech odhodia sa kone na ľavý bok, tak nik
nezachráni ich. Ak ale i nešmykne sa koč, i tak sú stratení, ak kone
nezastanú po koniec vrchu, lebo dolu vrchom a tým behom zlámu sa i kone,
i koč, i ľudia!

Vlado ešte raz stisol ruky Annine, potom vyskočil z koča\... Anna
nevidela viac nič. Keď precitla na silný otras, vtedy kone už kľačali na
nohách. Vlado ležal vedľa nich a držal opraty v rukách.

Anna vykríkla a vyskočiac z koča, bojazlivo blížila sa k ležiacemu
Vladovi.

„Vlado, Vlado!" volala zúfale a zohla sa k nemu. Žila zdvihol hlavu,
prešiel rukou cez čelo a vstal.

„Omráčili ma!" riekol k Anne.

Kone museli byť tiež omráčené, triasli sa na celom tele a krvavá pena
tiekla im z pyskov. Teraz však odrazu zdvihli sa. Vlado tíšil ich,
hladkal jedného i druhého. Pomaly utíšili sa.

Anna zdvihla opraty a zavesila ich na bak.

„Teraz už ani nemôžem volať vás so sebou!" riekol Vlado chripľavým
hlasom. „Po prvé pozrite, z rúk tečie mi krv, nemohol by zastaviť kone,
a po druhé viem, že nehodným som tej cti."

Jeho prsia divo dvíhali sa a pery chveli sa od rozčúlenia. Anne leskli
sa slzy v očiach.

„Povedzte mi, prečo ste to robili?" riekla s bôľnou výčitkou.

„Prečo\...? Prečo som chcel odísť z Lipnice? Prečo nemohol som trpieť,
aby ste tancovali s inými? Prečo hučala mi hlava a prsia mali sa mi
rozpuknúť v posledných dňoch? Lebo neznámy cit ovládol mnou, ktorý bol
silnejší než ja, preto, lebo\..."

Nevedel ďalej hovoriť, pravicou ešte vždy držal kone a ľavé rameno
vystrel naproti nej. Ona zapýrená pristúpila bližšie k nemu a chytila ho
za ruku.

„Je, je to -- prav-da?" pýtala sa trhane a dívala sa do jeho veľkých
modrých očú.

„Oh! Či pravda? Veď len pozri\...!"

A on mal natoľko pekné oči, že ona verila mu. Pomaly klonila sa jej
krásna hlávka na jeho silné prsia a zaplakala hlasne, takže zelená hora
ozývala sa jej plačom -- plačom radosti\...

O dva mesiace boli svoji.

\* \* \*

A pán Tobiáš\...? Ten si špáral v zuboch i naďalej. Zo svojho majetku
urobil fundáciu pre vzdelané dievčatá, ktoré vydajú sa za starých
mládencov. To bola jeho pomsta\... Mesto Lipnicu ľahko možno nájsť na
hociktorej zemepisnej mape; totiž ak by niekoho bližšie zaujímala
fundácia!
