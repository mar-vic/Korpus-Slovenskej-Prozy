<head>Rýchlikom</head>

<p></p>

<p>Dej: z okna – do okna.</p>

<p>Osoby: on – a ona.</p>

<p></p>

<head>I.</head>

<p>„Mesiac svieti, nemyslíte, slečna, že by človek...?“</p>

<p>„Was, mein Herr?“</p>

<p>„Či nemyslíte, že by človek náchylný bol poklony dávať?“</p>

<p>„Was geht das mich an?“</p>

<p>„Myslím, že ste srbské piesne spievali?“</p>

<p>„Prečo to myslíte?“</p>

<p>„Tak sa mi zdalo.“</p>

<p>„Ako vidím, plytké dno!“</p>

<p>„Ostatné slová ste veľmi zaťahovali.“</p>

<p>„Teda predsa hlbšie!“</p>

<p>„Máte dobrý orgán, slečna!“</p>

<p>„Viem!“</p>

<p>„Máte utešený hlas.“</p>

<p>„Opakujete sa, pane!“</p>

<p>„Ste Slovanka, slečna?“</p>

<p>„Áno! Čo vás to zaujíma?“</p>

<p>„Ľúbim Slavianky.“</p>

<p>„Brr!“</p>

<p>„Je vám zima?“</p>

<p>„Pred takou obšírnou láskou áno, pán Nemec...“</p>

<p>„Ja som tiež Slavian!“</p>

<p>„Ale! Akej národnosti?</p>

<p>„Srblin sam, sestro!“</p>

<p>„No, no, nie tak rýchlo.“</p>

<p>„Srb je Srbke bratom.“</p>

<p>„Haha, boli by ste zlým bratom.“</p>

<p>(„Mico, odi, odi!“)</p>

<p>„To vás volajú?“</p>

<p>„Áno. Matka sa bojí, že prechladnem pri okne.“</p>

<p>„Zbohom teda! Ja som doktor Radevič.“</p>

<p>„Ja Mica Kušičová. Zbohom, pán sused.“</p>

<head>II.</head>

<p>„Dnes ste ešte krajšie spievali.“</p>

<p>„Vedela som, že mám poslucháča.“</p>

<p>„Ste márnivá teda?“</p>

<p>„Rada sa páčim celému svetu.“</p>

<p>„Celému svetu, slečna...? Brr!“</p>

<p>„Buďte rád, ste aspoň i vy zarátaný!“</p>

<p>„Som vám povďačný.“</p>

<p>„Á propos! Nevidím vám tvár dobre. Boli ste to vy dnes o piatej v
mestskom parku?“</p>

<p>„Áno!“</p>

<p>„Neverím vám!“</p>

<p>„Prečo? Vysoká postava, široké plecia, čierna brada, dlhé fúzy,
široký klobúk, veríte, slečna?“</p>

<p>„Verím; dobre ste sa opísali.“</p>

<p>„Je mi ľúto, že som vás ja nevidel.“</p>

<p>„Teší ma. Som vám takto zaujímavejšia.“</p>

<p>„Máte krásnu tvár, oči blčia vám, slečna. A postava?“</p>

<p>„Čiperná, asi po vašu dlhú bradu, pane!“</p>

<p>„Môžete byť krásnym zjavom.“</p>

<p>„Som, pane.“</p>

<p>„Ako, slečna? Vy to tak určite tvrdíte? Skadiaľ?“</p>

<p>„Porovnávala som a verím i zrkadlu, pane!“</p>

<p>„Haha! Rada sa pozeráte v ňom?“</p>

<p>„Nie. Len keď sa musím.“</p>

<p>„Verím vám.“</p>

<p>„Musíte mi veriť.“</p>

<p>„Prečo musím?“</p>

<p>„Pretože som vás ešte neoklamala.</p>

<p>„Haha! Máte málo skúseností, slečna. Ste dávno vo Viedni?“</p>

<p>„Dva mesiace.“</p>

<p>„Skadiaľ ste prišli?“ Z Uhorska, z N…a. A vy ste tiež stadiaľ, pán
Radevič!“</p>

<p>„Prekvapujete ma. Ako to viete, slečna!“</p>

<p>„Pamätám sa na vás, lenže vtedy nemali ste ešte brady.“</p>

<p>„Kušič, Kušič; ach bože! Vy ste dcéra pána majora?“</p>

<p>„Áno. Otec umrel, žijem tu s matkou.“</p>

<p>„A prečo tu, slečna Milica?“</p>

<p>„Chodím na konzervatórium.“</p>

<p>„Podajte mi ruku. Ja som vás dakedy kolísal.“</p>

<p>„Nemožno, pane. Mám krátku ruku. Obloky sú nám ďalej ako...“</p>

<p>„Dvere myslíte? Idem!“</p>

<p>„No, no, len nie tak chvatom. I zajtra svitne, teraz je už neskoro:
matka drieme.“</p>

<p>„Zato sa ale môžeme zhovárať?“</p>

<p>„Tu som.“</p>

<p>„Pamätáte sa…“</p>

<p>„Áno, na všetko pamätám sa. A čo vy robíte vo Viedni?“</p>

<p>„Nedávno som skončil štúdiá; teraz som pomocným lekárom v
nemocnici.“</p>

<p>„Ostanete dlho tu?“</p>

<p>„Nie, v N. ma čakajú. Vyvolili ma za lekára.“</p>

<p>„Ach!“</p>

<p>„A vy, slečna? Máte peknú budúcnosť so svojím hlasom.“</p>

<p>„Ach, pane! Nútená dráha! Radšej by...“</p>

<p>(„Mico, odi! Mico!“)</p>

<p>„Zbohom, doktor! Volajú ma.“</p>

<p>„Zbohom, do videnia!“</p>

<p>„O jedenástej!“</p>

<head>III.</head>

<p>„Voľno!!</p>

<p>„Sluha pokorný!“</p>

<p>„Vitajte, pán Radevič!“</p>

<p>„Postojte, slečna, malá Mica, nech vás vidím... Aká ste krásna!“</p>

<p>„Pokoj, pane! Nech sa páči, sadnite si.“</p>

<p>„Hneváte sa, slečna?“</p>

<p>„Som namrzená. Teraz som prišla z prednášok a matky niet doma. A ja
vás na jedenástu pozvala. Mohli by ste si pomyslieť, že...“</p>

<p>„Ale, prosím! Načo toľko formalít, veď sme my starí známi, zlatá
Mica.“</p>

<p>„Ja nie som ani zlatá, ani krásna, ani malá Mica, ale slečna
Kušičová? Viete?“</p>

<p>„Ha, ha! Milostivá slečna Kušičová, dovoľte, aby si blahorodý pán
doktor Radevič sadnúť smel.“</p>

<p>„Vy ste taký, aký ste boli: samopašný!“</p>

<p>„Vy ste ale malá, krásna, zlatá Mica. A ja, aby ste sa nebáli
pletiek, dočkám vašu pani matku.“</p>

<p>„A vy ste ako pop: vlasy po plecia, brada skoro po driek a postava
ako Goliáš, človeku skoro strachu naženiete.“</p>

<p>„Bojíte sa ma, malinká Mica?“</p>

<p>„Ja, ja sa vás nebojím a veľká som pre seba tiež dosť.“</p>

<p>„Vy ste škovránok so strieborným hláskom, Mica. Rád by vás tak húpať
ako pred trinástimi rokmi.“</p>

<p>„A ešte čo, pán doktor?“</p>

<p>„A ešte ste mi ruku nepodali.“</p>

<p>„Tu je!“</p>

<p>„Krásna rúčka, ale prečo sa trasiete? Bojíte sa svojho starého
priateľa?“</p>

<p>„Nie, nie, ale pusťte ruku!“</p>

<p>„A v očiach slzy! Hneváte sa, Mica?“</p>

<p>„Nie, nie, ale mi necelujte ruku!“</p>

<p>„Ach, moja zlatá Mica, prečože?“</p>

<p>„Len, len! Pusťte! Vy ste grobian...! Mama ide...!“</p>

<p>„Nech ide, Mica. Tým lepšie. Bozkaj ma, Mica.“</p>

<p>„Ach, bože, ach!“</p>

<p>„Tak, Mica, tak!“</p>

<p>– – – – – –</p>

<p>„Ako ma máš rada, Mica?“</p>

<p>„Ako holub žitko, kvet rosu, vták slobodu, tak ťa mám rada Radivoj,
muž môj! – A ty mňa, Radivoj?“</p>

<p>„Ako škovránok ranný vzduch, orol smelý let, žito jarké slnce, smädný
čerstvý nápoj, nie, nie, ešte väčšmi, žena moja, zlatá, malinká Mica
moja!“</p>
