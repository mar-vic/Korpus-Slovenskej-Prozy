# Rýchlikom

Dej: z okna -- do okna.

Osoby: on -- a ona.

## I.

„Mesiac svieti, nemyslíte, slečna, že by človek\...?"

„Was, mein Herr?"

„Či nemyslíte, že by človek náchylný bol poklony dávať?"

„Was geht das mich an?"

„Myslím, že ste srbské piesne spievali?"

„Prečo to myslíte?"

„Tak sa mi zdalo."

„Ako vidím, plytké dno!"

„Ostatné slová ste veľmi zaťahovali."

„Teda predsa hlbšie!"

„Máte dobrý orgán, slečna!"

„Viem!"

„Máte utešený hlas."

„Opakujete sa, pane!"

„Ste Slovanka, slečna?"

„Áno! Čo vás to zaujíma?"

„Ľúbim Slavianky."

„Brr!"

„Je vám zima?"

„Pred takou obšírnou láskou áno, pán Nemec\..."

„Ja som tiež Slavian!"

„Ale! Akej národnosti?

„Srblin sam, sestro!"

„No, no, nie tak rýchlo."

„Srb je Srbke bratom."

„Haha, boli by ste zlým bratom."

(„Mico, odi, odi!")

„To vás volajú?"

„Áno. Matka sa bojí, že prechladnem pri okne."

„Zbohom teda! Ja som doktor Radevič."

„Ja Mica Kušičová. Zbohom, pán sused."

## II.

„Dnes ste ešte krajšie spievali."

„Vedela som, že mám poslucháča."

„Ste márnivá teda?"

„Rada sa páčim celému svetu."

„Celému svetu, slečna\...? Brr!"

„Buďte rád, ste aspoň i vy zarátaný!"

„Som vám povďačný."

„Á propos! Nevidím vám tvár dobre. Boli ste to vy dnes o piatej v
mestskom parku?"

„Áno!"

„Neverím vám!"

„Prečo? Vysoká postava, široké plecia, čierna brada, dlhé fúzy, široký
klobúk, veríte, slečna?"

„Verím; dobre ste sa opísali."

„Je mi ľúto, že som vás ja nevidel."

„Teší ma. Som vám takto zaujímavejšia."

„Máte krásnu tvár, oči blčia vám, slečna. A postava?"

„Čiperná, asi po vašu dlhú bradu, pane!"

„Môžete byť krásnym zjavom."

„Som, pane."

„Ako, slečna? Vy to tak určite tvrdíte? Skadiaľ?"

„Porovnávala som a verím i zrkadlu, pane!"

„Haha! Rada sa pozeráte v ňom?"

„Nie. Len keď sa musím."

„Verím vám."

„Musíte mi veriť."

„Prečo musím?"

„Pretože som vás ešte neoklamala.

„Haha! Máte málo skúseností, slečna. Ste dávno vo Viedni?"

„Dva mesiace."

„Skadiaľ ste prišli?" Z Uhorska, z N...a. A vy ste tiež stadiaľ, pán
Radevič!"

„Prekvapujete ma. Ako to viete, slečna!"

„Pamätám sa na vás, lenže vtedy nemali ste ešte brady."

„Kušič, Kušič; ach bože! Vy ste dcéra pána majora?"

„Áno. Otec umrel, žijem tu s matkou."

„A prečo tu, slečna Milica?"

„Chodím na konzervatórium."

„Podajte mi ruku. Ja som vás dakedy kolísal."

„Nemožno, pane. Mám krátku ruku. Obloky sú nám ďalej ako\..."

„Dvere myslíte? Idem!"

„No, no, len nie tak chvatom. I zajtra svitne, teraz je už neskoro:
matka drieme."

„Zato sa ale môžeme zhovárať?"

„Tu som."

„Pamätáte sa..."

„Áno, na všetko pamätám sa. A čo vy robíte vo Viedni?"

„Nedávno som skončil štúdiá; teraz som pomocným lekárom v nemocnici."

„Ostanete dlho tu?"

„Nie, v N. ma čakajú. Vyvolili ma za lekára."

„Ach!"

„A vy, slečna? Máte peknú budúcnosť so svojím hlasom."

„Ach, pane! Nútená dráha! Radšej by\..."

(„Mico, odi! Mico!")

„Zbohom, doktor! Volajú ma."

„Zbohom, do videnia!"

„O jedenástej!"

## III.

„Voľno!!

„Sluha pokorný!"

„Vitajte, pán Radevič!"

„Postojte, slečna, malá Mica, nech vás vidím\... Aká ste krásna!"

„Pokoj, pane! Nech sa páči, sadnite si."

„Hneváte sa, slečna?"

„Som namrzená. Teraz som prišla z prednášok a matky niet doma. A ja vás
na jedenástu pozvala. Mohli by ste si pomyslieť, že\..."

„Ale, prosím! Načo toľko formalít, veď sme my starí známi, zlatá Mica."

„Ja nie som ani zlatá, ani krásna, ani malá Mica, ale slečna Kušičová?
Viete?"

„Ha, ha! Milostivá slečna Kušičová, dovoľte, aby si blahorodý pán doktor
Radevič sadnúť smel."

„Vy ste taký, aký ste boli: samopašný!"

„Vy ste ale malá, krásna, zlatá Mica. A ja, aby ste sa nebáli pletiek,
dočkám vašu pani matku."

„A vy ste ako pop: vlasy po plecia, brada skoro po driek a postava ako
Goliáš, človeku skoro strachu naženiete."

„Bojíte sa ma, malinká Mica?"

„Ja, ja sa vás nebojím a veľká som pre seba tiež dosť."

„Vy ste škovránok so strieborným hláskom, Mica. Rád by vás tak húpať ako
pred trinástimi rokmi."

„A ešte čo, pán doktor?"

„A ešte ste mi ruku nepodali."

„Tu je!"

„Krásna rúčka, ale prečo sa trasiete? Bojíte sa svojho starého
priateľa?"

„Nie, nie, ale pusťte ruku!"

„A v očiach slzy! Hneváte sa, Mica?"

„Nie, nie, ale mi necelujte ruku!"

„Ach, moja zlatá Mica, prečože?"

„Len, len! Pusťte! Vy ste grobian\...! Mama ide\...!"

„Nech ide, Mica. Tým lepšie. Bozkaj ma, Mica."

„Ach, bože, ach!"

„Tak, Mica, tak!"

-- -- -- -- -- --

„Ako ma máš rada, Mica?"

„Ako holub žitko, kvet rosu, vták slobodu, tak ťa mám rada Radivoj, muž
môj! -- A ty mňa, Radivoj?"

„Ako škovránok ranný vzduch, orol smelý let, žito jarké slnce, smädný
čerstvý nápoj, nie, nie, ešte väčšmi, žena moja, zlatá, malinká Mica
moja!"
