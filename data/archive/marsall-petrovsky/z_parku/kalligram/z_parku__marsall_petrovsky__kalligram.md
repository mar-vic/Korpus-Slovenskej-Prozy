# Z parku

\
Všetko kvitlo: byliny jednoročné i viacročné -- a kvitol som i ja,
dvadsaťšesťročný muž. Nehneval som sa na zrkadlo: ukazovalo mi ono
riadnu počernú tvár, peknú bradu a vzdorovité fúzy. Postavu, tú chválil
mi krajčír, že vraj ľahko šije sa na mňa! Nuž v takýchto otázkach
neškrupuluje človek; úplne veril som i zrkadlu i lichotivému krajčírovi.
A to naplňovalo ma radosťou, ba až slasťou. Prsia dmuli sa mi ani mechy,
ktoré silný kováč dúcha, keď videl som, že mihajú očká, pekné očká za
mnou! O nepekné nestaral som sa tak, ako neboli by sa pekné o moje
starali, keby neboli i moje práve pekné, smelé bývali. --

Zato ale ostalo všetko len pritom, že som mal radosť -- platonickú. V
marci prišiel som do mesta N., no minul mesiac, minuli dva a bol som už
v treťom bez toho, že by som mal nejakú „známosť". Poznal som svojho
starého profesora, u ktorého mal som šíriť svoje odborné známosti po
dovŕšených štúdiách (chcel som byť výlučne očným lekárom); ďalej poznal
som svoju domácu starú paniu, hostinských, pacientov a hromadu ľudí -- z
videnia. To bolo ale všetko! Priateľa nemal som a osamote trávil som
svoj prázdny čas. O známosti ženských sa mi ani nesnívalo! Pravda, i v
zlom čase prišiel som: v marci. Cez fašiangy ľahko to ide. Ideš na
daktorý bál a chytiac riaditeľa pod pazuchu, vedieš ho rovno k nej, dáš
sa jej predstaviť -- a už je známosť hotová. No v marci čo? A čo v
apríli? Zábav niet, na ulici padá dážď a ak nepadá, nuž vietor duje,
takže dámy len z okien dívajú sa na čudných fičúrov.

Hovorím, teda nemal som ani známych, ani známe. Sprvu bolo mi clivo,
pozdejšie ale privykol som, a keď otvoril sa máj, krásny kvetný máj --
vtedy už ani neželal som si dať sa do známosti s pyšnými obyvateľmi
nemeckého veľmesta. Zo zvyku stal som sa samotárom, a síce náruživým.
Ledva dočkal som koniec ordinácie, už letel som s knihou pod pazuchou do
parku n-ského predmestia. A aby dôsledným ostal i tu, vybral som si
lavicu, ku ktorej málokedy blížili sa ostatní návštevníci záhrady.
Ležala v úplnom chládku, naboku od hlavných ciest. Uzunký chodník viedol
cez húštinu k nej.

O tejto lavičke chcem vám vyprávať.

## I.

Bolo včasráno, ešte rosa lišťala sa na sviežich listoch rastlín a ja už
bol som v parku. Pohodlne vystretý na „svojej" lavičke, čítal som „Prvú
lásku" od Turgeneva.

Lúče slnečné len tu i tu prekrádali sa cez husté lístie stromov, hádžuc
malé jasné pruhy na moje tmavé šaty. Ja vše zahľadel sa na tie svetlé
očká. Bol som trochu rozladený; nechutne čítal som rozprávku. Nepáčila
sa mi, zdala sa mi príliš neprirodzenou. Práve chcel som sa zdvihnúť,
keď počul som hlasy z chodníka. Slová nerozumel som, no po hlasoch
súdiac, zastúpené boli tam dva mužské a jeden ženský. Hneď nato
zašušťalo lístie od vchodu, ako keď ho víchor sem i tam mece. Zdvihol
som hlavu. Na chodníku zazrel som malý voz v podobe fotela. V ňom sedel
starý pán vo vojenskej rovnošate. Za ním vyčnievala marciálna postava
starého vojaka. Vozík kotúľal sa vždy bližšie, vojak ho tiskal jasne
vopred.

Mrzuto oprel som hlavu o lavičku a akoby zabraný do čítania, ani som
nehnul telom. Bol som žiarlivý na svoju lavičku.

„Tu je krásne, Otta!" počul som prehovoriť po francúzsky.

„Utešene, otče!" odpovedal zvonivý ženský hlas.

Bol som zvedavý na majiteľku posledného, nuž ale to by bola rovná
samovražda! -- „Nehneš sa!" šomral som si. „Nech idú ďalej!"

Kočík blížil sa; cítil som to po praskaní raždia. Tŕpol som, či zastane
a či prejde popri mne.

Akoby na odvetu zazvučal ženský hlas:

„Peter! Choď sa toho pána spýtať, či nebol by náchylný prepustiť nám kus
miesta!"

Hovorila po poľsky.

Hneď nato dunela zem pod ťažkým krokom. Lámanou nemčinou oslovil ma
starý vojak, aby som vstal, že pán major a veľkomožná slečna chcú sa tu
zložiť, -- spať aby som šiel domov!

Vstal som a utiahol som sa do kúta.

Peter sa vrátil a pritisol kočík k lavičke. Za kočíkom šla dáma vysokej,
štíhlej postavy. Tvár nevidel som jej, lebo bola zakrytá závojom.

Pán major ľahko salutoval, dáma pokývla hlavou a posadila sa na druhý
koniec lavičky. Kočík stál vedľa nej. Peter postavil sa za majora.

„Peter, to sa nepatrí!" preriekla slečna po poľsky. „Ja kázala som ti
poprosiť pána, nie aby si grobianil."

Major sa smial.

„Veď som mu nič neurobil!" šomral starý sluha.

„Ba ešte by to chýbalo!" vyvolal major. „Nazdáš sa, že vždy regrút stojí
pred tebou!"

„Ktovie, či by ho i za to vzali!" odvrával sluha a opovržlivo pozrel na
mňa.

Mne udrela krv do tváre; prišiel mi krajčír na um.

Major skúmavo pozrel na mňa.

„Pán nás rozumie?" pýtal sa ma odrazu.

„Áno!" odpovedal som mu.

Spoločnosť dala sa do smiechu.

„Musíte odpustiť, ak dostalo sa vám ublíženia z priveľkej ochoty!"
hovoril major.

„Viem si vážiť," odpovedal som jednoducho.

O pár okamihov vstal som a pokloniac sa vzdialil som sa.

„Ej, veru by bol a čo aj major!" vyvolal Peter, keď prešiel som popri
ňom.

Slečna hlasne zasmiala sa nemotornému zadosťučineniu.

Ja som rýchlo priložil ruku ku klobúku.

„Veď to vojak, pán major! Ten vie salutovať!" počul som sluhu hovoriť.

Smial som sa. O chvíľu mi však prešla dobrá vôľa. Napadla mi strata,
ktorú som utrpel. Už sú tam moje samotárske hodiny, už lavica má viac
pánov, myslel som mrzuto.

Odrazu som zbadal, že zabudol som knihu. -- Čo teraz urobiť? -- Vrátil
som sa.

Už zďaleka videl som, že ju slečna má v ruke.

„Odpusťte, že vás mýlim --"

„Áno, knihu ste si zabudli," odpovedala slečna a podávala mi ju.

Jej tvár bola odhalená. Mne mali oči vyskočiť. Takú krásu, ľudia, ani
Rafael nenamaľoval! Vravím vám, ani Rafael! Skoro som sa tackal a ruka
neisto vystrela sa mi naproti podávanej knihe.

„Ďakujem!"

„Chodíte sem už dávno, pane\..."

„Doktor Riečan, pán major\..."

„Jablonský; moja dcéra Otta."

Všeobecná poklona uhnutie.

„Chodím sem od začiatku jari, pán major," odpovedal som na otázku.

„Qui prior tempore, potior jure! My sme teda votrelci, pane\... Prosil
by som vás o vaše meno!"

„Riečan!"

„Vy nie ste Čech?" examinoval ma major.

„Nie, Slovák som!"

„Zvláštna reč, celkom vám rozumiem," odpovedal major. „Teda už dávno
chodíte sem?! Hm, hm!\... Nuž ale však sa my zmestíme tu všetci, pán
Riečan."

„Ale prosím, veď to všeobecný majetok\..."

„Nie, nie! Ja nerád bývam nepríležitým," hovoril major. „Len tomu som na
ťarchu, komu musím, napríklad mojim, pre moje dopílené nohy."

„Ale však ste tu tak v práve ako ja, a ja budem si za veľkú česť
pokladať, ak budem môcť pridružiť sa k vám!" odpovedal som rozhorlený.

„No, no, to sú frázy!" hovoril so smiechom major. „Nuž ale ďakujem vám!"

„Ste už dávno v N., pán doktor?" pýtala sa ma slečna.

„Tri mesiace," odpovedal som. „Som u profesora X."

„Hľa, hľa!" vykríkol major. „Ja som už počul o vás! Vy ste asistovali
pri očnej operácii u generála Davidovského -- nie?"

„Áno!"

„A teraz už asi dva týždne chodíte k nemu?"

„Áno!"

„No tam ste dobre zapísaný. Chváli vás do neba, aký ste ochotný, zbehlý.
Je to môj priateľ."

„Pán generál bude už o pár dní zdravý," odpovedal som.

„Teraz ma už skutočne teší, že vás poznám, pán Riečan!" riekol vľúdne
major a podal mi ruku.

„Vidíš, otče, teraz sa už budeš lepšie zabávať," preriekla Otta.

„A či som sa dosiaľ nudil, Otta?"

Jej hlas akoby bol vyrážal mrzutosť. Zadivene pozrel som na ňu.

„Vidíš, Otta, to mi na um dovádzaš, že by si sa i ty lepšie zabávala,
keby si nemala chromého otca," kus citne preriekol starý pán.

„Ó, nie, nie! Ja som bola a i budem spokojná!" riekla ona rýchlo.

„Veď áno, ale teraz budeš ešte spokojnejším!"

Starý pán skúmavo pozrel na dcéru, potom sa zasmial.

„Povážte, pán Riečan: moja dcéra je už a priori žiarlivá na vás!"
hovoril veselo.

„Ale, otče!"

Ja som sa usmial.

„Nuž ale k tomu môžem si len blahoželať, všakže, pane?" pýtal sa major a
útlo položil rameno na plece dcérino.

Bol som skutočne dojatý nežnou láskou, ktorá pútala mojich nových
známych.

„Istotne!" odpovedal som vrelo. „Vám obom možno gratulovať. K vám mali
by prísť pesimisti!"

Starý pán sebavedome pohladil fúzy.

„Áno, pesimisti!" riekol položartom. „Aby videli, ako môžu byť predsa
šťastní: starec bez nôh a mladé dievča bez všetkých svetských zábav!"

Otta začervenela sa na slová pochvaly. Spustila závoj.

„Teší ma, otče, že si spokojný. Len čas -- príležitosť k vyjadreniu toho
nie je vhodná."

„Odpusťte, milosťslečna!" riekol som ja. „Chybný som jedine ja. Nemal
som si dovoliť odvetu na otázku pána majora."

Otta kývla hlavou.

„No veru!" vyvolal major rozhorlene. „Pán doktor vie, že hovoril som
číru pravdu a bez všetkého bočného úmyslu. A to, musíš mi dovoliť, to
jediná náhrada za tvoje šľachetné\..."

„Ale, otče!" pretrhla ho srdite dcéra. „Ja nechcem sa odťahovať. Keď už
tak chceš mať, chváľ ma. Ale pána doktora to nemôže zaujímať a mňa
znižuje!"

„Chvála neznižuje, ale\..."

„Apík, nechcem, prosím ťa!" pretrhla ho rázne Otta.

Starý pán sa smial.

„To je veľké slovo, pane: ,nechcem!' Na to niet apeláty -- mlčím, Otta!"
riekol veselo.

Ja som sa zle cítil. Urážala ma pýcha slečny Otty, spolu ale i obdivoval
som ju. Konečne mala pravdu, ja bol som im celkom cudzí, muselo ju
mrzieť, že ju otec tak rovno vychvaľoval predo mnou.

O chvíľu odporúčal som sa.

„Ráčte odpustiť, panstvá," preriekol som kus trpko. „Môj úsudok padol mi
mimovoľne z úst. Nechcel som urážať!"

Starý pán dôverne podal mi ruku; Otta sa slabo uklonila.

Na ceste mrzel ma celý prípad. Škoda lavičky, myslel som si. No nemohol
som uprieť, že zaujímajú ma moji noví známi. Ba až bolelo ma, že som na
slečnu Ottu zlý dojem urobil. „Aká pyšná ani Juno!" myslel som zlobne,
ale nevdojak uznal som: „Ale krásna ani Venuša!"

Také zvláštne, takrečeno protivné pocity skrsli vo mne. Rád by bol býval
na lavičke -- a rád som bol i tomu, že ju s takými ľuďmi deliť môžem.

No konečne, čo ma po nich: ako filozofujem! Ako čo by ja už nemohol žiť
bez lavičky a bez majorov\...!

Ale je kapitálny chlap, ten major! On že je nerád nepríležitým, -- to
nepovie každý vojak! A Peter, aký to prototyp sluhu! A ona?!

Keď prišiel som domov, otvoril som mapu. Bol som totiž kresličom,
pravda, len diletantom. Ťah za ťahom kládol som -- no nešlo! Portrét
podobal sa všetkému viac ako Otte Jablonovskej!

Rozladený hodil som mapu do kúta.

„Ba ako ti vôbec napadlo, práve ju kresliť!" vyhadzoval som si na oči.

Zato ale o chvíľu zas schytil som mapu a robil som ďalej -- a mal som
radosť!

„Oči mám i čelo, len pery keby uhádol!"

A mimovoľne prišlo mi na um, ako sa tie pery stiahli, stisli jedna na
druhú, keď odmietla moje a otcove poklony. Tak som ich videl pred sebou:
červené, plné, v uhloch s malými jamkami -- a predsa nevedel som ich
nakresliť!

Hodiny bili desiatu. Zľaknutý skočil som hore, veď už mal som byť u
profesora.

Prvý raz stalo sa mi, že oneskoril som sa do ambulancie.

## II.

Druhý deň ráno šiel som do parku neskôr. Nechcel som, aby Jablonovskovci
našli ma už tam.

Skutočne už zďaleka videl som malý kočík. Na lavičke sedel Peter. Otty
nebolo tam.

„Vitajte, dobré ráno, pán Riečan!" volal mi major v ústrety.

Silne potriasol mi ruku.

„Teší ma veľmi; vidíte, dnes by som bol býval sám s Petrom. Otta je kus
nezdravá," hovoril mi.

„Nebezpečne, pán major?"

„Ach jaj, možno len vrtoch!" odpovedal on. „No, no, to sa nehovorí, --
ale pravda je, že prvý raz stalo sa, že bez nej robím výlet."

Mňa nepríjemne dotkla sa správa. „Nezdravá -- vrtoch\..." Istotne
nechcela sa so mnou zísť!

Len namáhavo vedel som ukryť trpkosť.

Besedovali sme o všeličom, však uhádnete, o čom dvaja dobrí Slovania
môžu hovoriť: o politike.

Náhľady úplne zhodovali sa nám. Starý pán viac ráz tisol mi ruku. Jeho
veľké, tmavé oči hádzali blesky, keď hovoril:

„Bude, brat môj, bude z nás ešte prvá rodina, prvá moc celého sveta!"

Je to zvláštne, ale pravda je, že Slovan k Slovanovi bližšie stojí, než
napríklad Nemec k Nemcovi, Francúz k Francúzovi. Či sú tomu primitívne
pomery a či sama povaha na príčine, to nevedel by určiť, len pravda je,
že my v užšom zväzku stojíme než iné národy jedného koreňa, ba bližšie
než údovia jednej vetvy iných plemien.

Len takto môžem si vysvetliť onú úprimnú srdečnosť, ktorou uctil ma môj
nový známy, major Jablonovský.

Nie som príliš skromný, uznám, že i to mohlo ma odporúčať, že mali rovné
sociálne náhľady, ba konečne dovolím, že snáď bol som mu už i ako človek
sympatickým; no predsa verím, že hlavná moja cnosť v jeho očiach bola
tá, že som Slovan.

Výborne zabávali sme sa, no koniec koncov predsa zas predrala sa u mňa
horkosť, ktorú pocítil som, keď mi major bol označil, prečo Otta
neprišla.

„Ráčte vyjaviť moju úctu slečne," hovoril som pri lúčení. „Spolu ale
ráčte vyjadriť i moju úprimnú ľútosť nad tým, že mimovoľne hatil som ju
v jej riadnej prechádzke."

„Ale čo vám napadá!" vyvolal major. „Už teraz len aby nenapadlo vám
upustiť od lavičky. Vy máte k nej staršie právo a tešiť sa budem, ak
budete ho zdieľať každodenne so mnou."

No ja pevne zaumienil som si nepoužiť viacej svojho práva. Toľko
galantnosti mám i ja ako pán major, myslel som si. Ani ja nerád bývam
nepríležitým.

A držal som sa toho. Nešiel som do parku. Lenže aby som povedal pravdu,
viac času zobral mi teraz park, keď som nechodil ta než predtým. Daromné
bolo by tajiť: veľa myslel som, ba veľa\... vždy myslel som naň. Ako
obzerá sa starý pán, ako škúli Peter a ako zimnične trasie sa slečna,
keď počuje kroky -- ak to on! A ako uľavene vydýchne jej krásna hruď,
keď zazrie cudzieho človeka\... „Cudzieho\...!" A ja čože som jej?
Cudzí! Ona mne tiež cudzia -- a vidíte, práve to ma dráždilo, že ona
chce byť cudzou pre mňa!

Dva dni vydržal som, ale čím ďalej, tým väčšmi cítil som túhu po parku.
To nevedel by som určiť, či to už zvyk účinkoval v tom smere a či vábili
ma noví známi. Dosť na tom, že som sa vybral až na tretí deň. „Však
lavička je moja!" duplikoval som si a rýchlym krokom uberal som sa k
nej.

Bolo chmúrne počasie. Lúče slnečné presievali sa cez hnedé oblaky. Keď
vystrel som ruku, cítil som malé kvapky na nej.

„Dnes ich iste nebude v parku," myslel som a hneval som sa -- na
počasie. Kto to i kedy videl, taký čas v máji!

Nechutne blížil som sa cestičke, ktorá viedla k lavičke. -- No div a
zázrak! Na lavičke sedela dáma, popri nej stál kočík a v ňom po pás
kobercom zakrytý Jablonovský.

Starý pán urobil pohyb, akoby chcel vstať -- obe ruky vystrel naproti.

„Chvalabohu, teda predsa!" vítal ma. „Kde ste len boli po dve rána?"

Tvár slečny nevyrážala radosť, no ani hnev. Urobila mi miesto.

„Bol som zamestnaný," odpovedal som. „Ale kdeže je\...?"

„Myslíte Petra? Poslal som ho sem neďaleko," odpovedal major.

„Skutočne na Petra chcel som sa pýtať, no zastavil som otázku, lebo
musím dať veľký pozor, aby aspoň čiastočne napravil úsudok, ktorý si
milosťslečna o mne utvoriť ráčila," odpovedal som kus ironicky.

Slečna sa začervenala.

„Ráčite sa mýliť, pane!" riekla ťahavým hlasom. „Môj úsudok o vás je ten
istý čo o druhých, nie horší, no odpusťte, ani nie lepší. Je konečne
málo času tomu, čo teším sa vašej známosti -- nie div teda!"

„Ó, prosím!" riekol som veselo. „Som vám i za to povďačný. Na každý pád
lichotí mi už i taký malý úspech -- predbežne!"

Otta sa posmešne usmiala.

„Pri skromnosti máte aj sebadôvery hodne!" posmievala sa.

„Budem sa usilovať, aby z tých dvoch vlastností úplne udusil tú, ktorá
by mohla urážať vás!"

„Mohli by ste napríklad hneď tým počať, že necháte poklony doma," riekla
ona zlobne.

„Keby ale s nimi spolu doma ostal, boli by ste snáď najspokojnejšia so
mnou!" odpovedal som hlasom trocha rozčúleným.

„Mýlite sa úplne!" odpovedala ona.

Ale viete, takým hlasom, takou tvárou, že sa mi krv búrila v žilách,
akoby povedala: „Čo ma po tebe? Pre mňa nejestvuješ, a bárs si mi vždy
po boku bol!"

Rozčúlený pritisol som ebenovú paličku o zem -- praskla.

Otta dala sa do smiechu. Bol by ju trhal od jedu.

„Dnes máte ,pech'!" škádlila ma.

„Ó, nie, práve šťastie, milosťslečna!" odvetil som hladko. „Ani nakraj
umu mi nenapadlo, že by vás v takomto počasí tu nájsť mohol -- a vidíte,
sklamal som sa!"

V tých slovách chcel som jej dať na známosť, že som ich nehľadal.

Otta kus obledla, pravdepodobne porozumela.

„A zato ste aj prišli, pretože ste mali nádej, že budete sám?" pýtala sa
trpko.

I starý pán naklonil hlavu, čakajúc na odvetu.

Váhal som: Či ďalej ísť?

„Nie! Prišiel som, tešiac sa nádejou, že vás tu nájdem -- a síce aj vás,
slečna Otta!" povedal som konečne a priamo, bez hnevu díval som sa na
ňu.

Ona spokojne kývla hlavou. V jej očiach akoby sa bola radosť zrkadlila,
no len na okamih.

Neviem, kam by sme boli zašli, alebo či vôbec boli by sme pokračovali v
podobnom rozhovore, keby nás pán Jupiter pluvius nebol prekvapil.

Sprvu padal len riedky, zrazu však spustil sa celý letný lejak.

A Peter nechodil. Slečna sa bojazlivo obzerala.

„Prekliate nohy!" hrešil major.

Dážď sa len lial; už prenikol i cez husté lístie stromov a náležite
močil nás všetkých.

„Ráčte ísť vopred, slečna!" riekol som, keď videl som, že Peter nechodí.
„Pána majora poveziem ja!"

Ona pohľadom vďaky zrela na mňa a šla vopred, chrániac sa čipkovým
slnečníkom.

V strede parku bol hostinec; tam sme zamierili. Išli sme skoro galopom.

Otta pred kočíkom skackala ľahkým krokom. Dážď namočil jej ľahké
kartúnové šaty, takže ony tesne priliehali ku krásnej šľachetnej
postave. Tu i tu obzrela sa, či som jej v pätách, a mne zdalo sa vtedy,
že ani anjel nemôže byť krajší ako ona, keď usmiala sa mi tvárou na
červeno vyhriatou.

Konečne sme došli k cieľu. Rovno do letného, skleného teremu tiskal som
vozík.

Pod pokrovom podala mi ruku slečna Otta.

„Ďakujem vám, pán Riečan!" riekla vrelo.

Ja radostne uhol som sa a pobozkal pravicu. Ona rýchlo vytrhla ruku.
Tvár blčala jej. Či hnevom\...?

Dohodli sme sa, že slečna pôjde domov na koči a pošle majorovi dažďový
plášť; my dvaja ale že budeme čakať na Petra.

Tak sa stalo. Slečna odišla (pri odchode mi zas podala ruku) a onedlho
doletel Peter s plášťom a dáždnikom.

„Kde si bol, Peter?"

„Už tri razy pri lavičke a tri razy doma, pán major! Až teraz prišla
slečna."

Peter oddal majorovi plášť; dáždnik podával mne.

„Toto poslala veľkomožná slečna pre pána doktora."

„No, tuším búrka už minula!" preriekol major veselo.

Ja som sa mu usmial. Peter však kontroval: „Nieže by bol ustal, ale je
ešte väčší, ako čo by ho z cievok lieval!"

My sme verili a na radosť dali sme si ešte po poháriku plzenčiny.

Výborne bavili sme sa, ani nezbadali sme, že vonku už slnce svieti.

„Oznamujem úctivo, že neprší!" preriekol Peter.

„Chceš, aby som domov išiel, všakže?" pýtal sa ho major.

„Veľkomožná slečna bude sa starať\..."

„No, no, dobre, Peter!" odpovedal major. „Vidíte takto ma tyranizujú --
pravda, len z lásky!"

„Je to ale do závidenia!" povedal som ja.

„Ó, nie, neverte! Aspoň nie vždy! Keď je zima, nesmieš von, keď je
teplo, nesmieš nič piť; obloky a dvere nesmú byť naraz otvorené: to je
prievan! Od toho všetkého mal by starý vojak umrieť! Chrániť ho treba!"

Ja som sa smial tragickému tónu, ktorým to major vyprával.

„I teraz, vidíte, rád by sa s vami zabavil, ale nesmiem! O pol hodiny
prišla by už Otta nastráchaná pre mňa. Tiskaj teda, Peter! Zbohom, pán
Riečan, do videnia na ,našej' lavičke!"

„Do videnia!"

„Ale istotne! Nedajte sa ničím hatiť, však bombardovanie ste už
prestáli, výborne prestáli!" hovoril veselo starý pán, podávajúc mi
svoju ruku k lúčeniu.

„Prídem, pán major!" uisťoval som ho.

Zvláštne cítil som sa po jeho odchode. Tak divno mi bolo, ako keby mi
centy boli zaľahli na prsia -- a zas v druhom okamihu cítil som sa
ľahkým: len letieť!

Dal som si doniesť ešte pohár, dva, tri, a keď som ich vypil, makal som
vlastné telo: „Čo ti je, Jano? Tuším si sa opil!"

Lebo, vidíte, bol som v takom istom naladení, ako keď je kto opitý. Svet
zdal sa mi krásnym, všetko bezúhonné, ani čo by som bol hľadel cez
ružové okuliare.

Robil som próby: Koľko je 25 a 46 = 71 odvetil som hneď. Rátal som
tužkou: toľko vyšlo. -- 37 a 26 = 63. Zas vyšlo.

„Opitý si už nie, Jano môj!" tešil som sa.

Chytil som si hlavu: bola horúca. Tepna na ruke bila rýchlo, hruď dmula
sa silno.

„Nie, opitý nie si\... Doneste mi pohár piva!"

Na dúšok vypil som ho.

„\... Ale zaľúbený si ako mladý chalan!" doplnil som vetu heroickou
smelosťou.

Honom bežal som domov. Chytil som mapu a trasľavou rukou kreslil som
začatý obraz. Vôbec som neváha, celkom isto kládol som ťah za ťahom, i
ústa som uhádol!

„Tak!" preriekol som polohlasne. „Mám ťa! A čo by ako sťahovali sa tvoje
krásne ústa, bársako blčali by hnevom oči tvoje, tie ústa predsa musia
usmievať sa raz mne, tie oči musia mne jasať! Vieš\... Áno, musia! Mne
musia!"

Posledné slová volal som tuším už celým hlasom.

Utlmený smiech ozval sa v izbe. Nastrašene obzrel som sa. Mapa vypadla
mi z rúk: pri dverách stál generál Davidovský. Krv mi buchla do tváre;
bol som úplne v rozpakoch.

„Odpusťte!" riekol on. „Klopal som!"

Bez slova pritisol som mu fotel.

„Prišiel som vám ďakovať za vaše láskavé ustávanie. Zaviazaný som vám
vďakou do konca života!" riekol on citne a podával mi ruku.

Niečo som zašomral -- neviem ani sám čo.

„Idem práve od profesora X." hovoril on ďalej. „Poprosil som ho, aby
zaobišiel sa dnes bez vás. On privolil\... A čo, priateľ môj, načo
okolkovať? Chcel som predstaviť vás tejto istej slečne bez toho, aby bol
vedel, že vy už znáte ju!"

Prišiel som k sebe.

„Znám, ako vidíte!" odpovedal som úprimne.

„Vedel som, že ste cudzím tu," hovoril on ďalej. „Nuž už dávno pomýšľal
som na to, že vás predstavím Jablonovskovcom -- a netajím, mal som
pritom i bočné úmysly."

„Tie asi, ktoré ja vyslovil som tak drasticky?"

On usmievavo kývol hlavou.

Potom musel som rozprávať, ako zoznámil som sa s majorom a s jeho
dcérou. On sa smial, keď líčil som Ottino chovanie sa.

„Ak sa nemýlim, môžem už vopred blahoželať k úspechu!" vyvolal veselo
generál, keď bol som u konca.

Ja otvoril som oči naširoko.

„K čomu?" pýtal som sa chvatom.

„Ku zdaru!" odpovedal on pokojne.

Bez slova díval som sa naň.

„To je už potom po vojensky, pán generál!" vyvolal som konečne a bez
všetkej príčiny dal som sa do kŕčovitého smiechu.

„Prečo?" hovoril Davidovský. „Mladí majú sa zberať -- a ja nevidím
príčinu, pre ktorú nemohli by ste vy\..."

„Pravda, keby Otta súdila podľa vášho vkusu!" skočil som mu do reči.

„No nič, len nezaháľať! Choďte sa obliecť, pôjdeme k nej!" riekol
generál.

Nedal som si dva razy povedať; o desať minúť prišiel som v úplnom
skvoste do izby.

„Nevedel som, že ste vojak. Dobre vám svedčí!" vítal ma generál.

Bol som v obleku vojenského nadlekára.

O štvrť hodiny zastal s nami koč pri byte Jablonovskovcov.

V predizbe vítal nás Peter dlhým salutovaním. Potom otvoril dvere a
plným hlasom oznamoval:

„Pán generál Davidovský a pán nadlekár Riečan!"

Vošli sme do salónu. Prijali nás prekvapene, ale srdečne.

„Hohó, teda tiež vojak!" vítal nás major. „Tým milší!"

Slečna podala mi ruku a zvala ma „vítaným" u nich.

Posadali sme.

„No, Otta!" preriekol Davidovský. „Pamätáš, čo si hovorila, keď opisoval
som, ako láskavo opatruje ma môj lekár?"

Otta sa začervenala a sklopila zrak k zemi.

„Tu ho máš, doviedol som ho," pokračoval generál.

Oba starci dali sa do smiechu. Otta odrazu zdvihla hlavu a rázne
vystrela ruku naproti mne.

„Srdečne vám ďakujem, pán doktor, že zachránili ste zrak môjho milého
strýca!" riekla vlnistým hlasom.

Ja vrelo pobozkal som jemnú ruku. Ona začervenená obrátila sa k
strýcovi.

„Dostačí?"

„Predbežne áno!" odpovedal on a potom zaviedol rozhovor na iný predmet.

Keď sme už asi vyčerpali témy, preriekol generál:

„Tilka, teraz nám dačo zahráš."

Ona sa zdráhala: nie je k tomu naladená.

„Ale jaj! Povedz radšej, že si pyšná, Tilka naša!" zahriakol ju
Davidovský.

Ona stiahla pery.

„Nuž, keď chceš mať tak, nech je tak!" povedala rozdráždene. „Pyšná som
k tomu, aby produkovala sa s takým, v čom cítim sa príliš slabou!"

„Ale však tu nejde o produkciu!" vyvolal generál. „Mne hrávala si
odjakživa, keď som prišiel k vám, a pán doktor vôbec nebude kritizovať."

„Nakoľko by som ani nebol schopným toho," dodal som ja.

„Nie ste muzikálnym?" pýtala sa ona.

„Som len diletant," odpovedal som.

„Zahrajte teda vy!" vyvolala Otta.

„Potom ale ty zahráš. Dobre?" pýtal sa jej generál.

„Áno."

Voľky-nevoľky išiel som do susednej izby a sadol som si k pianu. Dvere
na izbe nechal som otvorené.

Otta prišla a podala mi noty. Kusy boli mi zväčša známe. Vybral som
Mozarta.

„To je môj miláčik," hovorila Otta.

„Takú jasnosť vyrážania citov nemá iný!" odpovedal som a chytil som
akordy.

Hral som okamžitými dojmami: vrelo, náruživo.

Keď dokončil som, vyšla Otta z izby.

„Nebudem hrať, strýčko!" počul som ju hovoriť v salóne.

„Prečo?" pýtal sa jej generál.

„Lebo to len pokazí dojem," odpovedal ona.

Ja som práve vchádzal do salónu.

„Pán Riečan je virtuóz prvého stupňa oproti mne!"

„Ste snáď príliš skromná," ospravedlňoval som sa. „Nuž a dali ste slovo,
milosťslečna!"

Ona bez slova vošla do izby a hrala tiež Mozarta. Ale hrala ho tak, že
ja zatajil som dych. Bolo badať síce istú nedokonalosť v technike, no
hra pútala, oduševnila ma.

Však viete, že indivíduum nedá sa zatajiť v ničom. Nuž slečna Otta
plasticky dala výrazu svojej silnej, vrelej, sviežej povahe. Pre mňa
stratil význam Mozart, lebo taká reprodukcia má práve toľko ceny ako
sama skladba.

„Ďakujem ti, Tilka!" vítal ju generál, keď vošla do izby.

Ja mlčal som, lebo vedel som dobre, že by ju poklona urážala.

Davidovský opasoval šabľu. Lúčili sme sa. Starý pán major mi naložil,
aby čím driev prišiel a aby cítil som sa u nich ako doma.

Slečna mlčky podala mi ruku.

## III.

Druhý deň mala lavička o jedného hosťa viac. Bol to generál Davidovský.

Starci, nevyjmúc ani Petra, vítali ma veľmi srdečne, len slečna bola zas
zlej vôle. I ruku mi len tak nechutne podala.

„Čo to zas za príčina?" myslel som si.

„Škoda, že ste o niečo skôr neprišli!" riekol generál. „Boli by ste
počuli zaujímavý rozhovor!"

„Smiem byť zvedavým?" pýtal som sa.

„Nie, strýco; nehovor, nechcem!" pružne vyvolala Otta.

„Počujte: ona nechce; nuž a to sme my úbohí starci tak naučení, že vtedy
ani my ,nechceme'!" odpovedal mi generál.

Otta dala sa do smiechu.

„Len toľko vám môžem povedať\..."

„Strýco, prosím!" pretrhla ho Otta.

„\... že jednalo sa o vás!"

Otta sa začervenala.

„Teraz už môžeš všetko povedať!" povedala zlobne. „Aspoň jedna bezsenná
noc pána Riečana nebude mi na duši!"

„Veľmi povďačný som vám za láskavú starosť o mňa!" odpovedal som
posmešne. „S dovolením pána generála vystavím sa ale predsa
nebezpečenstvu!"

„Z toho ja ale teraz už nemám nič!" riekla ona chladne. „Ba ešte mohli
by ste si všeličo namýšľať!"

„Ach, tak veľmi neráčili ste ma rozmaznať, milostivá slečna!" odpovedal
som ja.

„Ja teraz ale rozhodne chcem, aby ste vedeli, o čom bola reč!" riekla
ona čím ďalej, tým srditejšie.

„Ó, prosím! Kde generáli podliehajú, tam musím aj ja poddať sa! Ráčte
teda len vyprávať."

Ona bola celá rozčúlená, pery mala stisnuté a oči blčali plameňom hnevu.

„Ste skoro do nevystátia so svojimi výsmeškami!" riekla rýchlo. „O tom
bola reč -- a všetci chceli mi nadišputovať, že som žiarlivá na vás. A
to nie je pravda! No z hodiny do hodiny, zo dňa na deň, vždy počúvať
chválospevy o vás, to -- to je k nevydržaniu!"

Skočila hore a rýchlym krokom vzdialila sa od lavičky.

Starci smiali sa. Mňa však bodlo čosi v hrudi. Veď je to číročistá
nenávisť! Také oči ani jazvec! Mali ma zhltnúť od jedu!

„Som vám povďačný," riekol som trpko k pánom. „Ako však vidieť ráčite,
vaše chvály konajú mi zlú službu!"

„Ale, prosím vás!" riekol major. „Veď sme vás len raz spomenuli -- už
blčalo! Dakedy skutočne nerozumiem Otte!" dodal mrzuto.

Davidovský sa usmieval.

„Len ju v pokoji nechať!" riekol potom ku mne, zbadajúc, že chystám sa
ísť za ňou.

„Mier je sladší po vojne!" zašomral nahlas.

Zaviedli sme rozhovor špeciálne o Slovákoch. Páni boli málo informovaní,
no tým zvedavejší.

Zabudol som na všetko, na Ottu, na ublíženie, ktoré dostalo sa mi od
nej. Reč len tak plynula mi z úst, lebo veď všetko precítil som, čo
vyprával som im.

„\... Tak ďaleko sme, páni moji, že skoro niet človeka medzi nami,
zvlášť ale mladého človeka, ktorý nebol by býval martýrom idey našej!"

Predo mnou stála Otta, nemá, pyšná.

„Hovoríte veľmi vo všeobecnosti, pán Riečan!" rieka chladne. „Či
nevedeli by ste napríklad rozprávať nám niečo tragického, uchvacujúceho
zo svojho vlastného života? Akým spôsobom stali ste sa vy martýrom, ako
vás vyhodili zo škôl, ako vás zatvorili do čiernych temníc a inkvirovali
podľa španielskeho spôsobu? To by ma zaujímalo a verím, že vy to
dokážete!"

Z jej slov vial ťažký sarkazmus a opovrhovanie. Cítil som, ako mizne mi
krv z tváre. Trasľavými perami odpovedal som:

„Mýlite sa, slečna Jablonovská: nedokážem! Môj život bol tichý,
nevýznamný, ako som i sám. Môžem vám na svoju česť povedať, že nebolo v
ňom ani len takého výjavu, aký ste vy ráčili aranžovať!"

Bôľne díval som sa na ňu. Ona očividne zbledla.

Davidovský stiahol obrvy, jeho oči sršali hnevom. Major hniezdil sa vo
vozíku. Oba uprene dívali sa na Ottu, tá však mlčala. Cítila, že urobila
zle, no pýcha nedopustila jej, aby to i verejne uznala.

O chvíľu pretrhol som krušné položenie. Vstal som a odporúčal som sa.

Pred slečnou som sa nemo, hlboko poklonil. Jej bledá tvár sa v tom
okamihu zapýrila, ústa akoby sa boli pohýnali -- no nevydali slova. Len
oči, jej veľké, krásne oči boli prosebne uprené na mňa.

Nehovoril nik; nemo lúčili sme sa. Ešte i Peter robil smutnú tvár.

Ustatý hodil som sa doma do fotela. Bolo mi skoro do plaču. Prekrižoval
som ramená a díval som sa do izby. Prešli ilúzie. Svet ukazoval sa mi
taký, aký bol, alebo ešte horší, ,hnusnejší'. -- A v sebe samom pocítil
som dáku prázdnotu, ako čo by mi niečo schádzalo. Divo stisol som zuby,
keď urážka prišla mi do umu. „Drží ťa za obyčajného švindlera,
chvastúňa!" preletelo mi hlavou.

Chytil som mapu a dlho díval som sa na obraz.

„Už teraz ťa nechcem, Otta Jablonovská!" šomral som a divo vytrhol som
podobizeň z mapy.

„Nechcem ťa a čo by si bola tisíc ráz krajšia a čo by si sa mi sama
núkala. Koniec!" hovoril som cez zuby a skrkval som obraz v trasľavých
rukách.

Ako ľahko povie sa to „koniec!" -- a ako ťažko prevedie sa to! Akoby
srdce počúvalo na rozumkovanie. Akoby bylina, ktorá pustila hlboké
korene, dala sa vytrhnúť bez toho, že by vytrhol si i zem s ňou! Akoby
láska, silná láska dala sa jednoducho zatajiť, odhodiť\...!

Hodiny bili desiatu. Ustato vstal som a šiel som k ordinácii.

Keď prišiel som nazad, v predizbe našiel som Petra. Mlčky podal mi malý
lístok. Otvoril som ho.

„Odpusťte! Otta Jablonovská" -- stálo na ňom.

„Slečna nežiada odvetu," preriekol Peter.

„Bolo by mi i ťažko dať ju!" odpovedal som trpko.

Peter salutoval a odišiel.

Napadla ma zlosť, nevýslovná zlosť! „Odpusťte!" Akoby to jedno slovo
zaceliť malo otvorenú ranu! Pyšná slečna nazdá sa, že hneď pobežím k
nej: „Ó, prosím veď to maličkosť! Tu je ešte druhé líce, zapľujte i na
to! Všetko pretrpím, len ma neodožeňte, len dovoľte, aby mohol som
obdivovať vás\...!"

Mala sa mi hlava puknúť od jedu; žily navreli ako človeku, ktorého má
poraziť\... „Odpusťte jedu\...!" A potom prišlo mi na um, koľko
sebazaprenia stálo napísanie i len toho jediného slovíčka pyšnú, hrdú
slečnu. Ó, to je veľká grácia od nej! Uznať, uznala hneď, to viem, ale
pokoriť sa, výrazu dať tomu: ó, to je náramná grácia\...! Lenže nemá
výsledku -- žiadneho. Keby to bola hneď povedala, bol by jej tuším
zabudol. Keby, ach, keby! Aké krásne nádeje mal som, akí šťastní mohli
sme byť, keby\...

Poobede navštívil ma generál Davidovský. Vrelo tisol mi ruku.

„Vidíte, ľudia sami kazia svoje šťastie!" preriekol ticho.

„Však tu jednalo sa výlučne o moje šťastie!"

„Myslíte? Klamete sa, tak ako čo i Otta klame sa!" hovoril s prízvukom.

„Tuším chceli by ste mi dokazovať, že slečna Jablonovská z čírej lásky
ublížila mi do krvi?" pýtal som sa úsečne.

„Rozhodne!" odpovedal on pokojne.

„Všetko jedno!" povedal som ja. „Možno je, zadalo by sa vysvetliť i to,
no istá vec je, že podobný spôsob vyjavovania lásky je aspoň zvláštny,
-- ak nie hrubý!"

„Veď tu ani nejednalo sa o vyjavovanie, ba opačne o zatajovanie lásky!"

„Pred kým?"

„Hlavne pred samou sebou!" odpovedal generál. „Otta je pyšná, náruživá."

„Nuž už je všetko jedno!" pretrhol som ho. „Nemienim viac križovať cesty
slečny Ot\..."

„Nehovorte to, priateľ môj!" skočil mi Davidovský do reči. „Láska zlomí
i najsilnejších!"

Bol som hrozne rozdráždený.

„Nikdy, pane môj!" vyvolal som náruživo.

„A láska i zaplní medzery," pokračoval on. „Nuž tešme sa, že príde
čas\..."

„Pán generál, prosím vás, nehovorme viac o tom!" riekol som netrpezlivo.

„Ako vám ľúbo!" riekol on.

O pár minút odporúčal sa.

„Nádejam sa, že sa na náš úprimný pomer nebude to mať žiadneho vplyvu!"
povedal pri lúčení.

Vrelo tisli sme si ruky.

## IV.

O dva týždne oslovil ma starostlivo starký profesor:

„Ste nemocný, pán kolega? Od istých čias ste náramne bledý."

„Možno, snáď povetrie!" odpovedal som. „Práve som chcel oznámiť vám, že
musím vzdialiť sa z N."

„To veru nemilo prekvapujete ma! A na dlhý čas?"

„Neviem, snáď navždy!" odpovedal som.

„Ste snáď nespokojný s dačím?" pýtal sa ma on zarazený.

„Ani zďaleka, ale okolnosti nútia ma. A musím dbať i o svoje zdravie,
pán profesor."

„No, no, nemôžem vás hatiť, priateľu," srdečne riekol starec, „a
najmenej žiadal by si, aby ste onemocneli; ale privykol som na vás, bude
mi veľmi ľúto za vami!"

„Verte, že i ja budem pokladať tie dni, ktoré strávil som po boku vašom,
za svoje najkrajšie!"

„A meniť sa nedá?"

„Nie!"

„A kedy mienite ísť?"

„Hneď -- zajtra, pozajtra."

„Hneď?" vyvolal profesor. „Ja som myslel, že o mesiac, najprv o dva
týždne! Hm, hm! Musíte mať vážne príčiny!"

„Súrne!"

„Čo robiť! Keby mi bolo v moci, dal by som vám mesiac slobody, potom ale
museli by ste mi vrátiť!"

„Možno, že tak stane sa!"

„Nuž v tej nádeji lúčim sa s vami. Mal som vás rád, pán Riečan, a
pacienti tiež budú banovať za vami! Ale zajtra ešte prídete?"

„Ak možno\..."

„No, no, verím. Máte práce! Buďte teda zdravý, pán Riečan, a nezabudnite
na to, že vás čakám!" riekol profesor a srdečne mi tisol ruku.

Uľahčene dýchal som na ceste k bytu. Konečne teda prejdú muky, strachy.
Pozajtra pôjdem preč, ďaleko! Tam nebudem sa strachovať za každým
krokom, že zídem sa s ňou!

A pritom predsa sťahovalo sa mi srdce od bôľu, keď pomyslel som, že
neuvidím ju viac. Teraz nechcem vidieť ju, ale myšlienka, že o pár dní
ani nebudem môcť vidieť ju, bárs by to i ako chcel, naplnila ma
nevýslovným žiaľom. Darmo tajil som si, darmo hádzal som sa sem i tam:
ľúbil som Ottu! Ale len slabosť, vedomie svojej vlastnej slabosti hnali
ma preč z N. -- ďaleko od nej, lebo napadla mi výpoveď starého generála:
„Láska zlomí i najsilnejších, ona zaplní medzery." A to nie, ani za
svet; nemôžem tak znížiť sa!

Počal som ukladať veci, chystať sa k ceste. A čím plnšie boli škatule,
lády, tým ťažšie bolo mi srdce. Umdlený sadol som na stoličku a tupo
díval som sa na svoju prácu.

„Teda preč a bez toho, aby si ju videl!"

Šatkou utieral som mokré čelo.

„Keby si mohol vidieť ju aspoň zďaleka! Či je ešte taká pokojná, pyšná?
Či nevidieť na nej, že ľutuje, že tak hrozne urazila muža, ktorý lásku
niesol jej v ústrety?"

Ktosi zaklopal na dvere. Nastrašene, že by mi kto myšlienky čítať mohol,
prešiel som rukou cez tvár.

Vošiel starý Peter. Oddal mi list.

„Vtedy nežiadala som odvetu; no teraz už minulo viac času a snáď otupilo
ostrie mojich nešťastných slov. Pýtam sa vás teda: Odpustili ste mi,
odpustíte mi? Otta Jablonovská."

„Slečna znižuje sa veľmi!" bola moja prvá myšlienka; no podľahol som
lepšiemu duchu, keď odvetil som jej:

„Nemôžem tajiť: bolí ma a bolieť bude ma vždy, že nevedel som získať u
Vás inú mienku o sebe. No nehnevám sa, odpúšťam Vám úplne, tým viac, že
napozajtre vzďaľujem sa. Bolo by nepekne, aby som bral svoj hnev so
sebou i do diaľky. Budem sa usilovať, aby som na Vás pamätal bez
trpkostí vždy, keď prídu mi takzvané slabé okamihy. Buďte šťastná!"

Oddal som list Petrovi.

„Chodievate ešte do parku?" pýtal som sa ho.

„Nie! Ach, u nás ide teraz všetko naopak!" odpovedal on a hlboko
vzdychol.

Potom okúňal sa pri dverách.

„Máte ešte dačo povedať, Peter?"

„Nie, nič -- ba\...! Už vám len poviem, pán nadlekár," habkal on a
zastal v reči.

„No len von! Ako vidíte, už ťažko vidíme sa viac," posmeľoval som ho ja.

On si odkašlal a potom preriekol:

„U nás banujú za vami, pane, veľmi banu\..."

„No, no, Peter!" pretrhol som ho. „Myslel som, že mi o druhom chcete
hovoriť."

On len stál na mieste, potom schytil kľučku a chvatom povedal:

„Naša slečna umrie, ak odídete!"

Nato tresol dvermi.

Ja stál som ako skamenený. A on zas strčil hlavu: dvermi a hrubým hlasom
riekol:

„A vy tiež ste bledý, chorý! Utekáte pred šťastím; vravím vám: zhola
pred šťastím!"

Potom už odišiel celkom; počul som jeho ťažké kroky.

Triasol som sa na celom tele. Hlavou rojili sa mi myšlienky, hmlisté,
neisté. Prsia silne dvíhali sa: „Ona umrie, -- pred šťastím utekáš!" A
zas krásnym zdal sa mi svet. Prišiel mi na um generál Davidovský. On
dobre posúdil povahu Ottinu: ona ma ľúbi, silne, náruživo\... Ach,
slasť, rozkoš\...! Už som si maľoval krásne obrazy z budúcnosti, z našej
budúcnosti: akí budeme šťastní, rajom nám bude\... Ach! Odrazu zastal
som. Prišla mi na um urážka a generálova výpoveď: „Láska zaplní
medzery!" Ako ranený zver zajačal som od bôľu, „Nie -- nikdy! Koniec!"

Bôľmi prerývaný dotiahol som sa k stoličke a hodil sem sa na ňu. Zakryl
som tvár dlaňami a tupo som šeptal: „Koniec!"

Neviem, koľko času strávil som v mukách. Klopanie prebudilo ma.

Zas vošiel Peter, Tvár blčala mu, bol celý rozčúlený. Zadychčaným hlasom
hovoril mi:

„Na vás čaká!" odpovedal rýchlo. „Nesmiete odísť prv, kým nezídete sa s
ňou!"

„Nepôjdem, Peter!" odpovedal som pokojne, hoci srdce bilo mi skoro
hlasne.

Jemu stiahli sa hrubé obrvy, oči hádzali mu iskry.

„Musíte ísť, pane!" vyvolal prudko. „Ja som sľúbil mojej slečne, že
dovediem vás k nej. Ja, ja -- tuším ponesiem vás, ale musíte k nej!"

Ja vyskočil som zlobne, no on nedal mi prísť k slovu.

Trasľavo, jemnosťou, akej jeho hrubý hlas len schopný bol, prosil ma:

„Ako vás rád mám oboch! Odpusťte, mne ide do plaču, keď vidím moju
bledú, chorú slečinku, Nebuďte tvrdým, príďte!"

Chytil ma za ruku a ťahal ma.

„Poďte!"

„Idem, Peter!" riekol som dojatý a šiel som.

Rýchlo kráčali sme; za pár minút dorazili sme do parku. Už neboli sme
ďaleko chodníka. Pri jeho vchode černeli sa ženské šaty. Mne rýchlejšie
bilo srdce.

Peter zastal a chytil mi ruku.

„To je ona!" riekol ticho. „Na rukách nosil som ju, pane! Majte
zmilovania!"

Vrelo potriasol som mu ruku a opustiac ho, kráčal som k chodníku.

Otta vybehla na stred chodníka a chytila mi obe ruky.

„Ďakujem!" riekla tíško a viedla ma k lavičke.

Kam podela sa pýcha, kam pokoj z tejto tváre?

Kráčala rýchlo, hruď sa jej silne dvíhala od vnútorného rozochvenia. Jej
ruka pálila ma ako žeravé uhlie. Došli sme. Zimnične stiahla ma na
lavičku k sebe, celkom k sebe. Jej horúci dych týkal sa mojej tváre, keď
hovorila. Jej hlas utlmený až do šeptania podobal sa trasľavosťou svojou
tomu najjemnejšiemu tremolovaniu.

„Pozrite, aká som ubiedená! Nemala som hodinky pokoja, nie v noci, nie
vo dne -- odvtedy. Prestála som pokutu strašnú, -- chcete ešte ďalej
ísť?"

Uprela uslzené oči na mňa. Ja pozrel som na jej krásnu, bledú tvár, pred
očami točil sa mi svet: závrat dostal som. Nebol som schopný slova.
Zdvihol som jej ruky a náruživo celoval som ich.

Ona zajasala.

„Teda, áno? Úplne?"

Kývol som hlavou.

„Ó, ja by bola vedela obetovať svoj život, aby napravila chybu!"
vyvolala.

Ja som sa striasol.

„A keby teraz žiadal tú obeť od vás, Otta?" tíško preriekol som a
bojazlivo zrel som do jej očú.

Ona ešte vyššie vyzdvihla sčervenenú tvár, oči svietili jej, ústa
stiahli sa a vydali hlas, ako keď hrdlička zasmeje sa. Zopäla biele ruky
a tisla ich na moju hruď.

„Ó, veď povedz!" šeptala náruživo. „Povedz mi to, čo mi všetci dávno
tvrdili. Ty mi povedz, že ma ľúbiš, silne, aký si sám, náruživo, aká som
ja. Povedz mi!"

Ale nečakala na odvetu: ovila ramená okolo mojej šije a horúce šeptala:

„Mlč! Najprv ja! To je ale malé slovo pre mňa: ,Ľúbim ťa!' Ja, ja\...
neviem\..."

Hrmot vozíka vytrhol nás. Peter tiskal v kočíku majora, ale omnoho
rýchlejšie, ako keď sme utekali pred dažďom.

„Tu sú, svoji sú!" vyvolal zvlneným hlasom starý sluha.

Otta vymkla sa mi z ramien a pristúpila k vozíku. Od otca šla rovno k
Petrovi a vďačne objala ho, pobozkala jeho vráskovitú tvár.

„Môj drahý, starý báťuška!" riekla k nemu.

Starý vojak od radosti -- čkal, lebo plakať nevedel.

\* \* \*

K obedu prišiel generál Davidovský, a pretože bol malicióznym človekom,
doviedol so sebou i môjho profesora.

Žartom a výsmeškom nebolo konca-kraja, no nateraz boli sme poistení
proti podobným nehodám. Smiali sme sa so smejúcimi, a keby nás dakto bol
poprosil, aby sme plakali, tuším boli by sme doviedli i to, lebo boli
sme ako deti -- šťastné deti!

„Očuj, brat môj!" preriekol blažený otec ku generálovi. „To teraz nám
dvom prichodí úloha žiarlivých!"

Staručký generál pokývol hlavou.

„Veru tak!" odpovedal robenou zlosťou. „Nešťastný park, nešťastná
lavička!"
