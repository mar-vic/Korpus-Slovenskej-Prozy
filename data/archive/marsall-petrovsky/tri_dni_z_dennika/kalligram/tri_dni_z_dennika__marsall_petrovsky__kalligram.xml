<head>Tri dni z denníka</head>

<p>
Konečne vyplnila sa mi dávna túžba: tu som na pôde svojich otcov!</p>

<p>Mimovoľne oživne rozpomienka z detinských dôb. Šli sme so starým
otcom na „sálaš“; ja držal som opraty, on sedel vedľa mňa. Bola
nesmierna spara, povetrie ani nehlo sa; len z času na čas počal sa prach
krútiť pred nami a točiac sa vystupoval hore vysoko nad najvyššie
stromy. Zľava chmúrilo sa a zďaleka počuť bolo temné hrmenie. Oblaky
zhora nadol dĺžili sa, až úplne zaľahli na obzor roviny.</p>

<p>„Bude dážď,“ riekol starý otec a šibol bičom ponad kone. „No, vidíš
ten oblak, Gusto? Náš Kriváň, o ktorom toľko dopytoval si sa, je ešte
vyšší. Voči nemu sú sriemske brehy len ledajaké kopce!“</p>

<p>S opovržením díval som sa na oblak, veď „náš“ Kriváň je vyšší. Bolo
mi to inak cele prirodzené, veď i starý otec bol vyšší od iných, hlavne
neslovenských dolniakov. Keď na jarmoku dlho nechal ma strážiť koč, to
som ho vždy tak vyzeral, že som sa na sedisku učupil, kým hlavy všetkých
jarmočníkov neboli s mojimi očami vo vodorovnej čiare, nuž a keď jedna
vyčnievala, to bola istotne hlava môjho dobrého apka. Akože by teda i
slovenské vrchy neboli vyššie od týchto kopcov...!</p>

<p>Od tých čias, bože, ešte menší kopec označuje chladný byt nebožtíka
apka, a ja – hľa, tu som pod Kriváňom...</p>

<p>A presvedčil som sa o pravdivosti apkových slov:</p>

<p>„Tam voda lepšia je než tu víno. V tých krajoch radšej suchý chlieb
ako tu pečienky. Tu cudzí je jeden druhému – tam bratia sú všetci, jedna
rodina...“</p>

<p>Nie, o tomto nepresvedčil som sa!</p>

<head>I.</head>

<p>Všetci výletníci pozvaní boli sme k bohatému pravotárovi X.,
široko-ďaleko známemu „našincovi“. Stôl ledva unášal ťarchy naň
naložené. Výborné jágerské rozihralo mladú i starú krv, jazyk rozviazal
sa, takže každý z nás držal si za svätú povinnosť niečo zarečniť.</p>

<p>Ja rozochvený rôznymi dojmami, prvý rečnil som o národe, jeho
budúcnosti, našich povinnostiach a samo sebou rozumie sa, že do svojej
reči vtiahol som i pýchu našej spoločnosti – pána domatina.</p>

<p>Poslucháči oduševnene prisviedčali mi a na dúšok vypili svoje
čaše.</p>

<p>„Ženuška, nože tých zapavúčených!“ riekol domatin.</p>

<p>O chvíľu doniesli neveľké butele.</p>

<p>„Trojputňová tokajčina“, šepol mi sused, mnúc si ruky. „Päťka každá
fľaša!“ a pritom mľaskol jazykom.</p>

<p>Nastala sviatočná pauza. Každý díval sa, ako – sťa olej – tečie
vzácny mok do dezertných pohárov. Potom vstal domatin. Bol výrečným
rečníkom. Všetci povznesení, oduševnení boli sme jeho krásnou rečou.
Vrcholila ona v tom, že ľudu máme pridŕžať sa, zaň, za jeho osvetu a
blahobyt máme všemožne pracovať, ba po prípade i obetovať seba samých,
lebo len v ľude je naša prirodzená a teda i najpevnejšia postať atď.</p>

<p>Ohromný potlesk, vrelé prisviedčanie.</p>

<p>Bol som v raji, no nie dlho. O chvíľu prišla slúžka a ticho preriekla
čosi domatinovi. Tomu preletel mrak tvárou.</p>

<p>„Ani len teraz nedajú pokoja človeku! Ráčte odpustiť,“ riekol mrzuto
a vzdialil sa.</p>

<p>Daktorí páni použili príležitosť, aby mohli na čerstvý vzduch. Ja
tiež chcel som s nimi, ale až vtedy zbadal som, že klobúk zabudol som si
vo vedľajšej izbe. Šiel som si teda poň tými samými dvermi, ktorými
domatin bol vzdialil sa. V izbe bola tma – no mne ani na kraj umu
nenapadlo svoj klobúk hľadať!</p>

<p>Počujte, čo som počul zo susednej izby:</p>

<p>Plačlivý hlas: „Ach, pre Kristove rany, na boha ich prosím,
veľkomožný pane, nechže neráčia nám ešte i tú kravičku odňať. Veď máme
šestoro detí...“</p>

<p>Sonórny hlas: „Čo odňať? Či ja odnímam? Či nebola dosť veľká láska
odo mňa, keď spustil som vám vyše tridsať zlatých z útrat? Či vy
myslíte, že ja čas kradnem, štemple, papier zadarmo dostávam? Hé!?“</p>

<p>Prvý hlas (pokorne): „Veď áno, áno, vieme my, že veru nie! Nuž ale
hádam by za to trochu písania dosť malo byť humno, lúka. Veď sme Icíkovi
boli len sto zlatých dlžní a teraz nás to už azda i šesťsto zlatých
stojí. Nechže sa ráčia zmilovať! Už čo prešlo – nech...! Ale aspoň túto
kravičku nech neodoberajú od mojich drobných sirôt!“</p>

<p>,Našinec‘: „Darmo, všetko darmo, ženička. Súd mám, zajtra prídem
previesť ho, ak dotiaľ nedonesiete tých päťdesiat zlatých...“</p>

<p>Vyšiel som von. Veselí páni ponúkali ma vínom. Pridvihol som čašu –
no nedopil som ju... V tom vzácnom moku cítil som horké slzy sirôt a
krvavý pot vyrobených rúk biednej vdovy...</p>

<head>
II.</head>

<p>Išiel som ďalej. Krásy prírody v desnej protive stáli s biednymi
chatami dedinčanov. Bieda a ponižujúca pokora stretali ma krok za
krokom. Bolo badať, že feruľa hajdúchova len nedávno ešte šuňala nad
hlavou tohto zotročeného ľudu. Alebo snáď ešte švihoce ona?</p>

<p>„Tým viac povinností pre krv krvi, kosť kostí jeho!“ myslel som a
celý deň bol som nahorklý.</p>

<p>Ani počasie nelahodilo mi, počalo kvapkať, a ja ešte ďaleko bol som
od najbližšieho mestečka. Úplne zmočený dorazil som do n-ského hostinca.
Pán Jajteles chcel zaviesť ma do extra izby, no ja ustatý a i tak
žiadostivý vidieť a počuť ten náš ľud, zasadol som do šenku.</p>

<p>„Aber, <emph>Euer Gnaden, hier unter den stinketen</emph>...“</p>

<p>„Mlčte!“ zahriakol som ho, trasúc sa na celom tele čiastočne od zimy
a i od hnevu.</p>

<p>Pri dlhom jedľovom stole sedelo šesť roľníkov. Pred každým fľaška
páleného. Z ich rozhovoru dozvedel som sa, že už dávno asi debatujú o
otázke, či farár povinný je prv pochovať mŕtveho, než by sa mu štóla
zaplatila. Hovorilo sa pro et contra, ale že veru pán
n-ský farár nechcel driev na pohreb ísť, kým susedia nezozbierali
predpísanú štólu. Nasledovali nešetrné, ba až surové výbuchy hnevu.</p>

<p>Vošiel dnu mladý, silný chlap. Úctivým, no k svojej postave príliš
slabým hlasom poklonil sa nám a hneď ťahal Jajtelesa do kúta. Potichu
rozkázal mu niečo, načo krčmár krčil ramenami, krútil hlavou. Odrazu
zvýšil sa, ba až zahrmel hlas nového hosťa.</p>

<p>„Nuž ale či ste všetci divé zvery v tomto N.?“ riekol a obrátil sa k
nám.</p>

<p>„Žena umrie mi, ak nedonesiem jej lekára. Ten nechce ísť, kým mu za
,oferáciu‘ vopred nezaplatím a nenájdem človeka, ktorý požičal by mi
tých pár zlatých!“</p>

<p>Každý z prítomných ospravedlňoval sa, že takto a toto, až po šatách
súdiac, najlepší gazda z nich naskočil na krčmára a tak dostal „sused“ z
najbližšej dediny potrebné peniaze, aby doktorskú pomoc doniesť mohol
svojej žene.</p>

<p>Pri svojom odchode pýtal som sa Jajtelesa, ako volá sa n-ský pán
farár.</p>

<p>„Q., Euer Gnaden.“</p>

<p>Známe meno „našinca“.</p>

<p>„Má veľké dôchodky?“</p>

<p>„Excellente Einnahmen!“</p>

<p>„A doktor ako sa volá?“</p>

<p>„Y, ist sehr g’scheidt, enorm reich, aber ein rother Panslavist!“
odpovedal s opovržením Jajteles.</p>

<p>Bože, že „panslávi“!</p>

<head>III.</head>

<p>Prehrniem niekoľko listov svojho denníka. Málo svetla – viac
tieňov!</p>

<p>Učiteľ ľudovej školy (on plane píše sa „národný“) – aristokrat;
spoločnosť vzdelancov, ktorým je roľník „zberbou“; „oduševnený“ obhajca
demokratizmu, ktorý voňavkou pomáha si, aby nepadol do mdlôb, keď nutno
mu na päť krokov dýchať od seba „výpary kožušiny“ plebsu atď. A to
všetko „našinci“. Ďalej teda!</p>

<p>Už som na mieste – u svojich, kde bratmi, jednou rodinou sú
všetci.</p>

<p>„Sluha som úctivý!“</p>

<p>„Dobrý deň, ráčte odpustiť, hneď, hneď, len toto dokonám.“</p>

<p>... „Teda ženička, tí vaši bratia vás pekne-krásne olúpili. Nuž ale
však sme tu. Nič sa nebojte, o mesiac máte svoje!“</p>

<p>„Ach, daj to bože! Ale prosím pána fiškála, či to bude veľa stáť to
právo?“</p>

<p>„Čoby, čoby! Bagateľ! Teraz, pravda, bola by potreba na štemple, nuž
ale hádam vám ani veľmi neostáva? Čo?“</p>

<p>„Ej, veru, bože, nie. Žito poriedku zišlo a ovos zbil nám ľadovec. K
tomu choroby, starosti a porcia sa len musela splácať...“</p>

<p>„No, no, veď je nič! Tak len choďte spokojne domov, ja to už dáko
zariadim.“</p>

<p>„Ach, nastokrát im ruky bozkávam. Pánboh požehnaj im, čo
biednym...“</p>

<p>„Nič, nič, už choďte!... No a vy, Mikuľa, čo? Či vám vyplatil ten
sused tú dlžobu?“</p>

<p>„To áno, ale mi trovy nechce zaplatiť, že vraj on zaplatil svojho
fiškála, a ja aby zaplatil som si tiež svojho.“</p>

<p>„Má trochu pravdy.“</p>

<p>„Nuž ale hádam by on mal všetko platiť, keď prehral súd? Prečože ma
podobrotky nechcel vyplatiť!“</p>

<p>„Hm, to je tiež pravda. Ale snáď ani nemá ten váš sused? Najlepšie
bude, keď ho pošlete sem.“</p>

<p>„Veď, prosím, tu čaká pod bránou.“</p>

<p>„Tak nech ide dnu.“</p>

<p>... „Teda čo, Záhon, že nechcete prehraté trovy platiť?“</p>

<p>„Ach, prosím ponížene pána fiškála, čožeby som nechcel! Ale skadiaľ?
Rok zlý a z trochu úrody mám chovať okrem pätoro detí i otca i matku. I
tá pravota ma už hrúzu stála. Len fiškálovi platil som sto zlatých.“</p>

<p>„Čo? Koľko?“</p>

<p>„Sto zlatých aj fúru sena aj dve miery ovsa som musel dať pánu
Lévymu.“</p>

<p>Pán fiškál skočil zo stolca. Celá tvár mu blčala hnevom.</p>

<p>„Lotri, oplani! Sto zlatých! Horrendum!“</p>

<p>Záhon a Mikuľa bojazlivo tiahli sa ku dverám pred týmto výbuchom
indignácie, lebo pravdepodobne na seba poťahovali oné slová.</p>

<p>Pán fiškál rozčúlene chodil po malom priestore, ktorý bol medzi
písacím stolíkom a stenou.</p>

<p>„Nuž ale vidíte, ľudkovia moji,“ riekol o chvíľu zvláštnym mäkkým
hlasom. „Načo hašteríte sa medzi sebou? Načo vám za každú maličkosť
behať k súdu? Načo, no načo, povedzte! Sto zlatých!“</p>

<p>Záhon bol skutočný „lotor“. On hneď zbadal slabú stránku fiškálovu a
i využil ju. Veruže pravda je, čo pán fiškál hovorí; že on veľmi
obanoval i túto prvú svoju pravotu, že len keby z tejto vyviazol, lebo
že je zničený, ak ešte i ta musí sto zlatých zaplatiť.</p>

<p>„Čo – mne sto zlatých?!... Viete čo, Záhon? Choďte s pánom bohom
domov!“</p>

<p>Hrozné vďaky – až vypratal sa z kancelárie.</p>

<p>O chvíľu videl som, že Záhon na druhej strane ulice šibalsky usmieva
sa. Istotne hovoril Mikuľovi:</p>

<p>„Je to len dobrý blázon, ten tvoj fiškál!“</p>

<p>Zrazu otvoril fiškál oblok:</p>

<p>„Hej, Mikuľa!“</p>

<p>Záhonovi primrzol úsmev na perách.</p>

<p>„Čo rozkážu, prosím ponížene?“</p>

<p>„Ako je s tým <emph>Hlásnikom</emph>? Či už prišiel k vám a
koľko?“</p>

<p>„Áno, prišlo ho desať kusov. Ponížene ďakujeme zaň!“</p>

<p>„Aby ste ale nezakrúcali slaninu doňho! Čítať ho treba!“</p>

<p>„Božechráň! Veď sme ho už skoro dočítali.“</p>

<p>„No veď tak! Pozdravte doma,“ riekol pán pravotár, zavrel okno a so
spokojným úsmevom bral coram ostatných klientov.</p>

<p>Jakživ takej klientely! Číročistá dilema: alebo prosby, aby veľa –
vlastne nič – nebral za prevziať majúcu, alebo aby odpustil trovy za
vyhratú už pravotu. Groša tam skoro nevidel si! Babička-klientka
doniesla vo farbistom ručníku pár holieb maku; iná ťahala za sebou pár
kŕmených husí a pyšne prezentovala sa pred otvorenými dvermi; mladý
chlap doniesol za vrece šošovice. A on, pán fiškál, na všetko usmieval
sa.</p>

<p>„No, budú makové slíže, pečená hus a šošovice, ha, ha, na celý
rok.“</p>

<p>Keď konečne odbavil všetkých klientov, prišiel som ja na rad.</p>

<p>„Dobrý, výborný, ten náš ľud!“ hovoril mi. „Mnoho nemá, a predsa je
vďačný. To veľká cnosť, brat môj!“</p>

<p>Ja pomyslel som si: koľko asi bol by pán Lévy dostal od tých
klientov, ktorí sem maku, šošovice a pár husí doniesli?</p>

<p>Poobede šiel som s pánom pravotárom Belákom do hostinca, aby zísť
mohli sme sa s doktorom Rejdom.</p>

<p>„Lebo toho nenájdete doma; od rána do obedu sliedi po nemocných. Ak
mu potom pokoja dajú, tak hodinku zahrá si so mnou piket, ak ale nie,
tak hajde zas do čiernej noci! A keď príde domov, myslíte, že doniesol
si dákeho zárobku? Horkýže! Pri tom úmornom pracovaní a obetovaní seba
samého mohol by hladom mrieť, keby nemal tej málo dedovizne. Jedným
slovom blázon, dobrý blázon, celý doktor Rejda!“</p>

<p>Usmial som sa. Prišlo mi na um porekadlo: V cudzom oku vidí tŕň...
Lebo veď pravotárovi Belákovi chýbala ešte i tá dedovizeň!</p>

<p>A zvláštne, večer zas doktor Rejda menoval Beláka tiež „dobrým
bláznom“! No títo dvaja „blázni“ tak rozumeli si, ako žiadni mudrci, a
ľúbili, ctili sa snáď práve zato tak veľmi, že vedeli, prečo sú oni oba
tými „dobrými bláznami“!</p>

<p>Doktor skutočne – snáď ja som bol prekážkou – ani nestihol do hry dať
sa, už volali ho kamsi na tretiu dedinu. Nuž mal naponáhlo, ledva dýchať
dovolil si! Pravotár Belák po jeho odchode traktoval ma vínom. Bavili
sme sa výborne, len nápadným bolo mi, že po každom pohári vína vzdialil
sa môj hostiteľ a čosi šepkal hostinskému pri dverách. Neskoršie náhodou
dozvedel som sa i o príčine toho. Pán pravotár Belák vzdor ohromnej
klientele nemal toho času toľko peňazí, aby bol mohol zaplatiť tých pár
štvrtiniek vína...</p>

<p>* * *</p>

<p>Dnes leží predo mnou dlhý menoslov darcov, ktorí obetovali na istý
veľavážený národný cieľ. Hneď napredku pyšne skvejú sa mená pravotára X.
a doktora Y. s päťdesiatzlatovým príspevkom a až na konci nájdete
skromnučké mená „dobrých bláznov“: Belák a Rejda po päťdesiat
grajciarov... Pichlo ma čosi, no ihneď potešil ma krásny príklad
publikána. Veď ináč prišli by sme k nemravnej konklúzii: cieľ posväcuje
prostriedky!</p>

<p>Jedno pevné presvedčenie ale, ktoré nadobudol som si vzdor
vyskytnutým, zdanlivým protivám v tých opísaných troch dňoch (na ktoré
konečne môžete povedať: si non vero-bono trovato), je to, že nezmysel je
hovoriť, rojčiť o národe a jeho budúcnosti, kým zaznávame svoj ľud
a opovrhujeme ním! Veď čože je národ bez ľudu? Znáte definíciu: „Das um
sich seiend werdende, in sich zurückkehrende Nichts“? – Bublina, v
ktorej niet ničoho; chiméra! Nám nie je súdené po salónnych parketoch
prekĺzať sa cez život. „Za tichý kút chalupy obetuješ celý svet.“ No
svet cudzí, nám neprajný. A tá rodinná chalupa, to, verte, jediný punkt
Archimeda, z ktorého výlučne možno nám vyzdvihnúť ľud náš k svetlu
božiemu!</p>

<p>Nuž, bratia, radšej menej toho presvedčenia – vo frázach; radšej
žiadnej tej oblažujúcej filozofie, ale viac srdca, viac lásky donesme
tomu ľudu – item i národu!</p>
