<head>Ako sa v P……i divadlo hralo</head>

<p>
Bola pekná ako Vajanského Rybárička, no omnoho hlavatejšia.</p>

<p>Vlastne nebola ona vinou toho. Ju maznal osud, keď obdaril ju
pôvabným zovňajškom, peknými vlohami, a maznal ju i svet, keď mlčky
klonil sa jej vlastnostiam. Rovno takým spôsobom stala sa teda hlavatou
ako dieťa: z ľuľkania, maznania abstrahovala si vôľu pre prípady, keby
ono prestalo.</p>

<p>A Oľga Pazovská mohla byť spokojná so svojím osudom: v malom síce
kruhu, no absolútne panovala.</p>

<p>No pretože sú, ako je známe, všetci ľudia nie jednakí, vyskytol sa
človek, ktorý nijak nechcel uznať jej všemohúcnosť.</p>

<p>A ten jedinák bol jej práve najmilší.</p>

<p>Stalo sa to pred troma rokmi. Svet len oči otvoril, keď počul, že je
pomeru Ivana Bóľovského a Oľgy Pazovskej – koniec. Prečo, začo? – hádalo
sa po blatnavých dedinkách. Potom sa dozvedeli.</p>

<p>Ivan Bóľovský, dokončil teóriu právnického štúdia, nechcel sa dať na
odvislú štátnu službu, a Oľga Pazovská chcela sa len za sudcu vydať.</p>

<p>Nuž a pretože „kosa padla na kameň“, šiel mladý Bóľovský doktoráty
skladať, a Oľga Pazovská pojala si onedlho sudcu za muža.</p>

<p>Teraz sedia vedľa seba.</p>

<p>Bóľovský práve dokončil štúdiá a Oľga je už od dvoch rokoch vdova po
kráľovskom sudcovi Horskom.</p>

<p>Komické je to konečne dosť. Starká pani Rezniečková, obom tetka po
matkách, zato ironicky poznamenala svojmu mužovi:</p>

<p>„Vidíš, Janko, tých dvoch musím spolu posadiť. Neviem, kedy vypukne
požiar; dobre je teda, aby sa pospolu mali, keď si okolo krku padnú,
lebo ináč by mi service do nebezpečenstva prišiel.“</p>

<p>K tomu však neprišlo, nie že by snáď na dobrej vôli bolo chýbalo, ale
item smelosť bola v malej dóze zastúpená. On nazdal sa, že sa ona hnevá
– a ona mala zlé svedomie. Sedela na nízkej chaise longue a nahlas
čítala priateľkám vzletný úvodný článok <emph>Národných novín</emph> „O
prostriedkoch šírenia národného povedomia.“</p>

<p>„Vidíš, Ivan,“ riekla k Bóľovskému, keď dokončila čítanie, „i
<emph>Národnie</emph> mi za pravdu dávajú, že sa národné povedomie i
divadelným predstavením utužuje a rozširuje.“</p>

<p>„A tvrdil som ja protivu?“ pýtal sa Bóľovský.</p>

<p>„To práve nie, ale keď moje podujatie cieľom zariadenia ochotníckeho
predstavenia podporovať nechceš, nuž znamená to málo menej,“ vetila
Oľga.</p>

<p>„Znamená práve len toľko, že ho podporovať nemôžem. Však vieš, že
otec nástojí, aby som do cudzozemska šiel,“ pokojne odpovedal
Bóľovský.</p>

<p>„Nuž ale, keď vieš, že bez teba nemôžeme sa zaobísť, prečo by si tomu
cieľu tých pár dní venovať nemohol?“</p>

<p>Bóľovský nevšimol si otázky – preberal sa v albume.</p>

<p>„Snáď láka dačo? Do cudzozemska pôjde sa cez Pešť a tam staré známe,
vrelé uvítanie; nie, pán brat?“ škádlila ho mladá vdova.</p>

<p>Bóľovský mrzuto pozeral na ňu.</p>

<p>„Človek sa ta túli kde ho radi majú, a ty bys’ mala najlepšie vedieť,
že ma sem nič nepúta. Nudím sa tu!“ odvetil zaklopiac knihu.</p>

<p>Oľginu tvár zalial rumenec.</p>

<p>„Nuž to je isté, že v Pešti hrať nemôžeme a ani tie, čo ťa ,rady
majú‘, sem priviesť nemožno,“ žartovala.</p>

<p>Bóľovský sa zasmial.</p>

<p>„Pretože ale hrať musíme,“ pokračovala Oľga „nájdeme i spôsob.“</p>

<p>Oprela hlávku o ruku a rozmýšľa, ani čo by sa pánboh vie o akú vážnu
vec bolo jednalo.</p>

<p>Bóľovský sa prechádzal po izbe.</p>

<p>„Počuješ, Ivan! Pristaneš na čaru?“ pýtala sa ho zrazu Oľga.</p>

<p>„Na akú čaru?“</p>

<p>„Nuž – ja prevezmem na ten čas, kým predstavenie uskutočníme, starať
sa o to, aby si sa ,nenudil‘ u nás. Treba je teda, aby si sa len
,túlil‘,“ vysvetľovala Oľga.</p>

<p>Celá spoločnosť sa dala do smiechu, i sám Bóľovský nevedel sa
zdržať.</p>

<p>„A akože počneš povinnosť plniť? V čom dáš tú svoju nekonečnú lásku
najavo?“ pýtal sa jej trochu rozčúlene.</p>

<p>Oľga bola v zmätku.</p>

<p>„Rozumej ma. Nie nekonečnú, ba v deň predstavenia končiacu lásku ti
núkam. Potom máš zas Peštianky,“ odpovedala uštipačne.</p>

<p>„Ako vidím, si o tú vec veľmi zaujatá; ohromné obete donášaš,“
posmešne hovoril Ivan, prechodiac sa po izbe.</p>

<p>O chvíľu zastavil sa pri Oľge.</p>

<p>„Vieš čo, Oľga. Budem vám teda riaditeľom, šepkárom, hercom a čím len
chceš, ale pod výnimkou.“</p>

<p>„A tá znie?“</p>

<p>„Ak ma po predstavení pred celým publikom pobozkáš!“</p>

<p>Spoločnosť sa smiala nápadu a Oľga váhala.</p>

<p>„Tak, to je teda tá obetavosť národná? Inak neostaneš?“ pýtala sa ho
pritlmeným hlasom.</p>

<p>Bóľovského bodla výčitka – no neustúpil.</p>

<p>„Nie – neostanem. Voľ si!“</p>

<p>Hlavatá národovkyňa povzniesla sa nad slušnosť.</p>

<p>„Teda ťa bozkám,“ riekla pevne a podala mu ruku.</p>

<p>Bóľovský takmer z kože vyskočil, a prirodzená vec, rád by bol hneď i
závdavok na zmluvu dostať. Toho sa mu však nedostalo.</p>

<p>„Ja ti neujdem do cudzozemska,“ odpovedala mu položartom,
polovážne.</p>

<p>(„Veď sa žena nehnevá na mňa, ako som si myslel.“)</p>

<p>Druhý deň počala sa práca. Úlohy sa odpisovali, robilo sa javisko a
ozdoby do neveľkého teremu Slamkovho hostinca.</p>

<p>Mohlo sa to síce všetko dať remeselníkom – potom by ale nemalo vraj
tej ceny. Obrazy, zrkadlá požičala inteligencia a pekné biele ruky
robili vence a kokardy na ne. Bóľovský upotrebil slobodného času k
využitkovaniu patentu.</p>

<p>Sedeli pri piane a hrali. Ivan pretrhol hru a chytil Oľginu ruku.</p>

<p>„Vidíš, Oľga, nič si mi nepovedala. Bola si šťastná za ten rok?“
(Myslel rok jej manželstva.)</p>

<p>Oľga kývla plecom a ľavou rukou silno brala basové akordy. Do očú
vkradla sa jej slza.</p>

<p>Bóľovský čakal na odvetu.</p>

<p>Potriasla hlavou.</p>

<p>„Nie! Nešťastná som bola,“ odpovedala zvlneným hlasom.</p>

<p>Na to slovo bozkal jej pravicu.</p>

<p>„Teší ťa to?“ pýtala sa s výčitkou.</p>

<p>„Áno!“ odpovedal a pritisol ju k sebe, pobozkal jej smutnú tvár.</p>

<p>Slzy jej vyhŕkli. Pružne vytrhla sa mu z ramien.</p>

<p>„To som ti nedovolila; ponechaj si to pre Pešť,“ riekla zlobne a
vyšla von.</p>

<p>Bóľovskému sa ale vzdor podobným zlobám páčil svet; bol by ho celý
objal.</p>

<p>Večer pred predstavením našiel ju v záhrade.</p>

<p>Sedela s mračnou tvárou na lavici, držiac v ruke svoju úlohu.</p>

<p>Bóľovský si sadol k nej.</p>

<p>„Oľga, vieš že neľutujem, že som ostal?“ pýtal sa jej posmešne.</p>

<p>Ona mlčala.</p>

<p>„A ešte zajtra, po predstavení. Budú že mi závidieť ten bozk...!
Alebo si snáď oľutovala daný sľub?“</p>

<p>„Nie, – splním ho. Veď ho musím splniť – ale potom...,“ nedokončila
vetu.</p>

<p>„Čo potom?“</p>

<p>Neodpovedala mu.</p>

<p>„Vidíš, Olinka, zaslúžiš ten trest. Vieš, čo to znamená, tri roky žiť
v tme, keď predtým žila si v svetle? A ja som tak! Tri roky si mi zo
života vyrvala – a i ty si bola nešťastná. A prečo?“ pýtal sa jej s
bôľnou výčitkou.</p>

<p>Oľginou tvárou zrkadlili sa city: sprvu radosť – potom žiaľ. Plesala,
že muž, ideál jej lásky, nezmenil svoje city, a žialila za rokmi, ktoré
svojmu malichernému vrtochu obetovala.</p>

<p>Chytila mu ruku a milostne, žiaľne zrela do jeho očú.</p>

<p>„A či ďalej tak?“ pýtal sa Ivan, „Dala si lehotu dozajtra. Prečo nie
i naďalej – donekonečna. Veď v láske môžeš u mňa len seba samu
zastupovať; ja nepremenil som svoje city. A ty, Olinka?“</p>

<p>Položil svoje ruky na jej ramená a tak čakal jej odvetu. Jej tvárou
tiekli slzy.</p>

<p>„Nie, – nie som ťa hodna,“ štkala bolestne a túlila sa k jeho
prsiam.</p>

<p>„Že či hodna?!“ vykríkol Ivan a náruživo vybozkával krásne žieňa.</p>

<p>***</p>

<p>A druhý deň hralo sa divadlo. Poslucháči boli prekvapení rutinou,
ktorou pani Horská svoju úlohu hrala; bedliví pozorovatelia mohli však
badať, že čím ďalej ku koncu, tým horšie hrá.</p>

<p>Chudera mladá žena mnoho vytrpela počas predstavenia. Ona ľúbila
celým ohňom svojej náruživej povahy Bóľovského, a práve preto obanovala
sľub svoj.</p>

<p>„Veď ho musím splniť – – ale potom…,“ vravela včera Ivanovi. Doplnok
by bol „... potom ťa nechcem, lebo dovolil si, aby som sa znížila, aby
sa doživotný terč dedinských pletích postavila.“</p>

<p>Čas bežal, prišiel i koniec krátkej veselohry.</p>

<p>Opona spadla a zas sa vytiahla.</p>

<p>Na javisku stál Bóľovský a čakal na odmenu.</p>

<p>Oľga spoza kulís zopäla ruky k nemu, potom neistým krokom, s bledou
tvárou vystúpila na dosky.</p>

<p>Bóľovský sa usmieval, ona sa na celom tele triasla.</p>

<p>Obecenstvo napnute pozorovala.</p>

<p>Bóľovský poloomdletú chytil za ruku.</p>

<p>Spoza kulís ako na znak vystúpili ochotníci.</p>

<p>Jeden z nich postavil sa k Bóľovskému a nahlas hovoril:</p>

<p>„V mene ochotníckeho družstva mám česť veľactenému obecenstvu
oznámiť, že“ – pozrel na bledú Oľgu, – „sme sa uzhodli pred svadbou
nášho ochotníckeho riaditeľa, pána Bóľovského s pani Horskou, a síce dňa
24. októbra ešte jedno predstavenie zariadiť – ku ktorému sa veľactené
obecenstvo týmto ústne povoláva!“</p>

<p>Opona rýchlo padla.</p>

<p>Obecenstvo bolo náramne prekvapené, lebo veď sľub Oľgin presiakol i
do verejnosti.</p>

<p>Jedni, poťažne jedny robili dlhé tváre; druhí volali ochotníkom
„živili!“</p>

<p>Za oponou ovila mladá vdova svoje biele ramená okolo šije pána
direktora a povďačne bozkala jeho usmiate pery – a to nielen raz, ako to
sľúbila.</p>

<p>Takto, hľa, hralo sa u nás divadlo!</p>
