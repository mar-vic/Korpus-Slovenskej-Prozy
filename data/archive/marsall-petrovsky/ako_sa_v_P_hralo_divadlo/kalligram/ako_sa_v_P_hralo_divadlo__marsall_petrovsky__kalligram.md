# Ako sa v P......i divadlo hralo

\
Bola pekná ako Vajanského Rybárička, no omnoho hlavatejšia.

Vlastne nebola ona vinou toho. Ju maznal osud, keď obdaril ju pôvabným
zovňajškom, peknými vlohami, a maznal ju i svet, keď mlčky klonil sa jej
vlastnostiam. Rovno takým spôsobom stala sa teda hlavatou ako dieťa: z
ľuľkania, maznania abstrahovala si vôľu pre prípady, keby ono prestalo.

A Oľga Pazovská mohla byť spokojná so svojím osudom: v malom síce kruhu,
no absolútne panovala.

No pretože sú, ako je známe, všetci ľudia nie jednakí, vyskytol sa
človek, ktorý nijak nechcel uznať jej všemohúcnosť.

A ten jedinák bol jej práve najmilší.

Stalo sa to pred troma rokmi. Svet len oči otvoril, keď počul, že je
pomeru Ivana Bóľovského a Oľgy Pazovskej -- koniec. Prečo, začo? --
hádalo sa po blatnavých dedinkách. Potom sa dozvedeli.

Ivan Bóľovský, dokončil teóriu právnického štúdia, nechcel sa dať na
odvislú štátnu službu, a Oľga Pazovská chcela sa len za sudcu vydať.

Nuž a pretože „kosa padla na kameň", šiel mladý Bóľovský doktoráty
skladať, a Oľga Pazovská pojala si onedlho sudcu za muža.

Teraz sedia vedľa seba.

Bóľovský práve dokončil štúdiá a Oľga je už od dvoch rokoch vdova po
kráľovskom sudcovi Horskom.

Komické je to konečne dosť. Starká pani Rezniečková, obom tetka po
matkách, zato ironicky poznamenala svojmu mužovi:

„Vidíš, Janko, tých dvoch musím spolu posadiť. Neviem, kedy vypukne
požiar; dobre je teda, aby sa pospolu mali, keď si okolo krku padnú,
lebo ináč by mi service do nebezpečenstva prišiel."

K tomu však neprišlo, nie že by snáď na dobrej vôli bolo chýbalo, ale
item smelosť bola v malej dóze zastúpená. On nazdal sa, že sa ona hnevá
-- a ona mala zlé svedomie. Sedela na nízkej chaise longue a nahlas
čítala priateľkám vzletný úvodný článok *Národných novín* „O
prostriedkoch šírenia národného povedomia."

„Vidíš, Ivan," riekla k Bóľovskému, keď dokončila čítanie, „i *Národnie*
mi za pravdu dávajú, že sa národné povedomie i divadelným predstavením
utužuje a rozširuje."

„A tvrdil som ja protivu?" pýtal sa Bóľovský.

„To práve nie, ale keď moje podujatie cieľom zariadenia ochotníckeho
predstavenia podporovať nechceš, nuž znamená to málo menej," vetila
Oľga.

„Znamená práve len toľko, že ho podporovať nemôžem. Však vieš, že otec
nástojí, aby som do cudzozemska šiel," pokojne odpovedal Bóľovský.

„Nuž ale, keď vieš, že bez teba nemôžeme sa zaobísť, prečo by si tomu
cieľu tých pár dní venovať nemohol?"

Bóľovský nevšimol si otázky -- preberal sa v albume.

„Snáď láka dačo? Do cudzozemska pôjde sa cez Pešť a tam staré známe,
vrelé uvítanie; nie, pán brat?" škádlila ho mladá vdova.

Bóľovský mrzuto pozeral na ňu.

„Človek sa ta túli kde ho radi majú, a ty bys' mala najlepšie vedieť, že
ma sem nič nepúta. Nudím sa tu!" odvetil zaklopiac knihu.

Oľginu tvár zalial rumenec.

„Nuž to je isté, že v Pešti hrať nemôžeme a ani tie, čo ťa ,rady majú',
sem priviesť nemožno," žartovala.

Bóľovský sa zasmial.

„Pretože ale hrať musíme," pokračovala Oľga „nájdeme i spôsob."

Oprela hlávku o ruku a rozmýšľa, ani čo by sa pánboh vie o akú vážnu vec
bolo jednalo.

Bóľovský sa prechádzal po izbe.

„Počuješ, Ivan! Pristaneš na čaru?" pýtala sa ho zrazu Oľga.

„Na akú čaru?"

„Nuž -- ja prevezmem na ten čas, kým predstavenie uskutočníme, starať sa
o to, aby si sa ,nenudil' u nás. Treba je teda, aby si sa len ,túlil',"
vysvetľovala Oľga.

Celá spoločnosť sa dala do smiechu, i sám Bóľovský nevedel sa zdržať.

„A akože počneš povinnosť plniť? V čom dáš tú svoju nekonečnú lásku
najavo?" pýtal sa jej trochu rozčúlene.

Oľga bola v zmätku.

„Rozumej ma. Nie nekonečnú, ba v deň predstavenia končiacu lásku ti
núkam. Potom máš zas Peštianky," odpovedala uštipačne.

„Ako vidím, si o tú vec veľmi zaujatá; ohromné obete donášaš," posmešne
hovoril Ivan, prechodiac sa po izbe.

O chvíľu zastavil sa pri Oľge.

„Vieš čo, Oľga. Budem vám teda riaditeľom, šepkárom, hercom a čím len
chceš, ale pod výnimkou."

„A tá znie?"

„Ak ma po predstavení pred celým publikom pobozkáš!"

Spoločnosť sa smiala nápadu a Oľga váhala.

„Tak, to je teda tá obetavosť národná? Inak neostaneš?" pýtala sa ho
pritlmeným hlasom.

Bóľovského bodla výčitka -- no neustúpil.

„Nie -- neostanem. Voľ si!"

Hlavatá národovkyňa povzniesla sa nad slušnosť.

„Teda ťa bozkám," riekla pevne a podala mu ruku.

Bóľovský takmer z kože vyskočil, a prirodzená vec, rád by bol hneď i
závdavok na zmluvu dostať. Toho sa mu však nedostalo.

„Ja ti neujdem do cudzozemska," odpovedala mu položartom, polovážne.

(„Veď sa žena nehnevá na mňa, ako som si myslel.")

Druhý deň počala sa práca. Úlohy sa odpisovali, robilo sa javisko a
ozdoby do neveľkého teremu Slamkovho hostinca.

Mohlo sa to síce všetko dať remeselníkom -- potom by ale nemalo vraj tej
ceny. Obrazy, zrkadlá požičala inteligencia a pekné biele ruky robili
vence a kokardy na ne. Bóľovský upotrebil slobodného času k
využitkovaniu patentu.

Sedeli pri piane a hrali. Ivan pretrhol hru a chytil Oľginu ruku.

„Vidíš, Oľga, nič si mi nepovedala. Bola si šťastná za ten rok?" (Myslel
rok jej manželstva.)

Oľga kývla plecom a ľavou rukou silno brala basové akordy. Do očú
vkradla sa jej slza.

Bóľovský čakal na odvetu.

Potriasla hlavou.

„Nie! Nešťastná som bola," odpovedala zvlneným hlasom.

Na to slovo bozkal jej pravicu.

„Teší ťa to?" pýtala sa s výčitkou.

„Áno!" odpovedal a pritisol ju k sebe, pobozkal jej smutnú tvár.

Slzy jej vyhŕkli. Pružne vytrhla sa mu z ramien.

„To som ti nedovolila; ponechaj si to pre Pešť," riekla zlobne a vyšla
von.

Bóľovskému sa ale vzdor podobným zlobám páčil svet; bol by ho celý
objal.

Večer pred predstavením našiel ju v záhrade.

Sedela s mračnou tvárou na lavici, držiac v ruke svoju úlohu.

Bóľovský si sadol k nej.

„Oľga, vieš že neľutujem, že som ostal?" pýtal sa jej posmešne.

Ona mlčala.

„A ešte zajtra, po predstavení. Budú že mi závidieť ten bozk\...! Alebo
si snáď oľutovala daný sľub?"

„Nie, -- splním ho. Veď ho musím splniť -- ale potom\...," nedokončila
vetu.

„Čo potom?"

Neodpovedala mu.

„Vidíš, Olinka, zaslúžiš ten trest. Vieš, čo to znamená, tri roky žiť v
tme, keď predtým žila si v svetle? A ja som tak! Tri roky si mi zo
života vyrvala -- a i ty si bola nešťastná. A prečo?" pýtal sa jej s
bôľnou výčitkou.

Oľginou tvárou zrkadlili sa city: sprvu radosť -- potom žiaľ. Plesala,
že muž, ideál jej lásky, nezmenil svoje city, a žialila za rokmi, ktoré
svojmu malichernému vrtochu obetovala.

Chytila mu ruku a milostne, žiaľne zrela do jeho očú.

„A či ďalej tak?" pýtal sa Ivan, „Dala si lehotu dozajtra. Prečo nie i
naďalej -- donekonečna. Veď v láske môžeš u mňa len seba samu
zastupovať; ja nepremenil som svoje city. A ty, Olinka?"

Položil svoje ruky na jej ramená a tak čakal jej odvetu. Jej tvárou
tiekli slzy.

„Nie, -- nie som ťa hodna," štkala bolestne a túlila sa k jeho prsiam.

„Že či hodna?!" vykríkol Ivan a náruživo vybozkával krásne žieňa.

\*\*\*

A druhý deň hralo sa divadlo. Poslucháči boli prekvapení rutinou, ktorou
pani Horská svoju úlohu hrala; bedliví pozorovatelia mohli však badať,
že čím ďalej ku koncu, tým horšie hrá.

Chudera mladá žena mnoho vytrpela počas predstavenia. Ona ľúbila celým
ohňom svojej náruživej povahy Bóľovského, a práve preto obanovala sľub
svoj.

„Veď ho musím splniť -- -- ale potom...," vravela včera Ivanovi. Doplnok
by bol „\... potom ťa nechcem, lebo dovolil si, aby som sa znížila, aby
sa doživotný terč dedinských pletích postavila."

Čas bežal, prišiel i koniec krátkej veselohry.

Opona spadla a zas sa vytiahla.

Na javisku stál Bóľovský a čakal na odmenu.

Oľga spoza kulís zopäla ruky k nemu, potom neistým krokom, s bledou
tvárou vystúpila na dosky.

Bóľovský sa usmieval, ona sa na celom tele triasla.

Obecenstvo napnute pozorovala.

Bóľovský poloomdletú chytil za ruku.

Spoza kulís ako na znak vystúpili ochotníci.

Jeden z nich postavil sa k Bóľovskému a nahlas hovoril:

„V mene ochotníckeho družstva mám česť veľactenému obecenstvu oznámiť,
že" -- pozrel na bledú Oľgu, -- „sme sa uzhodli pred svadbou nášho
ochotníckeho riaditeľa, pána Bóľovského s pani Horskou, a síce dňa 24.
októbra ešte jedno predstavenie zariadiť -- ku ktorému sa veľactené
obecenstvo týmto ústne povoláva!"

Opona rýchlo padla.

Obecenstvo bolo náramne prekvapené, lebo veď sľub Oľgin presiakol i do
verejnosti.

Jedni, poťažne jedny robili dlhé tváre; druhí volali ochotníkom
„živili!"

Za oponou ovila mladá vdova svoje biele ramená okolo šije pána direktora
a povďačne bozkala jeho usmiate pery -- a to nielen raz, ako to sľúbila.

Takto, hľa, hralo sa u nás divadlo!
