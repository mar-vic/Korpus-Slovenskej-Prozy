<head>Fi donc!</head>

<p>
Ó, ty jemné, krásne pohlavie, vy ženy, ako ľúbim vás ja! Veru! A ľúbil
by vás i bez pálených vlasov, i bez turnierov, a síce preto, pretože
neľúbil by vás ani teraz, keby mali ste len tie okrasy a vnady!</p>

<p>Ó, vy krásne, jemné ženy! Koľko myšlienok zamlčal a koľko sprostostí
pohovoril som pod vplyvom vaším! A vy usmiali ste sa. Tak podľa pravidla
„Umgang mit Menschen“, aby zo zúbkov nebolo vidieť ani veľa, ani málo.
Ó, tie zúbky! Malé ako myšacie a biele ako sneh!</p>

<p>A tie pery! Čerstvé ako poľná malina, sladšie od medu – tie, tie ako
červenajú sa stred tváre! Človek-laik nazdal by sa bohviečo; môžbyť i
to, že je to prirodzené...</p>

<p>A tá hladká, lištiaca sa bielunká tvár! Ako keď na zrelú bystrickú
slivu vysadne peľ, tak milo belejú sa drobulinké krištály najjemnejšieho
ryžového prachu.</p>

<p>A tie obočia! Aké štíhle sú ony! Ani inžinier nemohol by ich lepšie
vykrojiť. Oh, oh! Koľko horkých sĺz stálo to pekné očká, kým vlas za
vlasom, tento tiskal sa hore, ten dolu a tie nemilosrdne vytrhali sa – a
to všetko zato, aby ja, aby sme my požívať mohli štíhlosť, krásu
ich!</p>

<p>No či ďalej ísť? Či opísať, ako vyzerá pyšná šija, vzdorovitá hruď
modernej Venuše? Či opísať, ako graciózne a predsa silno kráča moderná
Diana v ľahunkých topánkach, vyvýšených nad zem decimetrovým
podpätkom...? Či opísať všetko to...? Nie, nemožno mi... Fi donc!</p>

<head>I.</head>

<p>Poznal som ju, Kunigundu, ešte vtedy, keď sa nosili úzke šaty.</p>

<p>Raz na výlete, kde ona síce nielenže neletela, ale skoro ani drobčiť
nemohla, na romantickej platanovej aleji, stred tajného šelestu lístia a
omamujúcej vône jemných poľných kvetov – zaštekal na Kunu malý psíček.
Ja práve plnil som jej rozkaz: trhal som kvety na lúke.</p>

<p>„Jaj, jaj!“ vyrval sa jej úzkostlivý výkrik.</p>

<p>Psíček štekal – a Kuna pre šaty nemohla utekať.</p>

<p>„Preboha, zachráňte ma!“ volala na mňa.</p>

<p>Z očú tiekli jej veľké slzy, tvár jej bola na smrť bledá, ruky mala
voči mne zopäté.</p>

<p>Pribehol som k nej a – vyslobodil som ju.</p>

<p>Ona, trasúc sa na celom tele, hodila sa mi na hruď a ovila hlavu
mojimi mäkkými baršúnovými rukávmi.</p>

<p>Na strome zahvízdala žlna, dolu v húšťave ,zatlúkol‘ slávik, haluze
stromu fajne zašumeli a – Kuna bola moja z vďaky, že vyslobodil som ju
zo smrteľného nebezpečenstva.</p>

<p>Oh, hlava puknúť má sa mi, keď na tú hodinu pomyslím. Či nemohol
vtedy radšej kuvik kuvikať, sova kukať, strom sa lámať nad nami?</p>

<p>Nuž ale bol som mladý a svojím pánom.</p>

<p>To jest pánom som bol, ale to, čo som mal, nebolo moje. Dôchodky boli
slabé a požiadavky veľké. Nie div, že krajčír šustrovi, tento židovi a
tento zas domovému pánovi podával kľučku. Slovom, celé povstanie
veriteľov. Bolo treba pomoci.</p>

<p>Kuna bola náramne bohatá. Veľké statky, mnoho peňazí!</p>

<p>O dva týždne po nešťastnom prípade boli sme svoji.</p>

<head>II.</head>

<p>Dali sme sa na cestu – medovú. Loď viezla nás dolu k poludniu.</p>

<p>Hneď na prvej stanici vystúpil mladý poručík.</p>

<p>„Ach, pán poručík!“ vítala ho moja žena.</p>

<p>Dolu nižšie vystúpil stotník.</p>

<p>„Ako ma teší, pán stotník!“ vítala i tohto Kuna.</p>

<p>Pri Pešti vysadol mladý muž v civilnom obleku.</p>

<p>„Skadiaľ vy, pán advokát?“ pýtala sa ho moja pani.</p>

<p>A všetkým trom dala si bozkať ruky a všetci traja tešili sa, že
pôjdeme spolu do C.</p>

<p>Vyšiel som na palubu.</p>

<p>„Koľko siah je tu hlboký Dunaj?“ pýtam sa matróza.</p>

<p>„Skoro bez dna, pane!“</p>

<p>„Ale predsa!“</p>

<p>„Azda i desať siah,“ mienil matróz.</p>

<p>Pozrel som hore. Nebo bolo jasné a dolu vlnila sa modrá voda od
slabunkého vetra.</p>

<p>Vyzdvihol som ruku. Lúče slnečné vlnili sa na drahokamoch mojich
prsteňov a na prsiach lišťala sa skvostná reťaz. Okrem toho tiskal ma
bočný vačok: hrúza peňazí bolo v ňom.</p>

<p>Nad loďou zavýskal vták „rybár“; prešiel ma mráz.</p>

<p>„Desať siah!“ šomral som cez zuby. „Predsa kus veľa!“</p>

<p>Vydul som prsia, vztýčil som hlavu a kráčal som dolu z paluby.</p>

<p>Najvzácnejšie nápoje dal som si doniesť a zabudol som na svet.</p>

<p>Sluhovia pokorne stáli za mnou a na najmenší pokyn leteli plniť
rozkazy moje. Nebolo im zadarmo.</p>

<p>Podvečer kukla i Kuna, no rýchlo skočila zas nazad. Oči boli mi
mútne, na líca vysadli mi ruže; zato ale čisto počul som z úst ženy
svojej:</p>

<p>„Fi donc!“</p>

<head>III.</head>

<p>Prišli sme domov, do Viedne. Kuna bola milá až na zjedenie! Vtedy
bola móda tuhé šnurovanie. Nuž povážte, každé ráno dala sa Kuna šnurovať
a mne udelená bola radosť každodenne sprobúvať, či svojimi desiatimi
prstami objímem hybký driek svojej ženy!</p>

<p>Ó, to bola radosť! Bola mi len tým kazená, že nijak neprišli sme k
cieľu.</p>

<p>„Ty máš príliš malé ruky!“ vyhadzovala mi Kuna na oči.</p>

<p>Takto milo plynul mi čas.</p>

<p>Asi o týždeň po našom príchode dostal som i priateľov.</p>

<p>Stotníka preložili, poručík mal „urlaub“ a advokát mal dáky veľký
proces, ktorý nevyhnutne potreboval jeho prítomnosť vo Viedni...</p>

<p>Mal som teda i priateľov. Niežeby ich bol rád videl alebo nerád, ale
nenávidel som ich!</p>

<p>Vtedy naučil som sa, aký to rozdiel voľakoho nerád vidieť a
nenávidieť!</p>

<p>Lebo keď Kuna, jediná dáma, hrala sa s troma mužmi o zálohy, to som
nerád videl, a keď za záloh namiesto súdeného bozku dala vždy dva, to
som tiež ešte len nerád videl; ale keď potom domyslel som si iné, to, čo
nevidel som, vtedy nenávidel som ju, ich, seba – všetko!</p>

<p>Ináč mali sme veľkolepé zariadenie. K pánom prišli i kone,
ekvipáže.</p>

<p>Kuna nenudila sa teda!</p>

<p>Zo šnurovacích prób vyvstal som.</p>

<p>„ án stotník má marciálne ruky, tie ti driev dostačia!“ radil som
milej ženuške.</p>

<p>Ona zadivene pozrela na mňa a mykla hlavou.</p>

<p>„Žiarlivý, fi donc!“ riekla s opovrhovaním a cvendžavo zasmiala sa.
„Ináč prijmi moju vďaku za láskavú radu!“</p>

<p>Predobedom doniesol sluha program jedál.</p>

<p>Červenou stužkou značila Kuna, belasou ja.</p>

<p>„Kde bude veľkomožná obedovať?“</p>

<p>„V jedálni. Pozvaní sú i...“</p>

<p>„Áno, áno! Pán X. stotník, Y. poručík, N. advokát!“ skočil sluha do
reči.</p>

<p>„Nie, veľkomožný pane!“ oprával ma s drzým úsmevom sluha. „Je pán X.
stotník, okrem toho ale pán doktor Z., radca P., ďalej profesor...“</p>

<p>„Dobre, dobre, Jean! Mne doneste sem obed!“</p>

<p>„K službám, vaša milosť!“</p>

<p>* * *</p>

<p>Ó, ty slabé, krásne pohlavie, zvlášť ale vy, veľkomestské ženy, ako
ľúbim vás ja! Veru! Koľko múdrych myšlienok odhodil a koľko sprostostí
previedol som pod vplyvom vašim! A vy ľúbezne usmiali ste sa, alebo
nechutne stiahli ste farebný pyštek a koniec koncov povedali ste: „Fi
donc!“</p>

<p>No či ďalej ísť? Či opísať, ako stal som sa šťastným otcom pekného
chlapčeka, potom dievčaťa, potom zas chlapčeka atď.? Či opísať, ako
koniec koncov ušiel som predsa len svetom?</p>

<p>Opísať lepšie, obšírnejšie, viac, všetko...? Nie, nemožno mi!</p>

<p>Fi donc!</p>
