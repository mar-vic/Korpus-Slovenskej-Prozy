# Neprebudený

## 1

Na zemi leží Ondráš Machuľa, husár lenovský. Nie žeby bol zabitý alebo
ranený -- vyvaľuje sa po pasienku, lebo nemá roboty. Telo jeho mŕtva
hmota, stopu života prezrádzajú len nohy postavené v krosná -- svojím
občasným lúpaním sa. Nedbá ani na muchy, ktoré naň bezočivo dotierajú a
po tvári sa pasú. Tak dobre padne mu odpočinok v dusnom úpeku: nevstal
by ani za pol Lenovca, aby pretrhol svoje pohodlie. Užíva ho nie
nepovedome, ale s lakotou, dychtivosťou. Pred zažmúrenými očami utvorí
sa najprv malý čierny bod, ktorý rastie, nadobúda farieb, rozširuje sa
na všetky strany. No jeden pohyb oka stačí, aby rozohnal prelud, ktorý
hneď začne znovu, a stratí sa -- Ondráš sníva. Kto by mu nezávidel?
Nestará sa o ženu, o deti, o statok, o dom, o gazdovstvo -- o nič. Tak
mu je ako v raji.

Je husárom; no nevidno koňa, že by sa pri ňom pásol, ani uniformu, že by
zatušovala nedostatky, ktoré od matky prírody pochodia. Miesto toho
vidno po celom boku rozlezené jeho husi vo väčších-menších kŕdľoch.
Husacia respublika nechce husára uznať za svojho zvrchovaného pána --
len keď musí. No a on veru ani nepomyslí na to, aby im chcel bez
poriadku vôľu lomiť: stálo by ho to mnoho práce, a výsledok by nebol
žiaden. Zavrátené husi o krátku chvíľu rozliezli by sa zas po celom boku
a husár mohol by zas zavracať.

Nuž dobre má, keď sa vyvaľuje, to je aj tak len jediná prednosť jeho
stavu. Dosť sa natlčie po domoch sem a ta -- keď je v poli, aspoň vtedy
nech si pohovie. V dedine ho aj tak strkajú z kúta do kúta -- všetkým
zavadzia. Tu v poli nezavadzia nikomu, iba ak tej tráve, na ktorej leží,
že by jej odnímal svetlo. No do jesene -- božemôj -- ešte i tá strata
vynahradí sa jej.

Ondráš Machuľa veru biedny tvor Boží. Kto len pozrie naň, musí ho
poľutovať. Akoby Stvoriteľ chcel vzbudiť v ľuďoch obdiv, zasypúc ho
všetkými nedostatkami. Hlava veľká, krytá ostrými vlasmi, ktoré svojou
nepoddajnosťou ponášajú sa na zvieraciu srsť. Čelo nízke, oči nápadne
malé, lícne kosti vypuklé, nos rozpľaštený na kabáč a ústa široké.
Postava malá, nevyvinutá, zhrbená. Keď kráča, ruky mu vopred celembajú
ako cepy -- celý človek málo ponáša sa na človeka. Ľudia s útrpnosťou
hľadia naň a s istou šetrnosťou chovajú sa k nemu ako k malému, slabému
dieťaťu. Len on sám nedrží sa za mrzáka, spokojný je sám so sebou, nikdy
nezareptal proti svojmu osudu a biede. Ba zdá sa, že sám seba drží za
pekného, lebo často zastane na brehu močidla a márnivo sa prizerá do
nečistej hladiny jeho. Vkus má, zná rozoznať pekné od mrzkého -- no o
svojej osobe predpojato súdi. Nuž, je človekom.

Rodičia jeho boli veľmi hodní lenovskí hospodári. Každý ich rád videl,
ako dobrých, znášanlivých ľudí. Nikto ani zlého slova o nich nevedel. I
veľmi ich ľutoval každý, keď narodil sa im tento syn, Ondráš. V dedine
začalo sa pošuškávať, že im ho striga vymenila za pekné, podarené dieťa.
Iní zas vytýkali šestonedieľke, že načo sa na tom jarmoku na tú opicu
zadívala...

Machuľa zúfal, jeho žena mala životom zaplatiť pohľad na vlastné dieťa.
No, chudinka, oddala sa pokorne do vôle Božej a s tým väčšou láskou
privinula k srdcu dieťa svoje. Väčšmi ho milovala takto, než keby bolo
bývalo takým, akým si ho predstavovala.

Tým väčšmi odpadlo otcovi od srdca. Ten nemohol naň ani pozrieť.
Zakaždým zamrelo v ňom srdce, trápil ho žieravý bôľ. Často sedel
zadumano za stolom, oprúc hlavu o dlaň, tvár zakalená zlými myšlienkami,
zúfalstvom. Žena neopovážila sa ho pýtať, čo mu je: dobre vedela, čo ho
trápi. Raz osmelila sa mu povedať:

„Jano, neželej nič. To bola vôľa Božia."

Ten pozrel na ňu tupo a do hlasu zamiešal sa mu i tón hnevu, ktorý žena
ešte nikdy nepocítila od neho. S tajeným bôľom vykríkol:

„Ako by som neželel, keď mám nie dieťa, ale -- Ach, čo," a máchol rukou,
„to nie dieťa. Všetci ľudia smejú sa na mne -- na očiach im vidno, ako
sa radujú z môjho nešťastia. Dobre sa mi srdce nepukne. Radujú sa mi za
chrbtom -- myslia, že si nevidím ďalej od nosa."

„Nik sa ti nesmeje -- nie! Veď sú var nie pohania, aby sa z tvojho
nešťastia smiali."

Jano vypukol v zúfalý smiech. „Ha-ha-ha! Vraj nesmeje! Tebe dobre
povedať, nesmeje, keď sa ani neukážeš medzi svetom -- nesmeje! Šla by si
len do poľa ako ja, alebo ku kováčovi: veru videla by si, ako sa
nesmeje! A čo by sa nesmial rodič, čo má pekné dieťa, na rodičovi, čo má
nepodarené! Bože, keby ja mal dieťa, ako som si žiadal! Ach..." Bolestný
ston jeho otriasol celou dušou ženy. No vzmužila sa, podošla k nemu:
znala ho ako dobrú, mäkkú dušu, prístupnú múdremu, láskavému slovu.

„Vidíš, ja ho i takto rada vidím: veď predsa len je tvor Boží. I ty
privykneš k nemu, najtiaž ho vziať na ruky. Jano, probuj... veď si mu
otec..."

„Nie, Zuza, nie! Choď -- nemôžem. Vidí Boh i svet -- nemôžem. Len
pomyslím naň, a už dobre mi srdce nepukne. Ako by ho vzal na ruky? Bolo
by var lepšie, keby ho ani nebolo."

Zuza strnula, jej srdce zmietalo sa bôľom. Náruživým, mocným hlasom
napomínala ho:

„Nerúhaj sa Bohu, Jano! Dosiaľ sme len dobré veci prijímali od neho -- a
pre jednu zlú mali by sme sa už rúhať? Nie --- čo na nás dopustil,
budeme trpezlivo niesť."

„Ale všetky tie dobré veci sto ráz by som opustil, keby sa toto nebolo
stalo -- sto ráz! Čo mi je zo všetkého, že mám všetkého dosť, keď to
nemám komu nechať?"

„No, nám ľuďom nikdy sa nevyhovie. Keby sa ti teraz naplnila žiadosť a
zato keby ti Boh odňal dom, pole, lúky, statok, živnosť, zdravie:
povedz, či by si sa mu zas nerúhal: že ti je z pekného syna nič, keď mu
nemáš čo nechať? Ja viem, že by si si zas žiadal, aby ti všetko
prinavrátil, i syn aby bol taký ako dnes. Ľudia pozerajú vždy len za
tým, čoho nemajú. To, čo majú, nevážia si ani mak."

Jano bol premožený, nevedel odpovedať ani slova. Cítil, že žena má svätú
pravdu a uhádla navlas, čo sa v ňom deje. No práve to dopálilo ho.
Nemohol zniesť v tomto bode poučenie od ženy: k bôľu pridružila sa i
urazená pýcha jeho. Oko blúdilo nepokojne po izbe, prijalo výraz
tvrdosti. Búšil dverami a rozčúlený, rozhnevaný, odišiel.

V krčme hľadal úľavu -- po prvý raz.

Už bola tvrdá noc, keď dotackal sa domov. Žena vlastným očiam neverila,
že by to bolo možné -- veď to nie on, jej Jano. S utajeným dychom
sledovala každý jeho krok. No on netrápil sa ani o ženu, ani o nikoho.
Ustatý hodil sa za stôl na lavicu a šomral čosi nezrozumiteľného pomedzi
zuby. Ševelil sa na svojom mieste, ale žiadaný spánok nechodil. Dieťa v
plachte sa pohlo a začalo plakať. Matka hneď skočila k nemu a hľadela ho
čičíkať.

„No -- čože nespíš? Ľahni a spi! Nech si ziape, ak chce, i do rána..."

„Ľahni si i ty, Jano. Už je noc."

„Ja? Oj, nie... nemám sna -- tu mi je dobre... daj mi pokoj... oj,
pokoj..."

Ostatné slová preniesol už z polosna. Jednou nohou stál ešte v
skutočnosti, druhá kráčala tajinami ríše, vybájenej živou fantáziou.
Akoby vysmievať sa mu chcela, pobúrená rodinným nešťastím a užitým
nápojom, vykúzľovala mu sladké preludy, v ktorých povedomie vždy viac a
viac tratilo sa. Z krásnych snov ho vytrhol výkrik dieťaťa, ktoré práve
dnes nespokojne spalo. Jano skočil na nohy a poberal sa k žene. Čosi
hrozné jej zašeptal. Ona s úžasom

vykríkla:

„Preboha -- Jano! Choď -- choď! Nevzťahuj ruky na pacholiatko! \... "

Jano podvihol dieťa z plachty a držal ho v náručí. No nedíval sa naň s
láskou. Jeho tvár vyrážala skôr surovosť, jed -- bôľ. Matka, tušiac
nebezpečie, skočila k nemu a vychytila mu ho z rúk. On sa potočil až k
stolu, zadivený hľadiac za ňou: ona, ako bola, prostovlasá, bosá,
utiekla s dieťaťom k staršej sestre.

Jano sa vyvalil na lavicu a spal až do bieleho rána. Keď sa zobudil,
hlava mu bola ako prázdna -- nepamätal sa na nič čisto, ale neprítomnosť
ženina a prázdna plachta, zavesená pod povalou, upravili jeho myšlienky
do pravej koľaje. Ženy i dieťaťa mu bolo ľúto; zaplakal nad svojím
skutkom; ľutoval ho, no nešiel po ňu, zavolať ju nazad do domu. Sám
nevedel čo -- ale čosi mu bránilo. Zostal sám. Nemá mu kto ani navariť,
ani poriadiť -- ako smutno mu doma! Prichlopil dvere a šiel sa zas
potešiť, kde bol včera.

Tak to trvalo rok---dva. Jano privykol tomuto životu; viac býval v krčme
než doma. Prišiel o to málo---neveľa, čo mu otec nechal; i nemusel sa
trudiť, komu to zas po svojej smrti oddá. V dedine nemal kde hlavy
skloniť -- pred zimou utiahol sa do pálenice. Tam dostane toho
občerstvenia, koľko sa len uráči jeho duši. V jar stratil sa i z
pálenice -- nezostalo po ňom slychu ani vidu. Bude akiste v Pešti, a tam
dakde potuluje sa, ak mu pálenka ešte nepostlala.

Zuza bývala u sestry. Keď odučila dieťa, chodila na zárobky. Ale celý
život jej už bol zhorčený; jej, potupenej žene i matke. Vyhýbala ľuďom,
ako len mohla; urážku i tam videla, kde jej nebolo. Konečne smrť
sprostila ju všetkých útrap života. Chlapec zostal pod opaterou totky.

A nemal biedy. Matersky ho riadila, i do školy vyprávala. A chlapec sa
dobre učil; bolo znať na ňom, že predsa i v tom nekrásnom tele sídli
duša, duša ako u ostatných. A toto bolo bohatou potechou starostlivej
totke -- i odplatou.

##  2.

Ondráš má už dvadsať rokov, ba vyše; totkina nádeja, ktorú hneď od
útleho veku jeho prechovávala, že ďalší vývin napraví prírodnú chybu,
nesplnila sa. Vady nielenže neumenšovali sa, ale z roka na rok väčšmi sa
tisli na povrch. Jeho telo bolo veľmi slabé, inej práce, okrem pasenia
husí, neschopné. Rozsudok ďaleko pokuľhával za vekom -- len pamäť a
zvlášte fantázia rozvíjajú sa, a to na úkor prirodzeného rozsudku a
rozumu. Ak rieši niečo, je to vždy detinské. Čo robí, to má i teraz
náter chlapeckosti na sebe. Totka i ľudia nakladajú s ním dosiaľ ako s
nedospelcom. Žije osamotelo, bez človeka, bez srdca, ktoré by mu
rozumelo. Vrstovníci stránia sa ho odmalička -- medzi deťmi má ešte
najviac známych priateľov. S týmito skoro najlepšie vyjde, lebo tie mu
celkom rozumejú. Často prekvapia ho v kŕdli na poli a on sa s nimi
zabáva pri jarčeku. Vodu narazí na žľaby urobené zo zoschnutej kôry, pod
ne dá vŕbový prútik, cez ktorý krížom sú pretiahnuté neširoké doštičky
-- a mlynček už melie. Ak sa dielo zdarí, tlieska s deťmi rukami a výska
spolu s nimi. Vie i rozprávočky pekné -- deti počúvajú ho so zatajeným
dychom. A to púta ho k nim; rád je, že i on má ríšu, v ktorej vládne, s
tým väčšou záľubou im rozpráva a deti tým väčšmi ľnú k nemu.

No dnes dáva mlynčeku pokoj. Je sám -- a samotného zábavka neteší. Dobre
mu i ležať, a to na zelenej pažiti. Myseľ jeho lieta bohviekade. Vidí
seba v rytierskych šatách kráčať k zámku na stračej nôžke. Prestojí boj
s drakom, a mačka, jediná obyvateľka zámku, premení sa v kňažnú. Hľa,
padá mu vôkol hrdla a prisahá večnú -- večnú lásku. Ako by sa
neusmieval? Či len on má vyvrhnúť túžby po blahu zo svojej hrudi?
Usmieva sa, no to nie úsmev, ale úškľabok, zošklivujúci ešte väčšmi jeho
tvár.

Na čelo mu sadla mucha: hoci cíti, ako mu po ňom orie, neodháňa jej.
Myslí, že dostačí zvraštenie a vystretie čela. Mucha podletí, no o
chvíľu sa vráti a opakuje svoje dielo. Ondráš necíti nič -- sníva ďalej.

Mucha sadla na líce -- i cítiť, ako prevŕha sa po riedkom strnisku jeho
brady. To ho dopálilo. Vystrie ruku a celou dlaňou prikryje líce. Muchu
nedolapil -- spasila sa zavčasu. A Ondráš sníva a sníva ďalej a ďalej.

Či dlho ležal a sníval, nezná. Iba vytrhli ho ľahké krôčky --- a ani
tráva neohla sa pod nimi. Ondráš obzrel by sa, kto to; no ťažko mu
zdvihnúť hlavu. Akiste dáky chlapec ide -- o mlynček. Dnes mohol veru
len doma ostať. Ondráš nebude robiť mlynček, čo by to bol hneď chlapec
richtárov. Veď tá kňažná tak pekne usmieva sa mu! Čo je desať mlynov --
nie mlynčekov, ale mlynov -- oproti tomu úsmevu!

Kroky zaznievali smerom k nemu. Ondráš zažmúril oči; tváril sa, že spí.
Cez víčka navlas pootvorené v neurčitých kontúrach videl postavu -- no
nie detskú. To je väčšie čosi. Hľa, zhýba sa nad neho, i počuť mäkký,
tichý hlas:

„Ondráš -- Ondráš!"

Otvoril oči -- ba vytreštil ich. Ten hlas -- oj, ten hlas! Ani
princeznin!

„A si to ty, Zuzka?"

Strojná hlavička prikývla mu -- hlava Zuzky Bežanovie. Ondráš prižmúril
oči -- žiara toľkej krásy oslňovala ho. A nie div. Jej tvár jasná,
červená ako ruža, keď slnce jej lístky ohreje. Dvoje modrých očú --
akoby ta kus oblohy vložil -- zádumčivo hľadeli na Ondráša. Červený ret
odokrývala dva rady bielych perál. Ondrášovi zas zišla na um princezná.
Ani tá nebola krajšia, iba že tie šaty mala s hviezdičkami. Ale ani
Zuzkine nie sú špatnejšie. Tá červená šatka na hrdle s tými strapci
dodáva jej pôvabnosti spolu s bielymi nadurenými rukávy jej oplecka. A
to okrúhle rameno, akoby vyrástlo bolo z bielych záhybov rukáva. Ondráš
s vytreštenými očima hľadel na milý zjav: myslel, že je pred stračacím
zámkom.

Zuzka nebadajúc, čo sa s ním deje, rezko ponúkla ho:

„No, vstaň chytro a jedz!"

„Aha -- aha!" Len teraz dovtípil sa, že to nie kňažná, ale Zuzka. Ona
neprišla, aby ho vôkol hrdla objala a do stračieho zámku voviedla, ale
doniesla mu jesť. Mal vyjednané od mladých husí po groši a od staríg po
dva -- pritom, kým paša trvá, chovu z dom do domu. Dnes chová sa u
Bežanov: Zuzka mu priniesla obed.

Keď jesť, nuž jesť. Tvár prestala mu žiariť, zatiahla sa, ako keď popred
mesiac ľahký oblak prejde. Chytil dvojačky, hodiac na ich obsah skúmavý
pohľad. Nepotešil ho. Prečo neprišla Zuzka s prázdnou rukou a takým
srdcom k nemu ako oná princezná? Prečo?

„A čo ti je tak náhlo?" spýtal sa chladným hlasom, bez nadšenia pozrúc
na ňu.

„Vidíš, čo je teraz!" A pozdvihla v ruke pokovaný kosák, ukážuc ním
protiležiaci bok posiaty žencami.

„Aha... i ty ideš... mhm, mhm!"

A chytro ukladal lyžku za lyžkou, že z dvojačiek úvalom ubúdalo. Celý sa
oddal dielu --- na Zuzku ani nepozrel. Bolo znať na ňom, že neje len
mechanicky, z obyčaje, ale celou dušou mešká pri diele. Vyprázdnené
dvojačky zaviazal do tašky a podal ich Zuzke.

„Na! Už sú prázdne -- a choď!"

A utrel si rukávom ústa.

Zuzka zbadala na ňom premenu, no nevedela si ju vysvetliť. Teraz tak
chladno hľadí, hoci pred chvíľkou mala sa roztopiť pod žiarou jeho oka.
Záhadu nechcela nerozriešenou nechať. Začala okľukou:

„Var sa hneváš? Akiste obed nebol dobrý. Vieš, teraz pri robotách --
musíš dačo i prepáčiť."

„No, veru -- obed! Najedol som sa potiaľto!" A preložil palec krížom cez
hrdlo. Vidno, že nekládol váhu na to, aké je jedlo, ale či ho je dosť.

„A predsa sa čosi hneváš."

„Ja? Ach, ja sa veru -- nehnevám."

Bolo poznať, že váhal tak určite upierať.

Zuzku čosi hnalo vopred, nebola spokojná s výsledkom; nevedela, prečo
zmenil svoje držanie. Mrzelo ju trochu i to, že tento bedár nekorí sa
jej; ale vymyká sa z kruhu, v ktorom naň pôsobila prv.

„Nuž dobre, keď sa nehneváš -- už ťa rada. Nafúkaných ľudí nerada vidím;
lebo hneď chodia ako sud, keď im dačo na nos sadne."

Ondráša nahnevalo, že mu takto vraví. Ani je nie kňažnou, ani nič -- i
odsekol jej:

„A veru nehľaď... neopustím preto ani jednej slzy. Ako chceš!"

„Veď ja viem -- veď ja viem..." a Zuzka falošne povzdychla. „Pyšný si
veľmi -- ani neozrieš sa o mňa. Neviem prečo -- ale ani do dvora sa nám
neozrieš, keď ženieš husi. Neviem..." a klopiac zvodné oči, malou nôžkou
hrebla prsť.

Ondráša to pohlo. Princezná je -- princezná! Just princezná. Zajasal v
duchu a podišiel k nej.

„Nuž mrzí ťa to, mrzí? Vari väčšmi by ťa mrzelo, keby Jano Dúbravovie
neozrel sa o teba."

Z jej očú šľahol plameň nenávisti na husára. Jej hlas zostril a pohnutím
triasol sa: „Ten? Pre mňa môže -- budem mať preto hladkú hlavu."

„Var ste sa pohnevali?" Husár pootvoril ústa, čakajúc odpoveď. Zuzka
namáhala sa tvrdým hlasom odpovedať, nadarmo. Ticho, skoro žiaľno
prisvedčila.

„Rozišli sme sa -- nadobre."

Utajený vzdych vydral sa jej z úst. Ondráš to pobadal. Bol rozochvený
slasťou, že srdce dievčaťa otvára sa mu pomaly, záhyb za záhybom.
Dôverne, úprimne pohliadol jej v tvár.

„Neželej si, že ťa nevezme. Nebol by ťa ani hoden. Takú veru nikdy
nedostane, a čo nohy po kolená zoderie."

Zuzke dobre padlo počuť o sebe chválu, čo hneď z úst husárových. Nech
tečie voda, akými chce rúrami, len nech je čistá. Nech chváli, kto chce,
len nech chváli. Polichotilo jej to -- chcela ešte viac počuť.

„Predo mnou hovoríš -- ale potom! On tiež tak hovorieval..." a mimovoľne
vzdychla. Upadla v predošlý bolestný tón. Ondráš videl, že jej srdce
puká -- zamrzelo ho to.

„A ty si želieš za ním. Neželej ty nič!"

Zuzke zaťal do živého, rana zakrvácala.

„Ako by neželela: mňa opustil -- má druhú."

Husárove líca zahoreli. Už bol v jej moci. S nadšením vykríkol:

„Neboj sa -- ja ťa neopustím! Vieš, koľko ráz pošepol som ti v škole,
keď si nevedela? Len tebe som pošepol; ty si bola zo všetkých najlepšia
a rád som ťa videl. Raz ma i ubili preto."

Už oddávna nepocítil, že by mu bola krv tak bystro prúdila ako teraz.
Hej -- bol veru na väčšom úpeku, než kým ležal na slnci. Dievča usmialo
sa mu a on už bol unesený tým úsmevom. Vo vyšnej gambe pocítil trhanie.

„Šak pamätáš? A ty si tiež potom bočila -- ani čo by sme sa neboli nikdy
videli. A keď si sa sňala s tým Dúbravovie -- to ma tak mrzelo! No ale
je už aspoň dobre."

Zuzka dosiahla svoj cieľ: husár bol podmanený. Ale ona chcela sa
pokochať vo svojom víťazstve. Čosi hnalo ju ďalej -- len ďalej.

„Nuž a čo teraz?"

Ondráša otázka zarazila. Nepochopoval, ako sa nemôže dovtípiť.

„Teraz? Dopasiem a -- zoberieme sa. Pôjdeme pekne do fary, ohlášky sa
napíšu. O katechizmus sa neboj -- ja zodpoviem i za teba. A bude nám
celý svet závidieť."

Zuzka bola zas veselá -- dobrá vôľa vrátila sa jej. Ondráš to
vysvetľoval tým, že sa jej zapáčili jeho reči. No ona chcela sa ešte
zahrať s ním.

„A jesť -- čo budeme jest?"

„Jesť? Dačo len vypasiem -- to nám bude dosť."

„Ale si moc prepásol. Koľko ti chybí husí?"

„Ani jedna. Uver: ani jedna." A položil si na prsia dlaň.

„A Fialovie hus -- kde sa dala? Tebe dávajú vinu, aj Rúbalovci žalujú sa
na teba."

Husár počúval bez slova -- potom sa dobrácky usmial.

„Fialovu hus! Keď zašla do hory. Bolo jej ta nechodiť -- mohla už mať
rozum! A Rúbalovie prišla domov -- to viem zjavne. Videl som ju, ako
cestou zametala. Ale musela im zo dvora ujsť -- nebolo jej nikdy dosť.
Zašla dakde do sadu -- otrovili ju. A teraz na mňa zvaľujú."

„Nuž jesť by už len bolo čo, ale kde bývať?"

„No veru! U totky, tam je hodná komora. Bude nám dobre."

„Ja -- ale ja nechcem sa po cudzích domoch potulovať. Ja sa chcem len
svojho držať."

„Dobre -- vystavím... malý domček."

„A v čom pôjdeš na sobáš?"

„V čom? Mám v čom." A husár obzeral svoje šaty, ktoré ani zanova
nezodpovedali lenovskému kroju: boli celkom také, ako čo chlapcom v
desiatom roku šijú -- lenže zafarbené. I to na kolene bola veľká
trhlina.

„Musíš mať háby ako iní mládenci."

„Dá mi ušiť totka -- keď dopasiem. Povedala, že mi kúpi aj kožuštek."

„Ale peniaze musíš mať na živnosť. Ha---ha---ha!" Zuzka zasmiala sa na
jeho rozpakoch, že ho vohnala tak do úzkeho, i pobrala sa preč.

„Ty -- neutekaj! Pozajtre je sobota: prídem si po pero."

„Nie -- pozajtra nie. Veď ti ja poviem, keď budeš mať prísť. Ešte
nechtík nekvitne. Vieš?"

Ondráš sa uspokojil.

„Dobre -- dobre!"

Zuzka strmým krokom odišla. Ondráš dlho pozeral za ňou -- páčila sa mu.
„Hm... bude z nej žena! Dobrá robotnica. Chôdzu má ani granatier -- nám
dvom bude svedčať. A Dúbravovie -- ale čo, ten jej je nie hoden! A ona
sa mi prizná... hm, hm..."

A husár do večera nerozmýšľal o inom, len o princeznej, ktorú už našiel
-- ale v skutočnosti. Zámok na stračej nôžke nekrúti sa už, zastal.
Nebolo mu treba ani dupnúť naň.

##  3.

Husárova totka bývala v poriadnom domčeku vprostred dediny. Ona je už
vdova -- a to pobožná vdova. Nezameškala by jednu nedeľu, a čo by mala
kolenačky ísť. A to jej dodáva v obci veľkej vážnosti, lebo ona robí
tak, ako i hovorí. Neopustí núdzneho, a čo by sama sebe mala utrhnúť.
Ale zato prezrie svojím skúmavým okom každého žobráka, a ak vidí, že je
ešte schopný práce, nedá mu nič, len obleje ho ešte takou vriacou
polievkou jazykovou, že žobrák ani nevie, na ktorú nohu stúpiť, idúc z
jej dvora. A to vo všetkom je takáto akurátna, vysoko stojí nad všetkými
ženami v Lenovci. Ľudia uznávajú jej nadvládu a chránia sa jej jazyka. Z
úcty volajú ju v celej dedine totkou.

Len v svojom vlastnom dome nemôže nič vykonať. Inde na čo sa podoberie,
to i vykoná -- no doma nemožno. Predmetom jej ostrého jazyka býva
Ondráš. Čo sa mu naduplikuje -- a to všetko darmo, ani čo by hrach na
stenu sypal. On nezohne šije svoje pred ňou, jeho netečnosti nedotkne sa
ani pekné, ani špatné slovo -- nič. Iný na jej mieste bol by prestal
perly do blata hádzať a vodu do koša liať -- no jej energičná povaha
nemôže strpieť žiadneho odporu, robí nové a nové pokusy.

No márna práca mechúr do vody tisnúť a ešte márnejšia Ondráša chcieť
preinačiť. Machuľa bude Machuľom -- kým len jedna vrana kvákať bude.

Totka práve prišla zo žatvy a ustatá odpočíva si na podstene. Tu, kde sa
vezme, tu sa vezme -- milý Ondráš vojde do dvora. Jeho tvár nakrivená
úsmevom. Vidno, že príroda určila ho k biede, strádaniu -- tento úsmev
mu tak nesvedčí! Totka zvedavo pozerá naň, cítiac, že nesie akúsi dobrú
novinu.

„Totka -- keby ste vedeli!"

„Keby som vedela -- nemusel by si mi povedať."

„Nuž poviem vám čosi!"

„No!" posmeľovala ho ona. Ondráš oblapil jej hrdlo a detinsky pritúlil
sa k nej. Jej srdce pohlo sa nad ním -- oteplelo, zahorelo k nemu
láskou, materskou láskou. Keď takto túlieval sa k nej, zišla jej vše na
um nebohá sestra, ako na smrteľnej posteli odporúčala jej svoje jediné
nešťastné dieťa... Oči jej zvlhli -- pohladila parobka po drsných
vlasoch. I posmelila ho ešte raz: „No veď už len povedz, ak je dačo
dobrého."

„Čidali že dobré! Idem sa ženiť."

„Čo ti zas máta v hlave? Že---e---niť?"

„Hej, ženiť," prisvedčil s dôrazom Ondráš.

„A koho si berieš -- či metlu?"

„Zuzku Bežanovie."

„Nože ma, prosím ťa, nejeduj. Zuzku Bežanovie! To len tak -- Zuzku
Bežanovie? Za teba, synku, ani Cigánka nepôjde -- nieto Zuzka Bežanovie.
Čo si to len zas nabral na tej paši do hlavy! Povedala som ti, aby si
tam nemilobohu nevylihoval, ale aby si si radšej z Nového zákona dačo
prečítal. Zuzku Bežanovie!" A totka bola už tam. Z jej hlasu všetka
mäkkosť zmizla. Ondráš len ešte prisviedčal.

„Hej! Zuzka... pôjde za mňa -- povedala."

„Iba ak jej rozum za sáru padol!"

„Ona povedala. Len čo dopasiem, bude sobáš."

„Veď ťa on starý zosobáši! Ale papekom! Že mi to v dedine nikomu
nepovieš, lebo stihne dačo dopočuť -- tylom ti jazyk vytiahne."

„Ale keď Zuzka chce..."

„Povedám, že sa mu rozum čistí. Len si rozváž: ako by chcela teba Zuzka?
Gazdovské dievča žobráka, najkrajšie dievča -- strašidlo! Pozri len, aký
si! Ani žobrák takto nechodí."

„Ale už nebudem -- odo dneška!"

„A ty -- vieš ty, kto si tú vezme? Už je v sľuboch s Janom Dúbravovie. V
jar pomáhal u Bežanov orať -- i teraz tam kosí. Nuž tá by vari
Dúbravovie nechala a teba chcela!"

„Už sa rozišli. Že ho nechce."

„Kto ti to len natrúbil? Povedz ty mne, ale spravodlivú pravdu."

„Ona mi povedala, keď mi doniesla jesť na pašu."

„No? Ale radšej ti mohla povedať, aby si si tuto koleno poplátal --
mládenče! Fuj, keď sa len nehanbíš taký chodiť. Ako lipa! Pozri na seba,
aký si. Keby si sa aspoň len nosil ako ľudia."

„Hej -- kúpim si nohavice i halenu. Na Všechsvätých kúpite mi klobúk a
jančiarky, a potom..."

„Choď do hory a naodlupuj z kôry drevených grošov. Ak ti za ne ušijú
nohavice i halenu -- dobre."

„Za to mi neušijú, ale čo vypasiem."

„Ty? Nikdy nič, ani grajciara. Všetko si prepásol. A ja, hriešna stvora,
staraj sa, ako ho zaodieť a zaobuť na zimu."

„Ja budem mať háby -- ušijú mi. Ja som neodpásol ani jednu hus --
zvaľujú na mňa."

„No dobre. Ale kde budete bývať? Nazdávaš sa, že ťa na prístupky vezmú a
budú ťa tam obchodiť?"

„Starý nám dá sádok -- v ňom vystavím dom."

„Iba ak ho ulepíš z blata alebo hliny..."

„Z dreva bude -- z dreva."

„Ale to sa na veľmi moc podoberáš. I pásť, i háby si dať ušiť, i oženiť
sa, i dom vystaviť. Vedel bys' rukami tak robiť ako jazykom... to by
bolo!"

„Len kúpte vlny na háby. Upradieme ešte do jesene, kým dačo bude..."

„Synku -- kým dačo bude, do tých čias i desiata vlna narastie na
ovciach. O to sa ty neboj! Len nepopečkuj s takými vecami, ako je ženba.
Ak to starý počuje, ten ťa na mieste zabije. No a mladý Dúbravovie --
ten ti väzy vykrúti."

„Ja nepopečkujem -- ani nebudem. Mne povedala -- a budem sa ženiť."

„Mlč mi ho -- bezbožné dieťa! Nerob sám zo seba posmech -- dosť, že ho
druhí robia. Modli sa Bohu, aby ti dal dar Ducha Svätého a rozumu
dobrého."

Ondráš utiahol sa pred rozhnevanou totkou, ktorá hupkom odišla do
Bežanov, že vyzvie, čo je vo veci.

Bežanovie gazdiná len vytreštila oči, čo hľadá u nich stará totka.

„Joj -- veď ste už dávno u nás neboli. Mali by sme vám dať vajce. Len čo
vás sem donieslo?"

„Ale, pomysli si len; ten chlapec, čo si vzal zas do hlavy -- chce sa
ženiť."

Bežanka od divu pľasla si dlaňou o zásteru:

„Ach, už len nepovedajte."

„A, stvorička," pokračovala totka, „že si tvoju dievku vezme."

Bežanka, majúc ruky v lone preložené, zdvihla pravú a posotila ňou totku
znakom zarazenia.

„Ach, choďteže -- choďte!"

„Veru tak! Mne sa tiež dač nestalo od jedu. Ženby ešte nikdy nespomenul
--- len dnes sa ňou pochválil."

„Iba ak by sa mu zas dačo robilo. Ono tá jeho hlava je nie celkom na
mieste. Je ako dieťa."

„Pravdaže -- bez rozvahy. Ale jeho ktosi musel navdať. On povedá, že
tvoja dievka."

„Nuž?"

„Nuž, že sa mu sľúbila, keď mu doniesla jesť. Do jesene má byť i
veselie."

Bežanka rozosmiala sa chutno.

„A veru možno! Zas jej dáky parom posvietil -- možno!"

„Nože jej povedz, nech mu dá pokoj. Potom by iba ja mala s ním
trápenie."

„Pravda... pravda. Viete, to je to mladé stvorenie. Tára vám a pletie
bez všetkého poriadku. Moja dievka veru rada si zažartuje. Od malička
bolo také milé a všetečné -- čo nedaj Pane Bože -- div vám na oheň
nepuklo. Ale jej poviem, nech mu nemätie hlavu, neborákovi."

„Hej, prosím ťa -- povedz jej. Nech sa radšej ani neschodí s ním. Veď mu
ono to vyjde z hlavy."

„Nuž a akože? Pravdaže vyjde!"

A rozišli sa v najlepšej zhode. Každá z nich pochvaľovala druhú, aká je
hodná, múdra osoba. A obe boli veru hodné, múdre osoby.

##  4.

Ondráš Machuľa robil vážne kroky k svadbe. Hneď v ten večer poplátal si
na kolene nohavice, aby zajtra nemala mu totka čo vyhodiť na oči. Chcel
včas zajímať i včas zašiel za chovou. Choval sa u susedov niže Bežanov.
I podivili sa gazdovia, keď tak včas vpálil im do domu. Inokedy
prichádzal o pol poludní, keď jedlo už zastydlo -- dnes bolo ešte na
panve.

„No, synku -- dnes si akosi včas vstal. Musel si sa akosi nenavečerať,
ako svedčí. Akiste si sa hanbil moc jesť -- Zuzky."

Ondráš významne usmial sa na gazdinú, ktorá tak prezrela jeho srdce i
žalúdok. Ešte väčšmi ho potešilo, keď mu podotkla: „Ondráš -- ozaj --
treba by sa bolo o dačo obzrieť... roky prechodia... kým si mladý,
zaopatri sa. Na starosť už neskoro."

„Veď -- veď," horlivo jej prisviedčal. „Už som sa postaral."

„Ba kú jazornú strelu! Aha, aký ti to! Potmehúdol! Ale na veselie ma len
zavoláš! Chcela by dačo užiť."

Ondráš jej nesľuboval nič. Mal by ich mať na veselí, keby zavolal každú,
ktorá sa mu len ponúkne! Nazrel do kuchyne, zamračil sa. Na panve zazrel
zemiaky, ktoré ešte ani nevreli, len začínali peniť.

„Nemáte dačo zjesť? Šiel by som už."

„A čo ti je tak náhlo? I o dve hodiny máš dosť času. Už vidno peny --
dočkaj, kým zovrie."

„A od večera vám dačo nezostalo? I studené zjem."

„Veru to! Abys' ma ohováral, že ťa studeným chovám! Ja len neviem, čo sa
ti dnes stalo, že sa toľme náhliš."

„Zajímať chcem -- zajímať."

„A načo? Ešte ani teliec nehnali... Či chceš pred teliarom?"

Ondráš sadol, čakal ako na klincoch. O chvíľu -- jemu zdalo sa, že o rok
-- predložili mu švábky s mliekom. Jedlo, ktorému bol nadšeným ctiteľom.
Teraz netešil sa mu tak veľmi. Hodil do úst raz---dva, nabral plné hrsti
švábky a odišiel zajímať, cestou dojedajúc.

Husi zajímať -- to nie žart! K tomu treba aspoň toľko, ak nie viac
zbehlosti ako k vedeniu vojska. Ukrýva sa to pred pastierom -- hľadí sa
mu z očú stratiť. No Ondráš zná všetky spády svojho povolania, prenikne
všetky fortiele husacieho umu. Na dlhé paradlo vztýči svoj klobúk a tie
bojazlivo zaberajú pred ním. Len veľké šťastie, že to takouto pletkou dá
sa nastrašiť -- ináč by mu nik nedal rady. Lebo pri všetkom strachu pred
Ondrášovým klobúkom hútorí jedna s druhom bez prestania. Tu stariga
gagoce, zvolávajúc svoje mladé, strativšie sa od nej v tej trme---vrme;
tu zas mladá kvíli, cítiac sa medzi neznámymi osirotenou. Tu zas jedna
stariga ďubne druhú, že sa jej kŕdliku príliš zblížila. A to ide celou
dedinou tak. Husací gagot rozlieha sa od jedného konca k druhému. Tu ide
zbožný voz, i musí zastať -- husi nevystúpia, ženú sa ako slepé i pod
kolesá. Tu i Ondráš pričiní sa, aby nebolo ticho. Mácha za nimi klobúkom
na palici i kričí: „Hinda... jáj...jáj\...! U---ú---ú---ú! Haf... haf...
haf!" I napodobňuje hlasom všetky zvieratá. Zas zahvizdne za nimi, zas
zaráfa palicou na haluzovom plote -- a husi uháňajú.

Ale takýto strach pôsobí len na malú dištanciu -- ktoré sú pred husárom,
utekajú, ktoré sú len trochu vbok, už zastanú. Tu pobehne k nim -- no
predošlé mu zastanú, necítiac ho za sebou, a pokračujú vo vade. Tak
povstáva hneď na pravom, hneď na ľavom boku zvláštne prúdenie, bez konca
a kraja.

Tá miešanina husích a ľudských pokrikov rozčuľuje nervy. Človek, keď
popri ňom taký kŕdeľ prejde, ako osprostený zastane, a dlho, dlho cíti,
že mu v ušiach piští.

Len Ondráša netkne sa toto. Všetky práce on koná a pritom i ohliada sa
do sadov a medzierok. Lebo husi pocítiac, že ten rákoš sa už blíži,
utiahnu sa do závetria, aby ušli očiam svojej gazdinej. Ani nečuchnú,
zaprú svoju prírodu štebotavú za ten krátky čas; no akonáhle kŕdeľ
prešiel a zavládla tichosť, vykradnú sa opatrne z úkrytu a zájdu niekam
do zakázaného. Vidno, že nesladí sa im pod feruľou Ondrášovou.

Kŕdeľ došiel pred dom Bežanovie. Ondráš ohliadol sa, kto vyženie husi.
Nevidno nikoho -- ani husí. Skočí do dvora a skúseným okom prezrie naraz
celý dvor. Husí nikde -- len gazdiná chodí, prezerajúc všetky úkryty.

„Prekliaty hyd! Ani čo by sa boli prepadli!"

„Kdesi budú schované!" A Ondráš pomáhal jej hľadať. Odchýlil maštaľ --
nič. Vošiel do nej a obrátil sa do kúta k malému cáročku -- a, hľa, v
ňom sú utúlené.

„Hinda---hinda! Jáj -- jáj!"

A husi vyhrnuli sa z cárka a s veľkým šuchotom bežali maštaľou. Za
pokutu každá, skočiac z vysokého maštaľného prahu, udrela sa o hrvoľ,
nestačiac zaveslovať v povetrí labou.

Ondráš mal na ceste roboty, kým zohnal sem a tam rozlezenú čriedu.

Na paši nepolihoval, nekradol Pánu Bohu deň. Keď husi napásli sa na
pažiti, zašiel do neďalekej hory. Obzeral ju, či sú v nej dáke sucháre.
Bola tam húština i mnoho uschlých, zakrpatených jedlíc. Vytiahol z
kabáta nožík, čo mal na galúne o gombíkovú dierku uviazaný, a pretiahol
niekoľko ráz palcom po jeho ostrí. Tvár uškľabila sa; vidno, že mu jeho
ostroba lahodí. Horko---ťažko vyškrabal sa na suchár a odrezal vrchovec
z neho. O chvíľu ich mal celú hromadu pred sebou. Kôra z nich opršala a
haluznatý vrchovec podchvíľou bol pretvorený v úhľadnú habarku.

Tak míňal sa čas. Na čele sperlil sa mu pot v hrubých, bohatých
kvapkách, i odtekal dolu lícami do strniska jeho riedkej brady. No on
nedbal. Pracoval usilovne, aby previedol, čo si v noci na posteli
umienil. Ani sa nenazdal, len keď za ním stála gazdiná s obedom.

„Ani ma nevidíš -- od veľkej roboty. Čože to stružlikuješ?"

„Len..." Nevyjavil svojho tajomstva.

„Ľaľa -- koľko habariek! Kde ich len nabral toľkú silu? Akurát i mne
treba -- mohol bys' mi jednu veru dať."

„No -- túto!"

„A veru bude. Pozrite ho len, ako ju poriadne spravil. No!" A gazdiná
chytila ju medzi dlane a vrtela ňou, akoby zátrepku robila.

„Čo ti len dám za ňu? Múky ti netreba, keď sa po domoch chováš..."

„Dáte mi chlp vlny, ale hodný. Je skoro najväčšia."

„A načo ti bude tá vlna?"

„Hm, načože by bola? Na nohavice."

„Mhm, chceš sa vystrojiť. Dobre máš. Navečer si príď -- dostaneš."

Večer, kým do pol dediny došiel, habarky mal už rozchytané. Pod pazuchou
niesol miesto nich hodný uzol bielej vlny. Gazdiné mu i naprihadzovali:
tešilo ich, že sa už má k niečomu. Len jednej habarky nechcel už nikomu
prepustiť. Pýtali ju už mnohé, no on nie a nie. Sľúbil, že zajtra ich
zas donesie hodnú viazanicu. Ženy sa uspokojili.

To bola zo všetkých najväčšia i najkrajšia. Ondráš, čo len vedel,
najkrajšie cirády navyrezával na ňu. Keď prišiel pre Bežanov, zaniesol
ju dnu.

„Čože si nám doniesol, čo?" usmiala sa mu gazdiná, budúca svokra.

„Habarku. Videl som, že nemáte, nuž..."

„Tisíc tisícov! Veru sa mi zíde. No! A čože pýtaš za ňu?"

„Nič."

„Ej, ba! Akože by to bolo? Darmo sa ani k Pánu Bohu nemodlíme."

Vybehla na pôjd a odvalila hodný rezeň slaniny. Kým zišla z pôjda,
Ondráša už v izbe nebolo. Habarka ležala na stole.

Gazdiná zastokla ju do rámika, ktorý slúžil i za lyžičník. Usmievala sa.

Po chvíli sa všetci Bežanovci vrátili domov. Popredku gazda, za ním
čeľaď. Gazdiná zavolala dcéru do kuchyne.

„Ty, dievča, ja neviem, čo je to... ale ten husár sa nám akosi veľmi
obšmieta."

Dievka pobledla a zažmurkala. Poznať, že sa zľakla. Ale zvedavosť ju
tiež trápila; opýtala sa:

„Nuž?"

„Nuž ráno mi on sám husi vyhnal -- to ešte nikomu neurobil; teraz nám
zas habarku doniesol... nič nechcel za ňu. A včera bola tu jeho totka sa
žalovať, že je celý zbláznený... len ženiť a ženiť. Že voľáko na teba
myslí."

„Blázon sprostý!" a dievka vyšla z kuchyne.

Mať podkladala pod panvu i povrávala si: „Hodné dievča -- všetko sa mu
podkladá. Mladých zaťov na každý prst desať! Len sa tak pretekajú o ňu.
Nuž chvála Pánu Bohu!..."

##  5.

Čas míňa sa ako z husi voda. Tečie chytro -- ani sa nenazdáš, len keď
stojíš tam, kde žiada sa ti, alebo pred čím sa trasieš. Machuľa zas
nemôže to povedať. Nie že by mu tiekol, ale vlečie sa mu ako slimák.
Ledva prečká vše ten Boží deň. I robotou skracuje si ho, i všetko -- a
predsa každá, hodina vidí sa mu rokom. A ako by nie? Očakáva ho toľko
šťastia: a to všetko v jeden deň má mu padnúť do lona. Najprv rozsadz,
potom nové šaty a konečne -- sobáš.

Rozsadz čaká túžobne ako chorý to Božie svetlo po dlhej noci. Ale aj
môže ho čakať. Veď nechybia mu len tie dve husi. Čo sa sňal so Zuzkou,
neutratil ani jednej --- a to je moc.

Šaty budú dnes---zajtra ušité. Aspoň priadza je už v klbkách; čochvíľa
pôjde na krosná -- a ostatok sa chytro spraví. Keď si pomyslí, ako ľahko
ide prísť k novým hábom, musí sa zaradovať. Spravil pár habariek, a do
týždňa mal už dosť vlny i čiernej i bielej. Od ušitia tiež bude mať. Má
už tri opálky z borovkových koreňov upletené. Za také pohodia mu vďačne
i dáky groš, lebo taká opálka pretrvá i dvoch gazdov.

Najtiaž mať nové šaty, potom ku svadbe je len vrabčí skok.

„Hm... prišiel som k žene, ku všetkému. U Bežanov ma radi vidia -- ale
akoby aj nie! Husi som im vynašiel -- i habarku doniesol. A teraz,"
Ondráš sa uškľabol, radosť odňala mu hlas, stiahnuc mu hrdlo, „teraz im
dám netakší podarúnok. Do večera ho azda len upletiem. Eh, tomu
Dúbravovie som ja utrel hubu! Bude ten pamätať!" Ale napadlo mu i čosi
vážneho, akási obava. „Hm... čo ako, ale my by sme sa len mali dakedy
zísť. Nebol som od tých čias s ňou na slovo. To pero... ona, pravda,
síce sľúbila... hm, ale pero -- to bude. Najtiaž mať háby. Za tento
klobúk mi ho len nepripraví! Musím totku kroz nového poslať. No -- a
opálka je hneď, mám sa aspoň na čo zriecť, keď chcem ta ísť. Keby len ju
našiel doma -- ale málo býva doma. Musím jej stužku kúpiť -- alebo
šatku... No!"

Pred večerou s hotovou opálkou zašiel do Bežanov. Obzrel sa po dome --
okrem starej nevidel tam nikoho.

„Var nám zas dačo nesieš?"

„Mhm..." prisvedčil jej Ondráš.

„Ty, opálka sa nám veľmi zíde pri kopačke. Bude na veľkú švábku. Ešte
keby si jednu uplietol na drobnú. Všetky sa nám potrhali na posmech!"

Začala v kútiku postele šukať. Po chvíli vytiahla z nej uzlík. Ondráš
cítil, čo bude v ňom. Vzal klobúk a poberal sa preč ako vtedy, keď
habarku bol doniesol. No stará zastúpila mu cestu.

„Nie, nie! To by sa hanbila prijať. Koľko si sa natrápil, kým si naťahol
toľko koreňov -- ako by ja to vzala darmo?" I podávala mu čosi bieleho
-- šestáky.

On vložil ruky do vrecka, aby sa dáko nepomýlil prijať, a vzdorovito
zavrtel celým telom, že nechce.

„No, len na, keď ti dávam. Nejedujže ma!" A tisla mu šestáky. No Ondráš
sa bránil, aby mu nemohla nijak pristúpiť.

„Ale čo sa mu to robí? Ono sem donesie každý deň dačo a vziať nechce
nič. Na, vezmi si a -- choď."

Ondráš pozrel do tváre gazdinej -- jasno, úprimne. Ten pohľad vyzradil
jej všetko a potvrdil totkine reči. Ondráš veril -- veril!

Gazdiná hľadela spod jeho vplyvu sa vymôcť, i pokračovala:

„A prečo nechceš?"

On hľadel jej do tváre a horúcim hlasom zvolal:

„To by ma nectilo!"

„A mňa by var ctilo! Mňa by ctilo! Keď nechceš peňazí -- ako chceš; ale
ani ja nechcem tvojej opálky. Ktože by vzal od žobráka palicu?"

Ondráš predošlým teplým hlasom odpovedal:

„Ja som nie žobrák. Ešte ich mám päť -- tie predám. Od vás neprijmem ani
grajciara."

„Nuž a prečo?"

„Preto!" A významne pozrel na gazdinú. Tej sa v napätí dych krátil; bála
sa pokračovať, aby neodstránila všetky prekážky jeho dôvere, ktorá dnes
sedela mu na tvári. Len z obyčaje opýtala sa ho: „No, už bys' len mohol
povedať!"

„Nuž mal som vám pri robotách pomáhať... ale nemohol som --- nemal som
kedy... nuž..."

„Pomáhať? Hm, hm..."

„Hej, mladí zati pomáhajú... mne by sa tiež bolo patrilo, ale, ako
povedám..."

Gazdiná usmiala sa naň posmešne.

„Milý môj zať! Len kto ťa vypriadol!"

On nepochopil úsmešok, dôverne jej hľadel do očú. Celá tvár jeho bola
ako vymenená. Spotvorené črty obliate boli rumencom. Nával citu, lásky,
radosti mu poškubával jeho vyšnou masívnou gambou. Starej uľútilo sa ho.
Veď on nie vina, že takýto prišiel na svet. Dosť, čo ho osud bije -- i
ona má proti nemu povstať?

Pohliadla naň mäkko i položila dlaň na jeho tvrdé vlasy.

„A kto ti to povedal, môj syn, že budeš naším zaťom?"

„Kto?" Ústa mrzavcove uťahovali sa. Blaho, radosť zatláčali mu hlas.
Konečne s veľkou námahou vyslovil:

„Zuzka."

Stará prikývla hlavou, akoby to odobrovala. Chcela mu povedať čo---to,
ale nemohla. Nie, tejto radosti mu nepokazím -- nebožiatko, zblaznie.
Ale tej musím povedať. Čudo -- takéto zámäty narobiť!

No hneď i rozsudok vrátil sa jej. Na čomsi istom ustálila sa. Pokojným
hlasom mu povedala:

„Choď, syn môj, domov. A aby si sa nepochválil nikomu, že ti
povedala..."

„Nie, ani živej duši. Totka už, pravda, vie; ale tá nikomu nepovie."

A rozradovaný husár odišiel domov.

Bežanku táto vec náramne trápi. Je stiesnená, akoby jej bolo niečo na
prsia zaľahlo. Ten mrzák, jeho tvár vzrušená horúcim citom prenasleduje
ju všade. Keď začal statok dochádzať, sama sa raduje: aspoň v tej práci
pozabudne na neresť.

Večer, keď už čeliadka políhala, stará chytila Zuzku za otázku:

„No, už si ty vykázala: ja len neviem, čo budeš robiť!"

Zuzka pobledla, akoby ju boli na niečom dochytili. Sotva stačila
vypovedať:

„A čo?"

„Nuž s tým husárom."

„Ejha! No veru!" A Zuzka zvrtla sa na päte a pohla plecom. Mať
nadskočila na ňu:

„Myslíš si, že to žart? Ej ba, ja veru neviem, ako sa ho strasieš. Celý
je zbláznený. Len povedz, čo to bolo medzi vami -- už muselo čosi byť."

Dievča pohliadlo do ohňa, pozabudlo v ňom oči -- zamyslelo sa. Po chvíli
sa strhlo a rovno matke povedalo:

„Nič, nebolo nič."

„A to ja neverím. Ej, to už nie! Ten by sa voslep neblaznel. Veď je celý
premenený. Ba veru tak mi ho je ľúto, čo nikdy."

Stará neklamala. Vidno bolo na nej, že hovorí pravdu. Slza jej stiekla
dolu lícom. Zuzku to zarazilo, až teraz poňala dosah svojho skutku.

„Ale verte mi, mamo, nebolo to nič. Ja som mu doniesla jesť a stratila
som s ním dve---tri slová. Blázon -- mohol veru vedieť, že to nebolo
naozaj."

„Nešťastné dieťa, čos' to urobila! Prídeš do rečí nič po nič. Budú
hľadieť na teba ako na dáku bludárku. Ale nám to bolo treba?"

A stará začala zalamovať rukami.Na Zuzku to veľmi pôsobilo. Jej
samouverenie bolo otrasené -- predtucha akéhosi neistého nešťastia
doľahla na ňu. Už oddávna želela ten ľahkomyseľný krok -- vidiac matku
zúfať, tým väčšmi sa zľakla. Začala zalamovať rukami i ona -- a narážali
si s matkou, ale len pošepky. Báli sa starého -- ten vie veľmi chytro
riešiť takéto poryvy.

„Veď som mu ja len povedala, že..., že..."

„No, čo za že? Vari že ho rada?"

Zuzka pokrútila hlavou, popierajúc.

„Že pôjdeš zaň?"

„Ani to -- len som sa mu požalovala."

„Požalovala? A čo si sa mu ty mala žalovať? To ti je otec, či brat? A na
koho si sa mu žalovala?"

„Na Jana -- že ma nechal."

„A to bola pravda? Naozaj ťa nechal?"

„Večer sme sa boli pohnevali -- ale potom pomerili sme sa."

„Óvi, óvi! Len načo sa mu žalovať! Načo -- načo!"

„Veď načo! I ja želiem. Radšej keby bola onemela! Ale on, keď som mu
doniesla jesť, tak čudno hľadel na mňa. Neprihovoril sa mi, akoby sme
ani neboli z jednej dediny. To ma mrzelo -- chcela som mu dačo len
povedať... nuž požalovala som sa mu na Jana. Nuž tak!"

„No už sa stalo. Čo sa stalo, zle sa stalo. Len aby si dáko do reči
neprišla -- ja sa len toho bojím. Pováž si len, ak by otec..."

Stará nedopovedala. Ani nebolo treba: dcéra už pri nadhodení otca
zmrzla. Predstavila si ho prísneho, ako ju skúma a zbadajúc tieň
hriechu, ako tresce. Hej, keď on povie len slovo, trasie sa pred ním
celý dom -- od gazdinej až po varešku.

„Veď on to nepočuje. Kto by mu povedal?"

„Ej, veru, dievka moja, čert nespí. Nadhodí sa ľahko holomok a -- ja by
sa potom radšej neviem kde dela. A Jano -- ten by zamlčal? S otcom sú
ako jeden palec: ten by tiež nezamlčal."

Dcéra v nemom úžase zalomila rukami. Myslieť nebola schopná -- rady
nevidno nikde. Husár jej už bol nielen bedárom, ale strašidlom zo
všetkých kútov škľabiacim sa jej. Jej utrápený pohľad uprel sa na matku,
vyrážajúc otázku:

„Čo robiť?"

Matka mu porozumela.

„Veď čo, veď čo! Ktože ti tu dá rady? Najlepšie by var bolo, keby sa
sobáš odbavil čím skôr."

Dcéra chytila sa tej myšlienky:

„Keby -- naozaj: keby!"

„Ale tu zas nemáš ešte kúpené ani na periny, ani na šaty. Jakubský
jarmok sme si pekne-rúče prepásli, môžeme si teraz dočkať do Gála. A kým
sa to ešte pošije, poriadi. Bože môj..."

„Ako chceš -- sobášne šaty nemusím mať, nech sa odbaví všetko len v
sviatočných. Veď sú i to pekné a mám ich toľko, že sa nik nenazdá, aby
to boli len sviatočné. A obliečky na periny --- no, to sa i po sobáši
došije. Len nech budú jedny, tie druhé sa došijú. To na jedno vyjde: či
im v truhle ležať a či u farbiara."

„Veď už hej, ale ani čepcov nemáš, koľko by patrilo. Starohorky čakám zo
dňa na deň, a akosi nechodia. Ale najhoršie bude ešte s otcom."

„Nuž?"

„Hm... tak sme zostali na slove, že sobáš bude týždeň pred Všechsvätými.
A teraz keď ho my budeme duriť -- myslíš si, neopýta sa nás, čo toho
príčina? Ten si nedá veru tak ľahko povedať."

„Dá -- prečo nie?"

„Čo ten raz povie -- to je už ani pod pečaťou."

„Veď mu my nepovieme, ale -- Jano."

„Ba pravda je, dievča! Ten mu rozpovie všetko; požaluje sa mu, že nemôžu
sa už cez kopačku zaobísť bez nevesty. Že cez žatvu tiež ledva vybiedili
bez nej. A tomu uverí najskôr. Len ty povedz Janovi, nech podurí otca --
azda ešte všetko bude dobre."

##  6.

V nedeľu po službách Božích nehovorilo sa v Lenovci o inom, len o
ohláškach Jana Dúbravovie so Zuzkou Bežanovie. Sotva ktorá ohláška
prekvapila poctivú obec tak ako táto. Veď ako by aj nie! Už i vrabce
čvirikali na streche, že veselie bude len o Všechsvätých, po robotách --
a tu zrazu ohláška o pol lete, akoby z neba spadla! By sa paroma
nehovorilo, keď Dúbravovci sami nechceli sa tak náhliť, odkladali so
svadbou, ako mohli; starý Bežan tiež už povedal, že všetko bude len o
Všechsvätých, a tu už ohláška! Ozaj, kto to všetko tak prevrátil? Mladý
zať, nik iný. Hovorí, že kopáčka im treba. Len nech mu verí, kto chce: v
žatve zaobišli sa bez nej -- a v kopačku by sa už nemohli! No -- kto mu
uverí?

A ženy ako toto mrzelo! To náhlenie síce nie, ale táto záhada -- tá
záhada. Ony chcú mať pred sebou jasno, nuž známa je ich pilnosť v
hľadaní svetla pri záhadách. Nedarmo majú najviac s priadzou práce --
ony všetky záhady chcú rozmotať tak ako priadzu. Keď sa im nadhodí uzol
-- usilujú sa ho rozmotať. Ak sa nedá, prestrihnú ho a idú ďalej.
Pravda, často protivným koncom začnú rozmotávať a prídu na nový uzol. No
im to nerobí nič. Len nech majú dačo medzi rukami.

Tak i tu prišli k výsledku -- no mlčali. Nepochválili sa tým nikomu --
verejne. Len po kútoch medzi štyrmi i šiestimi očima, pošuškávalo sa
čosi. Bežanovci čosi -- čosi cítili. Nemohli zvlášť Zuzke ujsť skúmavé
pohľady, ktoré ju vše prenasledovali. Zapýrila sa sama pred sebou. Stará
tiež porozumela všetkému. Za každým krokom stretla ženičku, ktorá
dobrodušne pozrela na ňu, akoby sa chcela pýtať:

„Vo venci pôjde na sobáš, a či ako?"

Starému veľmi mnoho nešlo do hlavy: zvlášť tie smutné, zrazené tváre
žien. I tá ohláška ho mrzela. Keď Dúbravovci vedeli od fašiangov čakať
-- mohli sa veru i tých pár týždňov už zaobísť. No on nerád sa zabýval
takými otázkami. On má na hlave len zaopatriť, čo treba dievke do vena
-- ostatné nech si obstarajú ženy samy. Ak si narobia zle, nech sa
vykýchajú z toho. On -- na jeho dušu -- bude mať preto hladkú hlavu.

Ondráš husár nevedel o ohláške nič. Nemal kto s ním o tom hovoriť. Keď
mu doniesli jesť, žiadna ho neprekvapila tou novinkou. Veď by to bol
zázrak, ak by mu to už suseda včera nebola vyrozprávala: načo toľko
jazyk drať? A ani nepúšťali sa s ním do reči, najviac objednali uňho
opálku alebo čo iné. Do Bežanov nešiel, nemal po čo. Ísť nič po nič
nemohol, a zavďačiť nemal sa už čím. So Zuzkou sa nestretol, lebo tá
najviac doma sedela, nerada chodila po dedine -- totka ani nečuchla.
Rada bola, že chlapec pomaly zabýva.

No Machuľa nemal pokoja. Čosi ho ustavične trápilo. Žiadalo sa mu zas
pozhovárať sa s ňou, čo len chvíľku. Ale má ísť do Bežanov, a to len
naprázdno? Čo odpovie, keď opýtajú sa ho:

„Čos' nám doniesol?"

„Habarku už majú, i opálku. Mám ešte jednu opálku doniesť -- ale tej
nemám. Ako len pôjdem; ešte sa nazdajú, že som prišiel za tú habarku
pýtať. A mal by veru ísť, Zuzke povedať, že súkno už tohto týždňa vyjde
z klady a pôjde ku krajčírovi; aby sa i ona mala k dačomu. Ale ako
ísť... ako?"

Ako sa blížil večer, tak rástla i nespokojnosť jeho. Nikdy ešte neťahalo
ho do Bežanov tak ako dnes. Pol kŕdľa by dal za to, keby mu dakto
poradil, na čo sa zriecť. No rady nikde. Nespokojný chodil sem i ta.
Myslel hneď na Zuzku, hneď na šaty, hneď na rozsadz. V hlave preháňali
sa mu myšlienky ako oblaky v čas letnej búrky.

Pred západom slnka dospel konečne k riešeniu. Zasmial sa veselo a máchal
v povetrí rukami. Kto by ho videl, myslel by, že zblaznel. Husi, počujúc
jeho divné pohyby, zľakli a zhŕkli sa do hŕby, akoby bol orol zakrúžil
nad nimi. Ondráša to ešte väčšmi tešilo. Jeho oči bystro sliedili, akoby
niečo hľadali. Hľa, vprostred čriedy malý kŕdlik. Zamieril k nemu rovno
-- črieda nechala mu veľmi ulicu. Majúc pod pazuchou schúlený kabát,
vystrel a hodil ho na malý kŕdlik. Črieda sa rozbehla, len tri starigy
vrátili sa ku kabátu a vystrúc krídla, jedovato sipeli naň. No hneď
utiekli aj ony: kabát začal sa hádzať z boka na bok. Spod neho, dierou
na chrbte, vykukla hlávka -- oči pochopili, čo sa robí, vidiac
pastierovu ruku siahať na kabát. No pohnúť sa nebolo možno. Kabát je už
pod husárovou pazuchou.

„Ale som ťa chytil! No neboj sa, nezabijem ťa."

Pohladil ju po chrbte, no stariga uštipla ho v ruku svojím ostrým
zobákom. „No, no, len sa neboj... neublížim ti."

Sadol na zem, hus položil si na lono a objal ju ľavou rukou. V kabáte
mal motúz -- rozsúkal ho: jeden koniec uviazal husi na nohu.

„No, tak -- neboj sa. Veď ťa tu nič nezje. O malú chvíľu aj tak prídem
po teba."

Hus zaniesol do vrbiny a priviazal ju o jeden koreň. Kabát prehodil cez
plece, a hybaj za kŕdľom. Prestrašené husi, cítiac, že večer už tu, samy
od seba tiahli domov. Viedla stariga, čo napadúvala na nohu.

Kŕdeľ dostal sa šťastlivo do dediny. Zastavil sa v potoku, vyplákol
hrdlo, rozdelil sa na malé skupiny, z ktorých každá obrátila sa k inému
dvoru.

Do Bežanov hodil sa tiež malý kŕdlik, šesť ich bolo v ňom. No nešiel tak
veselo ako ostatné, len nesmelo zakrádal sa do dvora. Nemal mu kto
cestou hútoriť: „Tata -- ta..." Bez matere, s utrápeným gandžaním vošli
mladé do dvora. Tu, cítiac sa už po domácky, pustili sa do hlasitého
gagotu, akoby chybujúcu starú privolať chceli. No tá nezjavila sa im
nikde. Miesto nej vyšla gazdiná so žrádlom, hodiac im ho naprostred
dvora. Húsky, hodiac sa naň, zabudli hneď na svoj žiaľ. No gazdiná na
prvý pohľad videla, že starigy niet. Vybehne na cestu a volá: „Šura,
šura! Šur---šur -- šura, na!" Ale odnikiaľ neprichodil dobre povedomý
gagot starigy. Bežanka pobrala sa hore dedinou.

„Šura---šura! Šurička moja -- šura---šura!"

Nehlásila sa jej.

„Ach, Bože -- nemalo sa to už kedy indy stať. Človek nevie, kde mu hlava
stojí, a musí sa ešte za husami zháňať. Len či ju dakde neodpásol! Rok
po rok vyviedla po dvanástoro... nikdy takej husi nebude! Joj, Bože, i
tie syrníky mi prihoria, radostník tiež treba medom potrieť... a toto
musíš takto nemilobohu sa motať. Ale predsa ohlásim sa u toho
naničhodníka naničhodného."

„Kdeže je moja hus?" zavolala oblokom do izby.

Jej krotká tvár horela hnevom.

Ondráš sa jej zľakol. Už chcel povedať všetko -- všetko. Tak bridilo sa
mu klamať túto ženu, ktorú ctil, miloval. Pohliadol na ňu svojím
krotkým, ohlúpelým okom.

„Ale vám neprišla?"

„Nuž ale by ju vari vystíhala, keby bola prišla? Pravdaže neprišla!"

Už chcel jej vyznať, no bál sa hnevu.

„Nezatárala sa dakde v dedine -- za hrtanom?"

Tu Bežanka zostala v hneve bez seba. Bezohľadne kričala naňho:

„A čo by sa mala moja hus za hrtanom tárať? Vari ju nenakŕmim každé
ráno, každý večer!"

„Čože si to zas vyviedol -- ozembuch!" ohlásila sa i totka, vyjdúc z
kuchyne. „Už si si veru hodne ušil halenu i nohavice! Hneď by mu krk
odkrútila. Kokoš! Čo len zháňa na tej paši! Teraz už bude rozsadz: tri
husi odpásť -- nemilobohu. Už vidím, nedostane ani grajciara."

„Ale moja hus -- moja! Nedala by ju, a čo by mi ju zlatom odvážil. Veď
tá každý rok vyvedie po dvanástoro: i toho roku -- ale sa zomleli dolu
žľabmi."

„Musela na paši zostať," nadhodil husár, ale nesmelo.

„Ach, joj -- iďže ho v čerty!" zasmiala sa jedovato Bežanka. „Tá by ti
šla na paši zostať... tá má viac rozumu že desať takých, ako si ty. Tá
by zostala! Joj, musím už ísť... radostník mi prihorí. Dobre sa majte!"
A už bolo počuť dvercia privrieť. Bežanka odišla. Husár sa ešte štuchal
po izbe bez všetkého poriadku.

„Ale sa ho poberáš?" kričala naň totka. „Abys' ju doviedol. Ani mi
nepríď bez nej."

Husár odišiel z domu za husou. „Nedovediem... just nedovediem...
naprotiveň -- ale donesiem... aby vedeli, donesiem! A ako sa hnevá... tá
Bežanovie -- pre jednu hus! No veď sa nebudeš dlho hnevať." A usmial sa
falošne -- hlas triasol sa mu vnútorným rozochvením a radosťou; ústa
uťahovali sa mu kŕčovite zboka nabok.

Totka chodila ako v trapiach po dome. Z kuchyne do izby -- z izby do
kuchyne, zabudnúc zakaždým cieľ svojej cesty. V ruke nosila varechu od
vody, i zanorila ju do horúcej kaše, miesto do vody. Mlieko zas
precedila do pareníka, kde prirábala na kabáče. Pod cieňu vyšla po
triesky a doniesla -- paradlo. Tak šlo až do mraku, až do tvrdej noci.

„Pane Bože... čo sa mi to dnes robí? Ach, všetko preň -- všetko! Hriešna
stvora -- čo sa natrápiš -- joj! Čo som sa zaň namodlila, a ono darmo --
darmo. Otrhaný chodí ako lipa, a prepása všetko -- všetko."

Indy o takomto čase ľahla, dnes sedela ešte pri obloku a hľadela do
tmavej noci. Konečne buchli dvercia i ozvali sa kroky pod oblokom. Z
hustej tmy vnorila sa v svetlo vetchá postava Ondrášova. Totku zarazil
výraz jeho vyjasnenej tváre. Každá žilka vibrovala rozčúlením, radosťou,
blahom. Rozopäl otrhaný kabát, vytiahol spod neho pol syrníka a trasúcou
sa rukou položil ho pred totku.

„Nate -- to Bežanovie poslali... výsluhu."

„A hus?"

„Ejha, hus je tu! Doniesol som ju z paše."

Totka zasmiala sa srdečne.

„Ale naozaj? Doniesols' ju? A akos' ju našiel?"

„Na vrbine zachytila sa jej o korienok laba. Nemohla si spomôcť."

„Chvála Pánu Bohu! Keď je len tu!"

Nevdojak pohliadla na syrník. Ondráš ponúkol ju ešte raz: „Nate...
doniesol som vám..."

„Nie, nie. Nebudem. Tebe sa zíde... len zjedz sám."

„Ja? Ja som už zjedol... to je vám."

Pohliadla na chovanca. Jej oko zažiarilo zas oným výrazom materskej
lásky, ktorý sa tajne vkráda v srdce Ondrášovo a otvára ho dokorán. Toto
pomyslela: Má srdce... oj, srdce má. Dal by i košeľu zo seba.
Nebožiatko... ono je ako dieťa. Neublíži ani muche; nezavadí do
nikoho... ani čo by ho na svete nebolo. A nemá nikoho -- len mňa; nik ho
nenapraví na dobrú cestu, len ja. Hej, neopustím ho -- neopustím. I
utrela slzu z navlhlého oka.

„Sadni si sem -- ku mne, na lavicu. Tak!" A totka pohladila ho po
nepoddajných, drsných vlasoch. Pocítil, že totka je zas mäkká,
prístupná, že jej srdce opäť silnejšie bije zaňho. Nadhodil nesmelo:

„Totka -- ušije tie nohavice aj tú halenu?"

„A akože!" totka veľmi horlivo dokladala. „Pravdaže musí! Po rozsadzi v
tú nedeľu už budú na tebe. Pôjdeš v nich do kostola; pôjdeme spolu, ako
si s nebohou matkou chodieval, Pán Boh ju osláv!"

„A nemohol by ich prv ušiť? Povedzte mu -- do nedele."

Totkou zas trhlo -- nepokoj zavládol v jej duši. No kľudným hlasom
hľadela sa ho pýtať: „A načo by ti boli -- na nedeľu? Do kostola
nechodíš -- ani nič."

„Nedbal by ísť..."

„A husi?"

„Zapasiete vy. Rád by počuť ohlášky -- už bude druhá."

Totka zbledla. V ušiach jej zahučalo, akoby popri nej ryčal vodopád.
Celá vzrušená vyskočila:

„A kto ti to povedal? Kto ti rozprával o ohláškach?"

„Kto iný?... Ona. Pekne -- pekne..." a s výčitkou pozrel na ňu. „Vy mi
nežičíte tejto radosti -- zamlčíte predo mnou všetko, čo je dobré. Len
keď ma treba harušiť-- nezamlčíte nič. Keby nie ona, nebol by ani vedel,
že už máme ohlášku. A na prvej som ani nebol. Ani stužky som jej
nekúpil."

„Komu?"

„Jej -- jej! Mladý zať sa len má preukázať -- a ja..."

„Nie, moje dieťa-- nekupuj jej ty nič. Daj jej pokoj... ani nepozri v tú
stranu!"

„Ale pred oddávaním -- pred sobášom? Čo by svet riekol na to?
Pomyslite!"

Starej div srdce nepuklo nad ním. „Nebožiatko! Čo má s ním... ešte teraz
-- pred samým veselím! Robila by to, keby mala Boha pri sebe? Boh jej to
odplať!"

„Choď moje dieťa, ľahni si a odpočiň. Zajtra musíš včas vstať."

Ondráš odišiel, ľahol si-- no nezažmúril oka: snil i s otvorenými očami.
Stará krútila sa ešte hodnú chvíľku po izbe -- sama nevediac načo.
Syrník, čo jej poslali, pomrvila do pomýj...

7\.

Od tohto večera hrubý krajčír dedinský nevedel sa obhrnúť pred svetom.
Mal roboty plné ruky, a čo by ich mal štvoro, ani tak by si nedal rady.
A akoby aj nie? Svadbu tak nešetrne preložili, že čo malo byť hotové za
desať týždňov, to musí byť teraz za dva! Mladému zaťovi nový oblek, a to
cifrovaný -- koľko sa len cifier zmestí! Družbom tiež treba čo---to: tu
nohavice, tu haleny. A práve teraz nadhodí sa i husár. Dvaadvadsať rokov
vedel sa zaobísť bez súkenných nohavíc a haleny --- a teraz, aby ho
jedoval, každý od Boha deň ráno i večer príde upomínať. Chudák krajčír
nikdy v takomto nebol. Radšej by neslýchal o ničom, oželel by i ten
zárobček -- aj tak je to len ako psovi mucha -- len aby sa mu zľavilo
tej roboty. No našťastie totka husárova zas každý deň na poludnie
prichádza a zakazuje mu tie háby dohotoviť. Nuž nikdy nedodržal rozkaz
zákazčíka toľme ako práve teraz. Nebol by sa od neho uhol ani o vlas.

No tu posvietil ten s rožkami -- ženu, krajčírovu ženu. Tá vo veľkej
súre priložila ruky k práci a zošívala jedno za druhým chytro, pekne.
Krajčír rástol od radosti -- takú ženu mať! Ale tá v omyle vzala do
roboty husárovu halenu. Krajčír zbadal chybu až vtedy, keď mal prišívať
šnúry na ňu.

Poškrabal sa mrzuto, no konečne riešil:

„Nuž keď je tak-- nechže bude tak! Zbodni mu aj tie nohavice, nech si
ich tam má. Mne sú jeho peniaze také ako i Dúbravovie alebo bárskoho
iného: sú okrúhle aj klzké -- utekajú spod rúk. A takýto ešte skôr
zaplatí ako tí magnáši, čo remeselníka len za nič nemajú."

A krajčír, dľa žiadosti Ondrášovej, dohotovil háby. Totka krajčíra
vyhrešila, no konečne vyplatila od nich, zviazala do batôžka, uzavrela
ich do truhly.

Husár jasal nad svojimi šatami.

„No už nebudem otrhaný chodiť-- nemusíte sa hanbiť za mňa. Teraz už
môžem ísť i do kostola -- len klobúk ešte nemám. Zajtra pôjdem si ho
kúpiť, aj stužky naň."

„Ale čo sa máš náhliť. Do rozsadzu -- Bože môj..."

„Ja -- mne klobúk treba... keď je všetko nové. Hm, akoby šiel do
kostola... Ozaj, vy hotujete dačo?"

„A čo mám hotoviť? Nemám čo hotoviť."

„No, veď sa to u Bežanov všetko odbaví... už pečú! Dnes už i jalovicu
zabili."

„Už? To už na veselie!"

„Bol som tam, keď ju zabíjali... na holohumnici. Zuzka utiekla z domu:
nemohla sa na to dívať -- a ja som neutiekol."

„Povedala som ti, aby si sa ta nevláčil -- čo neslúchneš?"

„Musím pomáhať -- čo by povedali?"

„Bez teba zaobišli by sa tam dobre."

No nemohla sa už hnevať naň: veď on ničomu nie vina, ale tie. Už dávno
vrelo v nej -- dnes prekypovalo. Bola by šla do Bežanov rovno a
vyzrubila im pravdu, ale nechcelo sa jej. Do svadobného domu stranní
ľudia neradi chodia. Ale stará Bežanka má prísť dnes s radostníkom, i
ostrila si jazyk na ňu. Mienila jej dôkladne rozložiť, ako hriešne si
zahráva s ľahkoverným, nedospelým husárom.

Čakaný okamžik prišiel. Predvečerom dohrnula sa Bežanka s ohromným košom
na chrbte. V ňom poskladané koláče, ktoré tým viac miznú, čím viac domov
opáli gazdiná.

Totka bez všetkých okolkov začala: „Veru by sa nebola nazdala, že nám
takúto zhubu robiť budete -- ty i tvoja dievka. Chlapec nebožiatko bol
pri pokoji, nikdy mu nič nezišlo na um, kým mi ho nezbaláchala. Ja, že
to len všetečnosti sa jej pridalo -- a ono zas druhý raz. A ešte jej i
ty pomáhaš! Ja neviem, čo sme ti kedy urobili! Každému dám pokoj, a
predsa každý ťa škubne, kde len môže. Len prečo -- prečo?"

„A čo si máte želieť, my sme neurobili nič ani vám, ani vášmu
chlapcovi."

„Neurobili! Veď viem, že vám je to nič, keď pripravíte nás o poctivosť.
Vám je to nič, keď i s chlapcom vyjdem na posmech. Ale keď je to nič
vám, pôjdem k tvojmu alebo do Dúbravov -- a rozpoviem, ako zavádzate
môjho chlapca. Veď tí nepovedia, že je to nič. Uvidím ja, či je ešte
pravda na svete."

Totka bola ako v plameni. Tvár jej blčala, hlas sa jej triasol, Bežanka
stála pred ňou zahanbená, nepovážiac sa ani oka pozdvihnúť. Len keď jej
začala hroziť, že ju pred mužom obdá, zachvela sa strachom.

„Prosím vás, nehnevajte sa, totka. Z čistého srdca vám povedám, že
nechcela som vám obidu robiť. Ale čo som mala robiť? On ide do poľa,
vyhľadá mi hus, donesie mi ju na rukách domov -- a ja mala by ho
zarmútiť! A taký bol vytešený, keď ju doniesol -- dobre sa mu od radosti
dačo nestalo. Už som mala na jazyku, že mu poviem, aby Zuzke neveril, že
z neho urobila blázna; ale keď som mu pozrela do tej vytešenej tváre,
srdce mi nedalo. Nemohla som ho zarmútiť-- srdce by mu bolo puklo.
Povedzte len, či sme my príčina toho?... Prečo nám ho je tak ľúto --
ktovie? Pol gazdovstva by dala, keby sa to mohlo dáko preinačiť,
napraviť."

„Zle je naprávať, keď je už pozde. Čo vyhodíš, to nelapíš. Môj chlapec
nevie klamať -- nuž nazdáva sa, že aj druhí len pravdu vravia, a ešte
keď mu sľúbi dačo také dievča! Povedzte, či by aj druhý vďačne neuveril?
A tak on sa úfa, že pôjde on na sobáš. Na nešťastie i háby mu ušil. Ja
len neviem, ako si s ním poradím, keď príde sobáš. Ale poručenobohu! Keď
ste si to vedeli nasnovať, teraz si odsnúvajte! Len vám bude hanba, keď
si k nej kľakne pred oltár. Jemu veru nie!"

„Vy mu povedzte sami, čo je vo veci. Vás najskôr slúchne."

„A myslíš, že moje srdce je z kameňa? Tebe ho bolo ľúto, a mne ho nemá
byť ľúto! Mohli ste mu povedať: vám by uveril -- tvojej dievke by bol na
jedno slovo uveril. Mne veru nie. Na moje reči nedá nič -- moje slovo mu
je ako toto," a totka pľuvla naprostred izby.

„Ale majteže trpezlivosti akomak. Veď moja dievka sa tiež nenazdala, že
to takto vypadne. Chcela si s ním trochu zažartovať: neskúsené
dievča--niet sa mu čo diviť."

„Nuž dobre: môj chlapec je ešte mladší a má horší rozum. Nedivte sa mu,
ak vám na veselí dačo vykoná... To bude potom vaše."

„I celkom sa len hneváte? Veď by bolo iné, keby sa bolo naschvál
urobilo, ale nevedomý hriech, a toľkýto hnev!"

„Keď vy tak, i ja budem tak! Dosiaľ som trpela, ale od týchto čias
koniec."

„A viete, že by sa všetko rozišlo? Keby zvedel môj starý, alebo mladý
zať, nech Pán Boh chráni! Prišlo by nám potom z tejto dediny utiecť.
Prišla by mi dievka ešte do väčších rečí. Počuli ste, čo mysleli na ňu
preto, že ponáhľame sa so svadbou?" A Bežanka čosi starej pošepla.
Totkina tvár predĺžila sa úžasom -- jej pery zašeptali:

„Planý svet -- planý svet!"

„A viete, prečo sa náhlime? Nič pre inšie, len pre vášho chlapca, aby sa
dlho na ňu nedržal. Čím skôr sa odbaví svadba, tým skôr si ju vyhodí z
hlavy: lebo ktovie, čo by sa mu mohlo ešte stať, keby dlhšie chodil k
nám. Takto ho trochu pomrzí, potrápi, ale pomaly azda len zabudne na ňu.
A on ju veľmi rád vidí. Bože môj-- samej mi ho je tak ľúto! Keby
nemusela, veru by mu ani za svet nerobila toto."

Totka trochu, o poznanie zmäkla, no i teraz durným hlasom pýtala sa jej:

„Nuž čo urobíme, aby vám na svadbu neprišiel? Ja neviem, čo robiť."

„Dakde ho poslať," radila Bežanka.

„A ti pôjde? Čožes' mu vyložila na dlaň, kedy má byť sobáš? Nebol by on
vedel o ničom. Ja som sa mu s tým tajila a modlila sa -- hej, veru
modlila, aby mu to nik nepovedal.A ty si mu to musela rozložiť: koho by
to nenahnevalo?"

„Keby sme sa my boli o tom nazdali! Ale my sme mysleli, že o svadbe už
vie."

„No už sa stalo. Darmo je!"

„Veď stalo -- veď stalo!" A Bežanka s ťažkým srdcom odišla.

Totka tiež zostala smutná, nevediac pomoci. Rozmýšľala, ako prekaziť,
aby jej chlapec neurobil posmech i sebe i druhým. No rady, pomoci nikde.
Čím väčšmi blížila sa svadba, tým väčšmi bledla nádej na dobrý koniec.

##  8.

Už je po sobáši. Jano Dúbravovie a Zuzka Bežanovie sú svoji. Nikdy
nebolo krajšieho sobáša v Lenovci! Do kostola nahrnulo sa toľko divákov,
že ani lavice nestačili. Akoby aj nie! Pred každým obyvateľom lenovským
ležala záhada, ktorú nevedel rozlúštiť. Všetci trudili sa nad tým, prečo
odbavili tak chytro sobáš. Nevestina výprava ešte neúplná, neskončená --
iste po sobáši má sa doplniť. Čo primälo Bežana, dôkladného, poriadneho
gazdu, aby pri svadbe svojej dcéry postupoval proti svojej obyčaji,
podľa ktorej vždy a všade jednal. Jedni hľadali príčinu toho v tom, iní
v inom. No väčšina myslela, že je na tej pravej ceste. Mladucha v
posledné dni tak zriedka vychádzala z domu, a aj to bol úzkostlivý výraz
jej tváre. Vidno, chcela sa ukryť pred očima zvedavých. Prečo? Nik
neopovážil sa domnienku svoju druhým ani pošepnúť-- nieto otvorene
zdeliť. Ten starý Bežan je taký prudký-- nehodno zavadiť doň. Všetko
mlčalo, no oči tým jasnejšie hovorili. Sobáš mal dokázať, či domnienka
tá je pravá: preto toľko divákov. Všetky oči upreli sa na hlavu
nevestinu -- neviem, čo mali obzerať na nej. Iba ak tak veniec! Je taký
krásny, zelený -- posiaty ružami. Akiste ten obdivujú...

Mladucha je nie úzkostlivá. Pred oltárom až prihlasno hovorí. A keď sa
obráti na odchod, jej oči so záľubou a výrazom kľudu sliedia po zástupe.
Pozerá dlho---dlho. No nevidí tam toho, koho hľadá; jej krok je tým
istejší a tvár tým väčšmi žiari blahom.

Akoby nie! Po jej boku pyšno si vykračuje Janko. Akoby predvídal, že
toto už posledný raz, čo má okúzliť ľudí pružným, ľahkým krokom. Po
svadbe už musí zložiť mládenecké obyčaje -- i krok jeho musí byť
vážnejší, ťažší. Strojne kladie nohu k nohe v priliehajúcich
jančiarkach. Jeho oblek je pekný, ba nádherný. Dedinský krajčír nevedel
by už krajšieho ušiť. Všetky výplody svojej fantázie rozosial po
nohaviciach a halene jeho. Kde len mohol, hodil nejakú cifru: nevynechal
ani takého miestka, kde by ihlou bodnúť. Mládenci hľadia na mladého
zaťa: nežičia mu ani také šaty, ani nevesty -- teší ich aspoň to, že
nebezpečný súper je už v putách; nemôže im už zhubu robiť medzi
dievčatami.

Po sobáši ešte väčšmi boli zahanbení zlomyseľní Lenovčania. Hostina i
muzika plynuli tak, ako sotva na ktorom veselí. Tu už nebadať ani
prenáhlenie, ani chvat. Takúto svadbu môže vystrojiť len ten, kto sa
pripravoval k nej dlho a vážne. A to je zásluhou Bežanovou.

Jeho žena radila, aby nebolo pri svadbe muzika.

„Nech sa odbaví len tak ticho. Teraz už každý hofier má veselie s
muzikou. Nemusíme dlhé parády strojiť; čo pri svadbe zvýšime, dajme
mladým do gazdovstva -- z toho aspoň poznajú dačo."

„A čo by som nezjednal muziky? Vari mi nedochodí! Nedám si vari dievku
len tak potme odviesť, aby to nik nevidel! Ja som sa ženil s muzikou,
nech sa ona tiež vydáva s muzikou. Aspoň mi nebude mať čo vyhadzovať na
oči."

„Veď i ona chce -- bez muziky."

Starý vyvalil na ženu oči.

„Nuž a prečo? Var rozum potratila?"

„Len tak -- nechce, aby sa nám v dome zhon robil."

Starý pohrozil palicou žene:

„Stará, stará, ty i s tvojou dievkou ste si čosi navarili -- v kuchyni.
Nemysli si, že ja som váš blázon. Ja už dávno šípim čosi -- čosi, čo mi
do hlavy nejde. To tiež muselo len od vás vyjsť, že sa takto náhlime."

„Dúbravovcom treba pomoc..." nadhodila stará.

No on tým väčšmi sa popudil.

„Choď mi s takou výhovorkou -- stará kvočka! U Dúbravov vari nemajú
desiatku, aby si kopáčku najali! Len pováž: nie je to sprostá výhovorka?
A mne to chcieť obesiť na nos -- vy, ženy s dlhými vlasmi a krátkym
rozumom! Mne! Nuž ale mne? Ale som ja papľuh? Hneď mi doveď sem tú svoju
maznu. Ja jej prečistím rozum! Ja jej ukážem zhony!"

Starý bol už na koni. Nebolo radno vzpierať sa jeho vôli. Pokorne
voviedla dcéru pred jeho prísnu, sudcovskú tvár jeho.

„Povedz mi ty -- ty... A, ľaľa, ani ti nepozrie do očú! Vari si
deväťdesiatdeväť dedín vypálila! Čože sa ma toľme bojíš? Jasná strela--
tys' čosi vyparatila. Povedz: prečo nechceš muziky -- prečo?"

Dievka váhavým, neistým hlasom odvetila:

„Len -- keď je to iba zhon... a to ešte za tri dni..."

„Nuž tak? Jej je to zhon! Ona sa nechce ukázať svetu v nádhernom rúchu.
Nuž ale moje veselie bolo tiež zhon? Tisíc okovaných: just zato bude
muzika! Ešte dlhšie ako inde! Ja uvidím, kto bude mňa učiť! Aby mi o
jedno desať rokov vyhodila na oči: Ty čerte diable, ani len svadbu si mi
nevystrojil, ako svedčí. Ja uvidím!"

Zuzka, hnevom otcovým celá zúfalá, vykríkla:

„Naňo-- nehnevajte sa... ja som len chcela..."

„Aha, ako sa ti ona zastane! Ona chcela! Počkaj si ty -- teraz ja chcem:
a muzika bude, bude a bude. Mne nebude nik rozkazovať v mojom dome-- aby
ste vy vedeli!... A teraz poď sem, pozri mi do očú."

A starý vzal do dlaní tvár dievkinu a prísne, skúmavo pozrel do nej.
Dcéra zamdlievala úzkosťou -- jeho zraku otvárajú sa všetky záhyby jej
rozrušeného srdca.Starý zbadal jej strach. Tvrdým hlasom riekol:

„Choď -- choď. A ty, stará čertina, tu zostaň."

Dievka vošla do komôrky a zaplakala. Jej srdce doráňal hnev otcov
nemilosrdne. Teraz, pred samou svadbou, takto hovoriť-- takto sa vadiť!
Toto má byť otcovské požehnanie? Čo jej z bohatstva i lásky ženíchovej,
keď vlastný otec ju odstrčil, vytvoril zo svojho srdca? Jeho hlas i
teraz ešte počuť, ako hromuje v izbe na ženu, ktorá len kde---tu opováži
sa prehodiť slovo. Zuzka utíchla v plači a mimovoľne naslúcha.

„Krk ti vykrútim... ty si ich zvádzala... takúto hanbu -- ak je nehodná
toho venca nosiť..." Zuzka viac nepočula. Buchot srdca prehlušil aj hlas
otcov. Po celom dome vrelo -- tresk, plesk ozýval sa na všetky strany.

O chvíľu vošla i mať do komôrky a pomáhala dcére plakať...

Hoci pred svadbou zadymilo sa takto z Bežanovie domu, predsa sobáš nebol
hatený ničím. Starý sa udobril a dcéru i so starou na milosť prijal.
Mladucha, sprevádzaná láskou a požehnaním rodičov, s uspokojením mohla
predstúpiť pred oltár.

A predsa -- predsa! Kto sa to stavia medzi ňu a jej budúceho? Akoby
biedna, zlomená postava, odetá handrami. Akoby pred oltárom schvátiť
chcela okrúhlu ohorenú ruku nevestinu. Mladucha pevným hlasom, ktorým
odriekala ťažké slová sľubu, akoby odpudiť chcela votrelca. No ten tam
-- vždy ešte tam! Zdá sa jej, že on prisahá a nie Janko.

Koniec prísahe, sobášu. Čuvy utíchli, ukolísali sa v riadny stav --
prelud zmizol. Mladucha vydýchla -- akoby jej kameň z hrudi padol! Ach,
sobáš, tá prísaha, tí diváci, to všetko rozčuľuje fantáziu nevesty: nie
div, že ukazujú sa jej strašidlá. No, keď vážny okamih minie, nastane
rovnováha, i chladný rozum príde k svojmu právu.

##  9.

U Bežanov družina je v najlepšej vôli. Všetko, všetko sedí za stolom.
Bože môj-- ale je to stôl! Odo dverí k štítu jeden, a druhý od štítu až
po širokú pec, na nich pokladené misy a lyžice, z riadu poznať, že
hostina pokročila už. No i na družine to badať. Niet človeka, čo by
poriadne sedel a jedol, keď má čo. Všetko len čertov zháňa. Tu družba
hodí guľku chleba do družice, čo proti nemu sedí. Guľka odrazí sa od jej
lesklého, vymasteného čela a padne starejšiemu skoro do úst. Všetko sa
smeje, len starejší pokývne vážne hlavou a rečie: „Boží dar! Hej, zjedol
bys' ho ešte kedysi!" No nik nedbá teraz na jeho vážne reči. Všetko
hľadí na druhého družbu, čo si vzal na mušku veselého zváča, zavolaného
na svadbu len na obveselenie svadobníkov. Nalial mu, miesto vína do
pohárika octu a podal.

„No -- na zdravie mladým." Zváč vzal pohár medzi dva prsty a zazdravkal:
„Pán Boh vás živ... všetkých vospolok!" A ocot už bol tam -- nezostalo v
kocúriku ani kvapky. No zvraštená tvár zváčova svedčí, že zbadal, čo sa
stalo -- ale neskoro. Oba stoly i s vážnym starejším dali sa do smiechu.

Bežan obchodil okolo hosťov, kde videl prázdne sklenice a krčiažky,
zamieňal ich plnými. I bolo všetkým ako-- na hostine.

Prišla aj horúca kaša -- doniesla ju v obviazanej ruke kuchárka, žalujúc
sa, že si ruku obarila. Nikto jej neveril: aj tá jej usmievavá okrúhla
tvár svedčila proti nej, ale grajciariky predsa len lietali do varechy.

Modlitba starejšieho zakončila obed. Čo bolo mladé, všetko chytilo sa do
tanca, starí spokojne usmievali sa od stola z kúta na tú motaninu.
Všetko skáče, výska, krúti sa -- ako blázni; hm, mladosť---pochabosť.

No nik nerozmýšľa teraz o pochabosti; tie tóny, vykúzlené bičíkom
muzikantov, lahodia každému. Dievčatá hádžu vďačné pohľady muzikantom
stojacim na doske, vysoko, pod samou povalou. Mohli by si aj sadnúť, ale
po takom obede dobre i postáť si. Primista vôbec nikdy nesedí, keď hrá.
On vie len stojačky. Snáď preto, aby tým účinlivejšie mohol pôsobiť.
Lebo on nepracuje len rukami -- veď on nie nájomník! On telom, dušou
dlie pri práci. Jeho duševnú náladu verne zobrazuje tvár. Tu jeden, tu
druhý kútik utiahne sa; tu obočie sa zmraští, alebo zdvihne. Tu pery
roztiahnu sa v dlhú čiaru, alebo zbehnú sa v malú šošovicu. Keď husle
vysokým tónom zvreštia-- polovic jeho tváre podvihne sa. A keď umelecký
záchvat dostúpi vrcholu-- tu zastene rozkošou. Len noha, pravá noha, tá
je v súmernej práci. Je akoby stvorená nato, aby dávala takt. Táto podľa
tempa dvíha sa a padá. Ostatne toto i jeho podriadení robia: takže
doska, na ktorej stoja, pod súmerným ich dupotom dvíha sa a klesá a s
ňou aj oni.

Z pitvora do izby otvára sa pekný výhľad. Uprostred izby kolo jedno,
obstúpené odpočívajúcimi dievkami. Pri dverách kolo druhé, menšie, v
ktorom menší tanečníci si hovejú; muzika už odmladi im pošteklila žily.
A nad touto mäteninou piati hudú -- dľa taktu dvíhaní pružnou doskou.

Čím väčšmi blíži sa večer, tým väčší stisk v izbe. Zišli sa už i stranní
ľudia, aby pozreli, ako budú nevestu vykrúcať. Kolo pred hudcami sa úži
-- to pri dverách čo je, sa šíri. V tom prvom molestujú sa tanečníci,
toto druhé je celkom prázdne. Na jeho obvode stoja šiesti mladí ženáči
-- zabávajú sa. Tancovať netancujú, veď sa im ani nesvedčí -- sú už
starci , no vynašli si predsa zábavu. Do ich prázdneho kola neodváži sa
nikto; radšej zostane v pitvore a, stade naťahajúc hrdlo, díva sa ponad
hlavy do izby. Lebo kto doň vstúpi, ani nevie, kam sa podel; ocíti len
to, že lieta -- bez krídel. Koho raz títo ženáči dostanú medzi seba,
strcajú ho do tých čias, kým sa im len ráči. A ľudia, tí nehľadia viac
na tancujúcich, ale na lietajúcu osobu. Nevesty z pitvora hašteria sa so
ženáčmi.

„Ach, iďte -- nemáte rozumu ani za náprstok!"

„Vari ste sa pošaleli všetci."

Daktorý i zastane toho strcaného.

„Dajteže mu už pokoj; už je ani hnilačka, čo ste ho tak usocali."

I stará Bežanka vyjde z kuchyne pozrieť, čo to za zhon v pitvore.
Nenahnevá sa na rušiteľov zábavy, len im prstom pohrozí a zasmeje sa:

„Veď ste za obludy! Veď im len taký čert zíde na um!" A vráti sa do
svojej ríše, do komory, že im pošle dáku výsluhu.

Mladucha je vo svojom živle, veselá, rozjarená ako obyčajne na tancoch
bývalo. Ide z ruky do ruky; kým tancuje, i traja strežú na ňu. Nestačí
vyjsť z kola, už ich kŕdeľ zápolí o ňu. A nielen mládenci, ale aj --
Bože, odpusť hriechy -- starejší! Jeho žena pod pecou zatína päste.

„Veď ti ja dám, starý pes! Zajtra bude stenať, že sú mu nohy ako centy.
Veď aj akoby nie -- od toľkého tanca! A ako ju vykrúca, na moj
hriešnu... hm, ani mládenec. No, počkaj!"

Starejší porozumel vyhrážajúcemu oku svojej ženy i pustiac mladuchu,
pobral sa k nej. Žilky ihrali v ňom ani za oných čias. Darmo sa mu
bránila, obhrýzala -- už bola tam, v kole. Jej oko zažiarilo blahom. Keď
jej doňho pozrel, zvestovalo mu odpustenie, milosť.

Slnce zapadalo, keď do Bežanovie dvora vošiel Ondráš, husár. Nevidel tam
nikoho, len k humnu bral sa zváč, ktorý už úplne dobral. Bojoval udatne,
ale darmo je -- dobojoval. Boja neschopný ide si akiste vydýchnuť dakam
do sena -- na slamu. V ústach ohorok cigary -- hm, musí žiť po pansky,
keď je na veselí.

Husár s chvatom kráča do pitvora, rozháňajúc rukami a nachýliac hlavu
ešte nižšie než obyčajne. Neobzerá sa ani vpravo, ani vľavo, len
pitvorom kliesni si cestu do izby -- rovno do izby. No nenie to tak
snadná vec. Zavadil do žien, ktoré ho ihneď zastavili.

„Aha, aký pyšný! Ani sa ti len neprihovorí."

„Hja, nevidíš, že má novú halenu. Hí, aj klobúk nový. Ondráš-- var sa
ideš-- doparoma, ženiť?"

„Ba pozrite len, ženy moje, aké má nohavice; len tak kvitnú na ňom!"

Konečne dobil sa do dverí -- k prázdnemu kolu. Veselo skočil doň -- no
už lietal. Klobúk mu odletel niekam za pec medzi divákov; jeho vlasy
hýbali sa vetrom.

„Nechajte ho! Dajte neborákovi pokoj..." primlúvala sa zaň jedna nevesta
z pitvora.

„Ale, hej," dosvedčila druhá-- „ledva chodí, a oni ho začnú ešte k tomu
socať. Nechajte ho, ešte mu dáko ublížite."

I nechali ho. Ondráš vstal konečne na vlastné údy, pohládzajúc si vlasy
dlaňami a hlúpo sa usmievajúc. No hneď začal sa drať dopredu, kde sa
tancovalo. S biedou dostal sa až ta, skade ponad hlavy mohol vidieť
tancujúcich. Hľa, ona! Práve tancuje s Janom Dúbravovie-- a ako hľadia
jeden na druhého! Hm, divno, čo ten hľadá tu? Aha, ako sa mu usmieva --
tomu Janovi! Veru nepozerala tak, keď doniesla obed k husiam. Hľa,
položila mu ruku na plece -- Janovi -- i oprela sa oň. Sťa tá princezná
zo stračacieho zámku. Ale toto predsa nie je princezná! Ach...

Husára zabolelo -- zvraštil tvár.

No ani Zuzka nehľadí už tak na mladého zaťa. Oči sa nejagajú ako
brilianty --- zatiahli sa ako zrkadlo dotknuté horúcim dychom. Akási
starosť, úzkosť zakalila ich. Často šibne okom medzi divákov, a zakaždým
akoby ju niečo bodlo. Úzko jej je tu, v tejto izbe, nezdravo; vzduch
akýsi ťažký, i muzika nanič. Tancujúci pripadajú jej ako figúrky na
drôtikoch: ach, všetko je také hlúpe -- sprosté!

Jej zrak spočinul na husárovej tvári, na tom malom očku, ktoré i teraz
tak hlúpo, a predsa nežno usmieva sa jej. Na jeho tvári výraz taký, akým
hľadí sa na osobu potajmo vo väčšej spoločnosti, chcejúc jej oznámiť, že
rozumie všetko.

No vtom husár stratil sa medzi divákmi; ktosi ho chytil za ruku a ťahal
von. Neobzeral sa, kto to; vedel všetko.

„Nuž ty potvora jedna... takýto posmech -- nuž, ty tĺk...!" šeptala mu
rozsrdená totka do ucha. Okolostojaci nepoňali, čo mu hovorí. Len vidiac
Ondráša, ako sa zdráha-- porozumeli. Ženy v pitvore zastali ho:

„Ale, nechajte ho len! Veď nezavadzia nikomu -- nech sa len pozrie a
zaveselí."

„Netreba tomu žiadnej veselosti -- dosť, čo má na sebe."

„Nieže, nie! I ten chrobák zahudie dakedy -- nieto človek. I v pekle
býva raz do roka svadba."

Vtom vyšla z kuchyne Bežanka. Z jej tvári hneď zmizla všetka veselosť.
Tázavým okom pozrela na totku, potom vľúdne volala ju:

„Poďte, totka, aspoň do kuchyne. Ešte ste tu aj tak neboli. Ale nech ide
aj on; aspoň dačo užije z nášho veselia."

Totka neochotne, ale predsa vošla za Bežankou, držiac chlapca za ruku.
Aspoň sa stratí svetu z očú. Vošli do komory -- husár hneď zavolal:

„Pusťte ma --do izby! Čo ma zas držíte?"

„Čušíš ho! Ani nešuchni!"

A totka priložila mu päsť k čelu. On obrátil sa k Bežanke, akoby o
záštitu:

„Vidíte, takto robia so mnou od rána. Ani na sobáš ma nepustili, len čo
som im utiekol."

„Veď je už po..." riekla Bežanka.

„A ako?" Uprel tázavý pohľad na ňu.

„Ja veru už-- môj syn radostný."

„A bezo mňa? Len bezo mňa bol? Ako -- kto?"

„A už veru tak -- bez teba."

Totka uškľabila sa mu jedovato.

„Čakali ťa --- vidíš! Radila som ti, aby si to z hlavy vyhodil. Teraz
máš! Čo si im veril!"

No husára to nezaujímalo. On už dosť takých rečí počul. Chcel zvedieť o
sobáši všetko dopodrobna.

„A kto ju -- kto si ju vzal?"

„Nuž Jano -- Dúbravovie."

„Ten? No, vidíte, totka; načo ste ma zapreli do komory a držali tam až
posiaľ? Keď som im neprišiel-- čo mali robiť? Poslali po druhého, a
teraz už darmo -- darmo."

A sadol na lavičku, obťaženú miskami so studenom. No on sa neobzeral oň
veľmi. Krútil klobúk v ruke. Bežanka opýtala sa totky:

„A ako ste to s ním urobili?"

„Akože som to urobila; zaprela som ho!"

„Hej, zaprela... zaprela," skočil jej do reči, „a ani neviem prečo. Mal
som halenu novú, i nohavice, i klobúk --- aha, aké stužky sú na ňom! Len
pero chýbalo... mohol som ísť. I háčky som si ako svedčí zapäl, i
všetko... a nepustili ma. A teraz... už je koniec! Veď by ja bol utiekol
-- ale som nemohol prv, len teraz. Keby ste len boli pohoveli -- no už
je darmo." Podhodil nový klobúk a, dolapiac ho, zvŕtal ho medzi rukami.

„Nebožiatko," pohladila ho Bežanka, podajúc mu hodný kus bielej baby. On
zvrtol sa na mieste, že nechce, a bavil sa s klobúkom ďalej.

„Veru, nebožiatko!" povzdychla totka. „A kebys' ho ráno bola videla!
Netrúfala som sa mu zblížiť. Hneď na svitaní začal vystíhať šaty odo
mňa. Ja som mu ich nechcela dať. A ten, ováž si len --- zdvihol na mňa
sekeru. Bol by ma vari zabil, ale ja som mu utiekla... hej veru -- na
staré dni. On so sekerou vošiel do komory -- sňal z truhly vrcheň. Háby
si povyberal a obliekol sa. Ja som našťastie vošla do pitvora a dvere
prichlopila pred ním. Ja, že z rozumu podstúpi -- tak plakal, keď
nemohol dverí otvoriť! Uver mi, tak mi ho bolo ľúto!" Totka zas
zaplakala. Utrela si zásterkou oči.

„Nebožiatko!"

„Nebožiatko... teraz už nebožiatko..." odvrával si husár a odišiel.
Stará, súc rečou rozohnená, nezbadala nič; Bežanka nebránila mu. Bol
tichý ako jahniatko.

„Ale potom ste ho len pustili!"

„Veru to! On vytiahol sekerou haspru; futro celkom odtrhol odo dverí.
Ach-- od rána až dosiaľ mala som s ním toľko trápenia, čo nikdy. A
strachu čo som podstúpila!"

„Len už nehnevajte sa na nás: verte mi, nemám preňho ani noci, ani dňa."

„Nuž nech sa stane vôľa Božia. Ja všetko porúčam Bohu. On najlepšie vie,
čo treba."

##  10.

Husár vyšiel z komory do pitvora a vošiel do izby. Kolo tanečníkov
zväčšilo sa; muzika hrala a podskakovala na pružnej lavici. Primista
stenal a vykrivoval ústa, barbora prehlasovala husle i dupot tancujúcich
svojím dúdú -- dúdú -- dúdú -- dúdú.

Ondráš si to nevšímal. Uprel oči na nevestu a sledoval každý jej krok.
Pod povalou svietila malá lampa, jej šimravé svetlo rozlievalo sa len
úzkym pruhom. Ondráš stál už v polotme. No videl všetko; ako jeho Zuzka
tancuje s mládencami a najmä s ním -- i ako usmieva sa mu! Na jej líci
nebadať ani najmenší tieň pokánia a ľútosti. Všetku úzkosť zotrela
veselá nálada a muzika. Zas je veselá -- šťastná. Hľa, mladý zať pošepol
jej čosi a ona, ako mu prisviedča -- aký to pohľad hodila naň. Dôverný,
plný lásky, nehy a túžby... nemožno, ona musí ho milovať. Ondrášovi to
primoc. Jeho ústa uťahovali sa rozčúlením, bôľom.

„Ako ho rada vidí. Rada vidí... rada vidí." A v očiach mu stemnelo .
Nie-- jagá sa mu v nich. Vidí tisíc hudcov a tisíc mladúch -- všetko
usmievaví, blažení. A zas nevidí nič, ani duše; oči zaliali sa mu
slzami. Obrátil sa a lakťami robil si cestu. Von-- von. Tu nevoľno --
nemožno vydýchnuť.

Vyšiel do dvora i pod cieňu. Sadol na kolesá a dumal, oprúc ruku o
koleso a vložiac do nej ťažkú hlavu. Slza ronila slzu... Zabudnutý,
osamote oddal sa bôľu -- ako dobre mu tu plakať. Zvuky hudby a výskotu i
dupotu tancujúcich v divnej miešanine prichodia k nemu. Dúdú-- dúdú --
počuť cele jasno. No zas tichšie, tichšie... Nečuť nič. Nemota a tichosť
v duši i vôkol neho ako v hrobe.

Snáď svadba odchodí od Bežanov a či husára unáša niečo? Áno, unáša,
ďalej -- ďalej, ta, preč -- preč...

No v izbe dupot, výskot; pre husára nezabolela nikoho hlava. Ba iba
teraz začína sa to pravé veselie. Pitvor aj izba plná divákov, a pod
každým oblokom kopa. Každý s takým živým interesom díva sa, akoby ešte
nikdy nebol videl ani svadby, ani tanca. Hej, videl, videl-- a koľko
ráz! Ale vždy sa to zíde. Tí starí rozpomínajú sa na mladé časy, na
svoju svadbu -- tí mladí dumajú, kedy pripútajú oni takto všeobecnú
pozornosť na seba.

V tom všeobecnom vytržení ozve sa z dvora hrozné slovo:

„Horí -- horí!"

Najprv od oblokov ustúpili skupiny. Nik nepovedal ani slovo, akoby
neponímal, čo je vo veci.

„Horí -- horí!"

Ohlúpené tváre razom obživli. I z desať strán zaznela otázka: „Kde?"

„Aha-- pozrite!"

Bežanovie šop stál v plameni. Vidno, ako slamené snopky odväzujú sa z
lát a spadúvajú do horiaceho sena. Hudba v izbe neutíchla; ešte nedošiel
ta hrozný chýr.

Akási žena vstrčila do obloka hlavu a zavolala:

„Horíte, ľudia-- horíte!"

Hudba zamĺkla -- páry sa ešte nepúšťali. Tancom zaňatí krútili sa chvíľu
-- a, nepočujúc hudby, zastali v nedorozumení uprostred izby. Obruč
divákov začala sa uvoľňovať -- všetko tislo sa k úzkym dverám. Nik
neriekol nič, no tým väčšmi usiloval dostať sa von.

Tanečníci ešte nepochopili, čo sa deje. Jeden rozohriaty vyvolal:

„Hudci, hrajte!"

No z obloka zahrmel zase hlas:

„Horí -- horí!"

Bolo po zábave. Tanečníci nechali naprostred izby svoje tanečnice a
začali sa tisnúť von, k dverám. Mysleli, že vôkol nich už všade oheň; z
bezstarostnosti upadli v druhý extrém, každý hľadel spasiť svoj život.
Pri dverách stisk ohromný. Stony, krik, kliatba stisnutých desno
vynímali sa z tlačenice. Čo boli ostatní, vzdali sa nádeje, že by kedy
vôbec mohli sa dostať von: pošli k obloku. Iní zas kuchyňou. Najviac ich
zostalo v izbe.

Ktorí už boli von, rozmnožovali krik a zmätok: chceli nahradiť, čo
zameškali pre ten stisk, kým vyšli z izby.

„Podložil ktosi, zo šopy vyšlo! Podložil ktosi, nevyšlo z kuchyne!"

„Kto? Lapiť ho! Lapte ho -- chytro!"

Chumáč podnapitých svatov podišiel k maštaliam, nad ktorými horelo. Hľa,
tam pod cieňou sedí ktosi -- na kolesách. Tvár má zakrytú dlaňou.

„Ideš ho sem! Zhoríš tam -- poď von!"

No nehýbalo sa nič. Chlapi vytiahli husára, ktorý hlúpo díval sa na
nich; nerozumel im.

„Čože tu hľadáš? Pakuješ ho!"

On im prisvedčil. „Hej-- idem. Kde je mladucha? Už je čas -- na sobáš.
Poďme!"

„Aha, veď ten -- Bože, odpusť hriechy -- blaznie."

„Alebo je opitý..."

„A má sviatočné šaty! Čo tu robíš-- há?"

„Po mladuchu! Na sobáš-- na sobáš! Čo budeme darmo stáť!"

Hlavou starejšieho blesla myšlienka. „Ľudia, držte ho! Ak by on bol...
naozaj!"

„Veru dosť chytro... rozum mu je nie na mieste..."

Už ho držali. No husár celou silou hľadel sa im vymôcť. Svati nemohli si
s ním dať rady.

„Čo chcete? Pusťte ma... idem po ňu!"

Akýsi ženský hlas ozval sa z úzadia:

„Držte ho! Poviazať ho, aby neušiel! Ak nám obehne podpaľač dedinu,
všetci ľahneme popolom!"

„Poviazať ho -- poviazať."

„Povraz -- povraz!"

„Dajte sem povraz!"

Husár o chvíľu bol o plot priviazaný. Ruky mu stiahli povrazom, že mu
žily na nich nabehli. Nemohol sa hnúť.

Ohňu bola teda šťastne prietrž urobená; palič nestačil obehnúť dedinu a
ukázať mu cestu. Boli všetci istí, že na Bežanovom dome sa obmedzí
nešťastie. Keď už bol zviazaný, nik sa neobzrel oň -- nechali ho pri
plote.

Konečne vyprázdnila sa izba. Na ostatku vyšiel z nej sám gazda.
Prestrašený síce, no úsudok už stačil sa dobyť na povrch.

„Statok-- statok! Poďte mi pomôcť: vyvedieme statok! Chytro -- podusí
sa!"

Chlapci vbehli za ním do maštale. Pri každom volovi bolo ich päť. No tým
ťažšie im šla robota. Čo jeden odopäl-- to druhí zakosílili. Boli bez
rozumu.

Statok vyviedli do dvora.

„Do poľa ho vyhnať, do poľa!"

Bežanka ako zbláznená behala po dvore, kričiac:

„Ratujte nás -- ratujte!"

V zmätku zviazala periny do batoha a vzala ich na chrbát. Takto obťažená
behala a kričala po dvore. Vybehla i na cestu a kričala:

„Horí -- horí!"

Ozvalo sa z veže bitie zvona na poplach. Tieto zvuky smutne niesli sa
dedinou, osvetlenou nešťastným domom.

Pred domom i vo dvore Bežanovie hemžilo sa ľuďmi. Čo zďalša, tí ostali
pri ohni, susedia bežali domov vynášať. Čo je podpaľač aj chytený, čo aj
nepôjde ďalej oheň-- ale pre bezpečnosť. To už taká obyčaj.

Niektorí doniesli kanvy a vane naplnené vodou. To priviedlo ľudí k
rozumu.

„Hasiť, hasiť! Strechu dolu! Vodu nosiť, vodu!"

Húf rozbehol sa po vodu. Každý vzal nádobu, kde mohol. U Bežanov boli už
všetky rozchytané. Hrnce, v ktorých bola pred chvíľou polievka a mäso,
kaša a drobce -- boli už naplnené vodou. Ich obsah -- Pán Boh vie kde!

„Voda je tu!"

„Striekačku-- striekačku!" zakričal jeden chlap.

Až teraz im zišla na um striekačka. Rozbehli sa k richtárovi po kľúč od
búdy dedinskej, kde bola striekačka.

No pán richtár poprehadzoval všetky kúty. Veľkonočným prachom zaplnila
sa celá izba.

„Kľúč-- kľúč!"

„Veď... veď!"

„Kdeže je?" kričali netrpezliví občania.

„Žena ho mala... kdesi ho položila -- neviem."

„Richtárku hľadať! Kde je richtárka?"

„Na tom nešťastnom veselí kdesi."

Rozbehli sa do Bežanov a mali dosť práce, kým našli richtárku.

„Kľúč... kľúč!" kričali jej i desiati.

Pani richtárka nepochopila.

„Čo za kľúč? Od sypárne-- či od armarky?"

„Od búdy... striekačku... kľúč!"

Richtárka siahla za pás a vytiahla viazanicu kľúčov. Prebrala ich po
jednom ako ruženec na peknej mosadznej retiazke, ktorou sa jej bol
hodinár zavďačil.

„Ja ho nemám... bude dakde pod povalou."

Chlapi bežali k richtárovi a jeden nad druhého kričali:

„Pod povalou... pod povalou!"

Ale pána richtárova povala nebola malá. Pod ňou šesť trámov a na každom
dvanásť špár, utvorených doskami na ne pokladenými. Hľadá pán richtár,
hľadajú chlapci, navyťahujú kopu kadejakých kartičiek, škatuliek --
úradných prípisov. Tam bol aj obecný archív. Jeden našiel i britvu s
mydlom a všeličo ešte -- no kľúča nič. Pán richtár šúchal rukou po špáre
a vykríkol:

„Tu je -- chytro po striekačku!"

Chlapci uháňali po striekačku. Otvorili búdu, odpratali richtárove
konope a snopky tam naukladané a konečne dodrgáňali sa s ňou k ohňu.

Oheň za ten čas nezaháľal. Maštale, humno i záčin stáli v plameni.
Strecha nad maštaľami už spadla, začína prehárať povala. Oheň začína
oblizovať už dach na izbe. Ľudia znášajú z pôjda, čo možno, i
vyprázdňujú izbu a komory. Bežanka vzpiera sa tomu:

„Nechajte mi moje veci! Idú ma obkrasť -- všetko mi berú!"

A každého, kto dačo niesol, zastavila a vynesenú vec zaniesla za vodu do
sadu. No ľudia nemali jej za zlé, že ich za zlodejov drží. Ach, človek
osprostie, keď príde do takého nešťastia.

Na striekačku vysadol jeden gazda -- ostatní nosili vodu. No divná je to
sprava. Čím viac lejú do kasne, tým viac vyteká z nej. Voda preliala sa
dnom akoby riečicou.

„Zamazať ju... hlinou!" kričali čo múdrejší.

„Zamazať... Zamazať!" kričali za nimi čo sprostejší. No nikto sa nemal k
ničomu -- nebolo hliny.

Konečne skočí ktorýsi k Bežanke.

„Dajte mi múky... máte?"

„Nemám ja už ničoho! Obkradli ma... ozbíjali... podpálili... poodnášali
všetko!"

„Kde sú múčnice?"

„A ja viem? Tam kdesi..." ukázala do sadu.

Chlap bežal do sadu, nasypal do kanvy múky, nalial do nej vody ---
vyhrnul rukávy. Kým prišiel do dvora, už v kanve bolo cesto.

„Preč... preč! Zamazať... zamazať!"

Špáry zamazali a o chvíľu striekačka bola plná. Dvanásť chlapov ťahalo
sochor; hrubý prúd vody lial sa na šinkový krov. O zadné stavy neobzrel
sa už nik. Tým nebolo pomoci.

##  11.

Poviazaný husár oprel sa o plot. Po tuhom zápase s chlapmi a rozčúlením
zoslabol. Spánok mu prichádzal na oči. Ach, tak by si pospal, ale
nemožno ľahnúť: čo sa raz pohne, pocíti bolesť poza päste. Oheň ho
nezaujíma, ani trma-vrma vôkol behajúcich ľudí. Ani nepochopuje, čo sa
to vôkol neho robí. Snáď to pokračovanie veselia. Z ľudí nik neobzerá sa
oň. Načo? Ujsť im neujde, je poviazaný, a vypytovať sa ho, čo to urobil,
teraz, v najväčšej súre, nikomu nenapadne. Aj tak nenie pri zdravom
rozume a zajtra ho iní chytia na otázku.

Ako prišla striekačka, všetko sa skupilo vôkol nej. Jedni nosili vodu,
druhí ťahali sochor, niektorí oddychovali, celembajúc rukami, iní dívali
sa, ako horí -- so založenými rukami. Omarený husár postojačky driemal,
tu i tu strhol sa zo sna a poviazané ruky zaboleli ho. Vtom príde k nemu
ktosi a zavolá naň:

„Ondráš -- Ondráš!"

Strhol sa, otvoril naširoko oči a úsmev, mdlý úsmev poletoval mu vôkol
širokých úst.

„Čo tu robíš?" pýtali sa ho ešte raz.

„Idem-- idem. No, poďme -- na sobáš. Pozri; ráno ma zapreli do komory a
nepustili ma po teba -- teraz priviazali ma zas o plot."

„A prečo ťa priviazali?"

„Že som ťa prišiel volať. Pozri, mám nové háby; i nohavice, i halenu.
Klobúk mi ktosi vzal. Ale preto nič -- poďme!"

„Ale si priviazaný."

„Pusť ma, Zuzka. Ruky ma už bolia... tak mi stŕpli!"

Zuzka s vencom na hlave a v sobášnych šatách, ale uvláčaná, ucundrovaná.
Nosila i ona vodu a poliala sa ňou. Jej podkasané oplecko, ktoré pred
oltárom jagalo sa belotou, vyzeralo už ako zamastená valachova košeľa.
Zhýbla sa nad Ondrášom a odväzovala mu povraz.

„Nedá sa-- mocne ťa zviazali."

„Hej, mocne, i do komory ma tak mocne zapreli. Ale ja som ju otvoril.
Odtrhol som haspru i závesy. Rozopni mi halenu, na kabátiku visí zibák."

Zuzka rozopäla jeho halienku; pod ňou na kabátiku uviazaná biela
tkanica. Potiahla ňou, i vynoril sa z vrecka zibák. Husár cítil jej dych
na tvári --- zabúšilo mu srdce. Čo prišla, ovievala ho ustavične
hrebíčková vôňa. Ondráš bol omámený. O chvíľu vstal oslobodený, zamával
rukami vo vzduchu.

„No, a teraz poďme. I večer nás zosobášia."

„Ale ja som už -- s Janom Dúbravovie."

„Ozaj, ozaj! Už mi povedali -- zabudol som. Oneskoril som sa... šak ste
ma dlho čakali? Mohla si ma ty prísť vyslobodiť ako teraz. Ach, totka...
totka! Nuž nepôjdeš so mnou, nepôjdeš?"

Zuzke uľútilo sa ho. Výčitky svedomia sklátili ju.

„Nečakala som ťa -- nečakala. Ja som nechcela ísť za teba -- to som ťa
len klamala. Vieš? Klamala som ťa, chcela som ísť za Jana Dúbravovie, a
teba som zaviedla. Preto nás Pán Boh takto potrestal!"

No husár nepochopoval, čo mu to vraví. „Oneskoril som sa, hej... ale ja
som nie vina. Keby nie totka... ale do komory ma zaprela."

Zuzka mu chcela všetko vysvetliť, aby videl skutočnosť tak, ako je.
Chcela, aby ju preklial, možno by bolo jej srdcu trochu odľahlo.

„Vieš, Ondráš-- ja som ťa klamala. Mňa nestrojili za teba, ale za Jana
Dúbravovie... Vieš?"

„Hej, za Jana Dúbravovie -- hej. Keď som nechodil ja, šla si za Jana
Dúbravovie. No už je neskoro -- neskoro!"

Zuzka zalomila rukami.

„O rozum prišiel -- o rozum! Bože, ja som všetkému vina -- nik iný!"

Oheň už neprešiel na izbený krov; striekačka mu zahatila cestu. Zadné
stavy prašťali: zbožie, čo bolo v záčine zvezené, doháralo.

Od striekačky pribehla k horiacim stavom Bežanka. Z prvého ľaku prebrala
sa už ako---tak: začala rozmýšľať, čo by bolo ešte ratovať. Tu a tam
obďaleč vidí husára a pri ňom dcéru. Zišli jej na um husi.

„Kde sú husi? Moje husi radostné!"

Bežala k striekačke, či nikto nevypustil jej husi. No nepochválil sa jej
tým nikto. Každý krčil ramenami. I zoberie sa pred maštaľ a zavolá:

„Šura---šura! Šurička moja... šura---šura!" Z maštale ohlásila sa jej
stará známym gagotom.

„Ľudia-- ratujte! Ľudia!"

Od striekačky pribehlo pár chlapov.

„Čože je zas, čo?"

„Husi... moje husi v maštali! Zhoria mi, nebožiatka -- ratujte!"

„A ja že čo!" ozval sa hrubý hlas z tlupy. „Čo len husi-- preto ešte
môžete gazdovať."

„Ale to je nie hus ako hus! Tá vyvedie po dvanástoro z roka na rok. Ja
sa tu pominiem, ak prídem o ňu!"

„A už veru prídete! Pozrite, povala už hneď prehorí. Ktože bude vážiť
životom -- pre hus!"

„Joj, moja hus! Nikdy -- nikdy ťa neuvidím!"

Husárovi až teraz otvorili sa oči: akoby mu bol závoj spred nich sňal.
Hľa, čo vidí? Všade oheň, plno ľudí, čo bránia. Iba on stojí ako ten
kolík v plote. A tu Zuzka i testiná, ako želejú za husou, za tou, ktorá
mu k mladuche dopomohla. Zhodil halenu a smelo vbehol do maštale. Cestu
vedel dobre; už raz vypúšťal husi z malého cárku, čo je tam v kúte. Dymu
plná maštaľ -- no on vie spôsob. Zohol sa; nad zemou bola ešte nízka
vrstva čerstvého vzduchu. Odhačkoval.

„Hybaj von! Hybaj... chytro!" kričali naň zvonku chlapi.

„Pusť ich von, veď ony pôjdu! Šura---šura!"

No husi nehýbali sa. Husár skrčený vošiel do klietky a vyhnal ich.
Osprostené, rozospaté nevedeli kam. Ondráš kričal za nimi:
„Hinda---hinda!" A Bežanka spred maštale: „Šura---šura!" I stariga
podišla k dverám ku gazdinej, hútoriac svojim mladým, čo sa za ňou
zakrádali: „Ta---ta---ta, ta---ta---ta..."

Stariga skočila z vysokého prahu, berúc sa ku gazdinej -- tu zhrmelo a
iskry, vyletevšie dohora, osvietili naďaleko horizont.

Nad maštaľou už niet povaly -- prepadla sa i s hrubou vrstvou na nej
rozžiareného sena. Oheň sa opäť vzňal -- nedohorené seno dávalo mu
množstvo potravy. Z úst gazdinej a chlapov vydral sa divý výkrik a
všetci v nemom úžase hľadeli na dielo.

Hus, zostrašená hrmotom, oslepená žiarou, dala sa do letku a padla do
maštale s obškvŕknutými krídlami -- k svojim mladým a husárovi. Plameň
ju, vystretú, ako nejakú lahôdku oblizoval.

„Vodu sem... vodu! Háky -- striekačku!" kričali chlapi, zotaviac sa z
úžasu.

„Háky, vodu -- chytro! Na husára povala padla!"

„Trest Boží, že podpálil..." poznamenal múdry starejší.

A už boli všetci pri maštali, oblievali steny; niektorí odvážili sa dnu
a oblievali horiace trámy a hlavne z dosák povalových. Vyťahovali hlavne
hákmi, rozžiarený popol klesal vždy nižšie a nižšie --k zemi. Za jedným
hákom vyvlieklo sa čosi čierne...

„Môj syn -- môj syn radostný! Prišiel si mi, prišiel na hodný sobáš! Už
nebudeš nikomu zavadzať!"

To bola stará totka. Všetci sa jej ustúpili a so sústrasťou zdieľali jej
bôľ. Múdry starejší poznamenal:

„Hja, trest Boží -- trest Boží! Podpaľači mu neujdú!"

Totka nepočula, čo vraví.

Maštaľ dohasili, zrub skoro celý zostal. Ani izba sa nechytila; nebolo
našťastie vetra a ani podpaľač neobehol dedinu.

Na druhý deň, keď Bežan čistil pohorelisko, medzi hlavňami našiel čosi
obhoreného. Uhádnuť, čo by to bolo, nemohol nikto...

Hneď v ten deň odbavoval sa pohreb. V jednej truhle husár aj tá obhorená
mäkká masa, nájdená medzi hlavňami.

Zváča nemohli nikde nájsť. Múdry starejší nepoznamenal teraz:

„Hja, trest Boží -- trest Boží!..."
