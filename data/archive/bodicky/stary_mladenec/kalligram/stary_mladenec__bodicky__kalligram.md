# Starý mládenec

V čase usporiadania pozostalosti po nebohom pánu Jánovi Khnassko
z Kňažkovej prišiel som na list hodného objemu s nápisom: „Môj život." S
privolením patričných dedičov chcem vám ho sprostredkovať.

„Narodil som sa v kúrii môjho drahého otca v Kňažkovej, kde pri
jednoduchom domácom vychovávaní usilovne som navštevoval našu dedinskú
školu. Môj otec, čo aj chudobný, nechcel ma priviazať k nášmu dedičnému
hospodárstvu, ale vidiac, že mnohí mladí zemania po krátkom voňaní
prachu vyšších škôl stávajú sa najprv čestnými, potom skutočnými
úradníkmi slávnej stolice, rozhodol sa aj mňa najmenej pre vicišpánstvo
vychovať. Túto krásnu budúcnosť natoľko mi prehúdali, že som aj sám tomu
uveril a seba za budúceho vicišpána považoval, čo mi posmešné meno
„vicišpán" u mojich dedinských spolužiakov získalo. Poslali ma do
Gemera, kde maďarský rozum na holby merajú. Stalo sa pravda, že v
prednáškach nevládajúc sledovať vysoko vzletný maďarský sloh pána
profesora, okusoval som nebárs po vicišpánsky príkrosť toho trestu,
ktorý som sám zamýšľal v budúcnosti tak štedro rozdeľovať. Po vybavení
dvoch rokov oddali ma do Štiavnice. Tu mi vznikol okrem ideálu
doneseného z domu ešte iný, ale tým pochváliť sa rodičom mi zabraňovala
vrodená bázeň pred palicou. Vám to nezatajím: zaľúbil som sa -- a to
môjmu budúcemu stavu primerane -- do dcéry banského radcu Rattera. Žil
som v snách, kde som si nasníval, ako na štvorzáprahu rozvážať budem
milovanú Adelu po stoličnom meste, poklony zo všetkých strán budú sa
sypať, pravda, hlavná čiastka z nich, pri všetkom nadšení za Adelu,
týkala sa mňa. Hľadal som prostriedky, ako sa zblížiť k milovanému
predmetu, ktorý o tom všetkom nič nevedel, ale raz vynájdené a odobrené
ostali bez prevedenia. Lepšie tak pre mňa, ďalej som sa kochal v blahých
myšlienkach. --

Prázdniny strávil som v rodičov­skom dome a môj otec, keď nechcel pristať
na moje pisárske plány, za ktorými aspoň pred zrakom mojím jasala sa
krásna Adela, ponáhľal som sa do Prešova počúvať práva. Známosť zo
Štiavnice obťažovala mi čítanie pandektov a pri spomínaní slova „corpus"
moja mladi­stvá obrazotvornosť primyslela si aj meno Adela, čo časom
svojím všetko vyšumelo, za­tlačené chudobnou prítomnosťou. Išlo hlavne o
hmotné zabezpečenie; pokladnica rodičovská začala vyschýnať a moje
„nevy­hnutné" potreby vzrastať. Správca kolégia bol mi na dobrej pomoci,
opatriac mi výnosnú stanicu učiteľskú na vyššom dievčenskom ústave.

Bola to rozkoš, medzi dvanásť- až šestnásťročnými slečinkami
autoritatívne si vystupovať v tom povedomí, že najmenší znak mojej
blahosklonnosti stretne sa s tým najväčším potešením u mojich žiačok.
Kto by im chcel vziať túto radosť? Ja najmenej; stal som sa samou
blahosklonnosťou, najmä voči šestnásť­ročnej Matilde, grófke Rejsky.
Myslíte, že som vysoko rúbal? Povážte právnika, znajú­ceho všetky stupne
politického úradníctva od kancelistu až po kancelára! Ktorý z nich nie
je vystavený túžbe po vysokom a mastnom úrade? A koľkí sú, ktorí by
nevideli v sebe zosob­nené schopnosti, oprávňujúce k neobyčajnej kariére?
Ja som cítil, ba s istotou vedel, že očakávanie drahého otca --
vicišpánstvo -- ďaleko prevýšim a tá istota utvrdzovala ma v dvorení
Matilde. Blaženého dumania dosť bolo v Štiavnici; pozbieral som všetky
znalosti načerpané zo zaľúbených kníh, aby vy­znanie mojej lásky skvele
dopadlo. Ako sa do toho chytiť? bola ďalšia otázka.

Neočakávaná ostýchavosť nedala k výrazu citov mojich prikročiť, zostalo
len pri chválení usilovnej žiačky Matildy. Keď som to už sám zunoval a
za­ľúbené pohľady cestu mi prekliesnili, osmelil som sa vyznať náklonnosť
k pracovitej „žiačke" Matilde. „Žiačka" musela vystať, aby len „Matilda"
ostala. Ja právnik, zeman práve tak ako gróf Rejský, nádejný Boh vie čo,
musím rezolútne vystúpiť. Stisol som krásnu rúčku a ticho do ucha
pošepol: „Matilda, ja vás ľúbim!" Za to sa mi dostalo názvu z krásnych
grófskych úst: „Neočatý!" a v ten samý deň vypovedanie z ústavu. Tým sa
skončila moja ľúbostná história a pretože deficiente pecu, deficit omne
nia, preto aj moje právnické štúdiá.

\*\*\*

Tichá Kňažková odpočívala v nočnom spánku, keď som sa umorený vracal z
púti ne­slávnej právnickej. Osvetlené okná len jedného domu prezrádzali,
že jeho obyvatelia ešte bdejú. Bola to naša škola. Hnaný zvedavosťou
vyhľadal som si škárku na záclonách; zjavil sa mi obraz, dosiaľ hlboko v
srdci zapísaný. Na posteli ležala pani uči­teľka, oči spánkom privreté,
ale rýchlo sa dvíhajúce prsia prezrádzali chorobný stav. Na nízkom
stolčeku pri posteli sedelo mladé dievča, oči na chorú upreté pozorovali
každý pohyb a ruky k modlitbe zložené prezrádzali výraz srdca hľadajúci
potešenie u Boha. -- Kto je tá skrúšená modliteľka? Daromné všetko
namáhanie, pamäť nebola v stave uhádnuť, že z malej učiteľovej Aničky
mohla časom vyrásť taká spanilá panna. Štekot psa ma vytrhol z
obdivovania a aby ma čo nepovolaného vyzvedača nespozorovali, nasmeroval
som moje kroky k rodičovskému domu. Zo sna vytrhnutí rodičia nechceli
veriť zraku svojmu, keď uvideli navráteného synáčika, až kapacitovaní po
vrelom vyobjímaní materinskom, nevrlom pokrútení hlavy otcovskej a
krátkej improvizovanej večeri dopriali mi nočného odpočinku.

Druhý deň bol venovaný dôkladnému exámenu, ktorého výsledok bol ponechať
ma v rodičovskom dome dotiaľ, kým sa mi nejaká služba nenahodí, teda na
neurčitý čas. Mojou starosťou teraz bolo kľukatými cestami dozvedieť sa
od matky o stave choroby pani učiteľky a v spojení s tým o všetkých
okolnostiach učiteľského domu.

„Mamička moja, či by sme nešli navštíviť chorú pani učiteľku? Aj ona
rada chodievala k nám," nadštrkol som mojej matke.

„Nedbám, syn môj," povie ona, „je to kresťanská povinnosť." Vybrali sme
sa a mne sa v škole tak zapáčilo, že som k návšteve školy zabúdal
volávať mamičku so sebou. Anička ma okúzlila svojím nenúteným
pohybovaním, prirodzenou krásou. Pretože ale pri zaliečaní je prvá
požiadavka zabezpečiť si matku, stal som sa samou úslužnosťou aj
neprekonateľným opatrovníkom chorej. To mi získalo dôveru. Pálilo ma v
srdci a často i na jazyku, ale smutné položenie chorej zabraňovalo slovo
preriecť. Spočiatku považoval som celú vec ľahkomyseľne, moje dvorenie
krásnej Aničke bolo akoby cvičením sa v ľúbostných úlohách. Neskôr, keď
som sa vžil do domácich okolností, videl tú seba premáhajúcu lásku zo
strany jednej i druhej, počal ovievať aj mňa duch tej skutočnej lásky,
úslužnosť nebola viac vypočítaná a pozornosť venovaná Aničke párila sa
so zaslúženou úctou. Keď chorá trpela, pripojil som k prúdu Aničkiných
sĺz aj ja z mojich, keď poľahčenie cítila, rozpaľoval som radostnou
žiarou mojich očí radosť Aničkinu. Kňažková stala sa mi najmilším
miestom svete a predtým nenasýtená ctižiadosť najvyššou hodnosťou v
stolici našla uspokojenie v predstave budúceho života v tichom
rodičovskom dome, pravda, s Aničkou.\
Rodičia si nevedeli vysvetliť to moje nápadné zaľúbenie sa do tichého
dedinského života a neborká matka si to tak vysvetľovala, že moja
prílišná láska voči nej nechce ju zarmucovať nespokojnosťou. Pod rukou
hľadali mi nejaké zamestnanie v stoličnom meste a raz sa otec vrátil zo
svojej cesty s vyjasnenou tvárou, volajúc: „Dobre je, syn môj! Nebudeš
sa už dlho nudiť na dedine, našiel som ti miesto u pána ablegáta
Klatkayho v Prešporku." Tá správa ma omráčila ako blesk, nevedel som
odpovedať, zarmútiť otca odoprením, nebolo smelosti pozbaviť seba
najblaženejších okamihov, nebolo ducha. Našťastie, otec ako pozorný
hospodár nemal času pozorovať účinok jeho správy na mne, a tak
nepozorovaný mal som dosť času ponáhľať sa do školy.

Nikdy mi nebola cesta do školy taká dlhá ako vtedy, myšlienky sa mi v
hlave rojili, nepozorujúc ani prívetivé príhovory sedliakov idúcich po
práci, vbehol som do izby. Matka spala; Aničkinu podávanú ruku pritisol
som k ústam a prvé slovo -- zabudnúc na pozdrav -- vydralo sa mi:
„Anička! Či ma pustíte do sveta?" Ona neznajúc dosah otázky mojej
odpovedala: „Nepustím," ale po krátkom rozmýšľaní doložila: „Čo vás
pohlo k tej otázke?" Rozpovedal som nemilú otcovskú správu, pozorujúc,
že Aničkino čielko sa zaťahovalo mráčikmi a jedna slzička sa začala
vkrádať do oka. Bol som načistom. Anička ma ľúbi, protiviť sa budem,
nepôjdem. Mlčali sme, až Anička mlčanie pretrhla: „Odpustite moje
nerozmyslené slovo, protiviť sa nesmiete rodičovskej vôli. Či chcete
zarmucovať tých, ktorí vaše dobro na srdci nosia? V Kňažkovej
nedosiahnete vám príslušného cieľa. Pustím Vás!" Obdivoval som to
opanovanie citov. My muži sme neschopní toho, len útle ženské srdce k
vôli milovanému sa zaprie; my ľúbime sebe k vôli, žena ľúbi k vôli nám;
my ľúbime, aby sme my šťastní boli, žena ľúbi, aby v šťastí našom našla
šťastie svoje. To sebazaprenie ma ešte väčšmi rozohnilo a utvrdilo v
tom, nedať sa zbaviť pre nádejnú skvelú budúcnosť skutočnej blaženosti.
--

Doma ma očakávali veselé tváre; matka zhľadúvala batožinu, opravujúc
staré šaty, otec vyratúval, koľko tvrdých toliarov mi bude treba k
zakúpeniu nových.

„Na šťastnú hodinu si sa narodil, syn môj," vítala ma matka, „keď rovno
medzi ablegátov sa dostaneš!"

„Nežiadam si také šťastie," odpovedám, „radšej len doma ostanem."

„Ako? Doma? -- V Kňažkovej sa nevyučíš ani za vicišpána, ani za
ablegáta, musíš ísť do sveta. Pravda, rada ťa mám doma, ale i keď otec
hovorí, a ten s múdrymi pánmi obcuje, že musíš ďalej, pristávam na slová
otcove."

„Ale mamička," poviem prosebným hlasom, „či vás samotných doma nechať?
Star­nete, slabnete a hospodárstvo potrebuje mladú silu. Vďačne sa vzdám
všetkých výhľadov na vicišpánstvo a ablegátstvo, keď len drahým rodičom
môžem byť na pomoci."

Mamička bola odzbrojená, slzy radosti liali sa jej po tvári, slovám
mojím verila a ja som dúfal v nej výborného spojenca u otca nájsť.

Priblížime sa k otcovi. Matka uradostená nad toľkou synovskou láskou
zopakovala pred otcom všetky tie dôkazy, ktoré som bol použil za prí­činu
môjho zostania doma.

„Ty ľahkoverná žena," nie veľmi priazni­vým pre mňa spôsobom začal otec,
„myslíš, že to všetko pravda, čo ti drahý synáčik na­hovoril? Bol som
pripravený na jeho odpor, ale že si matka na jeho stranu zastane, som
nemyslel. Dávno sprevádzam kroky jeho a viem, že pán učiteľ rád by videl
svoju dcéru čo urodzenú paniu Khnassko a mladý pán sadol na lep. Pre
učiteľovu Aničku sa mu nechce z domu a nie pre nás. Či tak, pán syn?"

Miesto odpovede sklopím oči do zeme, bokom pozriem na matku, chcejúc
zvedieť, či aj ona prisvedčí slovám otcovým. Zdalo sa, že argumentácia
účinkovala.

„Vidím," pokračuje otec, „že som trafil klinec na hlavu; takže mi
povedz, čo zamýšľaš s Aničkou?"

Povzbudený miernejším otcovým hlasom rieknem: „Vezmem si ju za ženu a
budeme hospodáriť."

„Pekné myšlienky," rozvažuje otec, ,,či si ale pomyslel, čo je to? --
Nakrátko ti vysvetlím vec. Ženíme sa preto, aby sme si samotný život
osladili; pri ženení musíme hľadieť na to, aby žena bola bohatá, pri
chudobe o sladkosti života ani reči byť nemôže -- všetko hovorím zo
skúsenosti; ďalej na to, aby bola pekná; špatná tvár ani bohatstvo
celkom neokrášli; hľadieť na to, aby bola vzdelaná, vzdelaný človek
potrebuje spoločnicu života, s ktorou nielen o koscoch, hrabáčoch,
chlebe a statku, ale aj o vyšších veciach zhovárať sa môžeš, veď som
snáď nadarmo toľké peniaze na tvoje školy nevyhodil?? Konečne na to, aby
bola z dobrého rodu, ktorý za svojho novotného priateľa platné slovo
predniesť môže."

Vidiac, že smelé vystúpenie mi len osožiť môže, dal som sa do
vysvetľovania otco­vých slov na moju stranu: „Všetko to som našiel u
Aničky," -- otcova tvár sa zvedavosťou naťahovala -- „ona je bohatá, má
dvoje zdravých rúk a chuť do práce, je pekná," -- otec pokýval hlavou --
„je vzdelaná, sta­točne si vedie, má srdce na pravom mieste, rada ma bude
mať; čo sa týka dobrého rodu, ani o tom niet pochyby, poctivosť
rodičov­ská je najlepším odporúčaním pre dcéru."

„Bude z teba ablegát," ironicky pozna­menal otec, „znáš sa vyrúbať. Jedno
ti musím povedať, čo bezprostredne ženeniu predchádza. Kto sa chce
ženiť, musí mať zabezpečenú postať. My sme vyžili na našom skromnom
majetku, keď sa ty so sestrami podelíš, ne­ostane ti ani polovička. Ja čo
otec, starajúci sa o dobro svojich detí, chcem ti lepšiu budúc­nosť
zabezpečiť. Ako vidno, aj sám svojou výrečnosťou ukazuješ schopnosti k
vyššiemu; o dva dni pôjdeš do Prešporku. To je moje posledné slovo!"

S otcom nedalo sa žartovať. Vybral som sa ešte raz do školy -- na
rozlúčku. Tam ma čakalo prekvapenie; miesto dovtedajšieho radostného
prijatia našiel som zarazených a pán učiteľ podal mi list, ktorý práve
držal v rukách. List, na ktorom som poznal písmo môjho otca, znel:

„Vľúdny pán učiteľ!

Za moje doterajšie dobrodenia odmeňujete sa nevďačnosťou. Môjho syna
hľadíte odviesť od tej cesty, na ktorej jedine šťastným byť môže.
Nemyslite, že vôľu svoju neprevediem, on pôjde a ubezpečujem Vás, že
Vaša dcéra podľa túžob Vašich mojou nevestou nikdy ne­bude.

Ostávam v Kňažkovej

Ondrej Khnassko."

Mlčky podal som list naspäť statočnému mužovi, ktorý si takú urážku
nikdy nezaslúžil a slzami pretŕhaným hlasom prosil za od­pustenie. Pán
učiteľ ma utešoval, hoci sám po­tešenia potreboval. Aničku som nevidel a
na moju otázku odpovedali akosi v rozpakoch, že šla do susednej Dubovej
na­vštíviť svoju priateľku. Ťažko mi padlo odchádzať zo školy bez toho,
aby som Aničku neodprosil, keď z roz­pakov rodičovských bolo zjavné, že
Anička následkom listu môjho otca pre vyhnutie podozrenia schválne vyhla
rozlúčeniu. Odišiel som zarmútený a na druhý deň s ťažkým srdcom opúšťal
Kňažkovú.

Nový život, nové dojmy, nové okolnosti vyrazili ma z doterajšej koľaje.
V hlučnom veľkomestskom živote pri spoznaní toľkých nových vecí pominuli
idylické názory a celým zápalom mladistvého srdca hodil som sa v prúd.
Niekedy v okamihoch samoty túžil som po tom, čo sa doma tak nerado
opúšťalo, ale búrlivá každodennosť ma vytrhla z rozjímania. Aničku
zabudnúť predsa mi nebolo možno, a keď čas pomáhal zmazávať z pamäti jej
krásne ťahy, ostávala mojím strážnym an­jelom ako postava neurčitých
ťahov.

Môj principál Klatkay, spojený zväzkami rodinnými s mnohými prednejšími
rodinami, otvoril mi prístup do prešporských salónov. Uvidel som nový
život a na prvý pohľad javilo sa mi všetko leskom zlatom; v ďalšom
priebehu rozoznával som zlato od pozlátky.

Na jednej zábave videl som aj lásku z mo­jich právnických časov -- grófku
Matildu Rejsky; skvela sa čo hviezda prvej veľkosti, nosená svojou
krásou, rodičovským bohatstvom a postavením. Vôkol hviezdy točilo sa i
celé množstvo bludíc v podobe panských švihákov, žiadostivých jedného
milostného po­hľadu, aby sa ním mohli honosiť. Poznala ma, a zvláštne, po
tak príkrom výstupe do­stalo sa mi šťastia byť osloveným a predstaveným
ako starý známy. Prijal som to úctivo, ale ľahostajne, vidiac, že by
rada o jedného zväčšila ten záprah, ktorý si tak hrdo vykračuje v jej
triumfovom kočiare. Následok ľaho­stajnosti bol, že urazená ženská pýcha
chcejúc vôľu svoju na každý pád previesť, dala ma skrze svoju matku k
večierkom povolať, aké povolanie vyznačením súc, nemohol som odo­prieť.
Dostavil som sa a po učinených povin­ných poklonách úmyslom mi bolo
utiahnuť sa, cítiac, že som v spoločnosti veľmi po­bočnou, ak nie
najnepatrnejšou osobnosťou, ale Matilda vytiahla ma z tichého úkrytu do
hluku spoločenského. Zamýšľaná zdržanli­vosť musela ustúpiť pravidlám
zdvorilosti; ponúkol som Matilde rameno.

„Neobdivujete moju dobrú pamäť," oslo­vila ma, „keď som vás po dvoch
rokoch v takej početnej spoločnosti poznala?"

„Prijmite moju vďaku, milostivá grófka," tak mi diktovali naučené
formulky, „obdivu­jem vás tým viac, že človek v mojom veku sa v krátkom
čase nápadne mení."

„Pravdu máte, meníme sa nielen v po­stave, ale aj v citoch. Niekedy s
úsmevom, niekedy s poľutovaním považujem svoju minulosť; mnoho sa mi
prihodilo, čo srdečne ľutovať musím."

„Moje city sa tak rýchle nemenia a dva roky sú taký krátky čas, že som
najmenšiu zmenu nepobadal," doložím dvojzmyselne, vediac, kam jej reč
cieli.

„Vy ste stálejší, ale mám nádej, že ma teraz v stálosti neprevýšite,"
skončila rozhovor a pridala sa k inému kruhu spoločnosti.

V prvom okamihu nepripisoval som jej slo­vám mnoho obsahu, mysliac, že sú
na kopyto iných v spoločnostiach užívaných na­bíjané, kde sa často
hovorí, len aby sa ho­vorilo. Na iné myšlienky priviedla ma tá okolnosť,
že sa mi Matilda akoby naschvál vy­hýbala. Ten jej skutok mohol mať stá
príčin, ale práve to množstvo príčin dopúšťalo množ­stvo domnienok, z
ktorých som si vybral a za neomylnú uznal, že Matilda sa ma stráni pre
prílišné prezradenie svojich citov, teda jednoduchá ostýchavosť. Len pri
rozlúčke, venujúc mi jeden milostný pohľad, pozvala ma k častejším
návštevám ich domu, čo matka, naučená vyplniť i tú najnezmyselnejšiu
žiadosť svojej jedináčky, ochotne potvrdila.

Bola to noc po zábave! Obrazy stráve­ného večera sa mi mihotali v divnej
zmesi, z ktorej jediný bod zjavil sa mi v úplnej žiare, a to bola krásna
Matilda. Vedľajšie obrazy sa stratili, ostala len ona sama. Čo to? Pri
nej pozorujem druhú postavu, ktorá s ňou závodí. Poznal som a nechcel
poznať, počul som jej hlas, ale Matildin milostný pohľad zaujal môj zrak
i sluch. Závodili dlho, až krásna Matilda vrelý bozk vtisla na moje ústa
a ja som ju zovrel do náručia -- tá druhá postava zmizla.

V radostnom rozochvení otvorím oči. Bol to sen -- lež čo si mladá krv
všetko nepribásni? Včerajšie slová zneli v mojich ušiach zvučnejšie,
videl som sa byť ľúbeným, ľúbil som i ja. Hlavná túžba bola včerajšiemu
pozvaniu urobiť zadosť.

Vyhliadol som si primeraný čas a nesený na krídlach lásky ponáhľal som
sa sľub zameniť. Oznámenému dostalo sa mi bezodkladného prijatia.
Matilda zabudla na včerajšiu ostýchavosť. Prvá návšteva netrvala dlho,
ale vychádzajúc z matkinej a dcérinej srdečnosti, cítil som sa byť
pohnutým podobné návštevy častejšie opakovať. Darmo som čakal na
príhodný okamih môcť moje srdce Matilde otvoriť, ona vždy uviedla
rozhovor do každodennej koľaje, len pri spomienke zábav, keď moja kráska
zo žiarlivosti naproti rovesníčkam ostré výpady na jednu, druhú stranu
robila, aby som náklonnosti mojej k nej koľko toľko výrazu poprial,
povinnosťou mojou bolo: vyhlasovať jej prednosť za nepochybnú.

Túžil som po okamihu, kde vysloviac hlbokú lásku moju dozviem sa z úst
vlastných Matildiných blaženosť opätovanej lásky. Po zábave u vyslanca
N., na ktorej som nebol prítomný, bola pri mojej návšteve Ma­tilda
samotná, ale zdalo sa mi rozladená. Zdanie ma neklamalo; po privítaní
nasledo­vala skúška:

„Viete, že včera bola zábava u vyslanca N.?"\
„Viem," odpovedám s podivením.

„Vedeli ste i to, že som bola pozvaná?"\
„Vedel."

„Prečo ste tam vy neboli?"\
„Preto, že môj principál v nebárs dobrých pomeroch žije s vyslancom N."

„Vám je teda viacej vrtoch pána princi­pála ako ja?"

„Aká to otázka, milostivá slečna? Kto mi je prednejším nad vás? Možno,
že to ne­viete, moja nespôsobnosť nedopustila mi o tom uvedomiť vás, ale,
keď zdáte sa pochybo­vať, zaprisahám sa, že každé slovo vaše je mi
rozkazom, a čo by mi život obetovať prišlo, vďačne ho obetujem za vás!"

„Odpusťte, nechcela som tak hlboko za­siahnuť, presvedčená o pravdivosti
slov vašich, ale aby ste ma nabudúce v tejto viere udržali, musíte
šetrnejším byť naproti mne a nedať sa celý večer darmo očakávať."

Už som bol v záprahu a na vďaku za­priahnutia som pobozkal podanú okrúhlu
rúčku.

Kruh zbožňovateľov sa zväčšil o jedného a bol som jedným z
najoddanejších. Síce sa mi niekedy zdalo, akoby iný bol nado mňa
vyznačený, lež jeden pohľad a chlácholiace slovo vypudili žiarlivé
myšlienky. Spojil som i otcovu i moju teóriu o zdarnom manžel­stve v
jedno, poveterné zámky jeden druhý striedali, hviezda nachodila sa v
zenite. Ruch od krátkeho času v paláci grófa Rejského panujúci nedala mi
prílišná zaslepe­nosť spozorovať, až sa nielen verejne ho­vorilo, ale
matka mi predstavila Matildu ako snúbenicu grófa Alfréda Vadóczyho.
Očakávali blahoželanie; krásne blahoželanie mohlo sa zo srdca zúfalosťou
naplneného vyprúdiť. Na šťastie naučili ma vyššie spoločnosti aspoň
čiastočne ohlušiť hlas srdca; nedal som sa zachvátiť náruživosťou. A keď
som sa i tej nezdvorilosti dopustil, že blahoželanie vystalo, po
krátkych poklonách zavŕšil som osudnú návštevu, zanechajúc matku
zadivenú a na tvári dcérinej posmešný úškľabok.

V Prešporku viac miesta pre mňa nebolo.

Dal som na vedomie principálovi, pravda, s vymyslenými príčinami, môj
nezvratný úmysel odísť domov. Presvedčoval ma, prosil, a keď všetko
neprospelo, za dovtedajšie chatrné služby odmenil sa mi tým, že v
naj­bližšom stoličnom zhromaždení na jeho od­porúčanie bol som za
stoličného prísažného vyvolený.

\*\*\*

Chýr zo stoličného zhromaždenia doletel pred mojím príchodom do
rodičovského domu, opustenie Prešporku neprekvapilo mojich rodičov,
ktorí ma už videli na prvom stupni schodov vedúcich -- aspoň podľa ich
túžby -- na náramnú výšku slávy. Ich radostné city nebolo mi možné
opätovať, miesto zahojenia jednej rany otvorila sa mi aj druhá. Bola to
ohromujúca správa o našej škole, trpký pre mňa obsah jej bol: pani
učiteľka v tej chorobe, v ktorej som ju zanechal, odobrala sa na večný
odpočinok, pán učiteľ opatrovaný svojou dcérou len polroka prežil svoju
manželku a osirotená Anička po prečkanom smútočnom roku vydala sa za
učiteľa Radslavického. Komu robiť výčitky? Anička ne­bola slovom
zaviazaná mňa dočkať, otec môj podľa svojho pomýleného názoru len moje
šťastie mal pred očami, keď hľadel roztrhnúť moje zväzky so školou. Či
sebe? Nemožno! Ja som sa s radosťou ponáhľal domov, aby som pri Aničke
zabudol na sklamanie. Sklamanie? Kto ma sklamal? Matilda v svojom
správaní a rečiach neoprávnila ma k takým vysokým ná­dejam, aké som si
sám nastaval. Sám som jej ponúkol aj život môj, ona mi dopriala miesto v
jej sprievode pri zábavách. Keď to slovo „sklamanie" ďalej rozberám, má
ono ešte bolestnejší význam. Kto pred odchodom mojím bežal ako bez duše
do školy a tam vynútil slzy z očka Aničkinho a potom ob­divoval to
panovanie citov, ktorého sám schopný nebol? Moja vina, moja najväčšia
vina. Či sa znovu hodiť do prúdu hlučného života? Nie! Ten ma oklamal.
Či sa samotou trápiť a moriť? Nie! To by bolo nechlapské. Prichytil som
sa s celou zúfalou silou do prác povolania -- darilo sa mi, schopnosti a
usilovnosť vydobyli mi všeobecnú dôveru.

Rok 1848 ma zastihol ako slúžneho. Moji prešporskí rovesníci vývodili,
nami vtedy hlásané myšlienky našli cestu do života. „Voľnosť, rovnosť,
bratstvo" bol nápis našej zá­stavy, voľnosť, ktorú každý „mimovoľne"
musel prijať, rovnosť pred zákonom na papieri, bratstvo, ale z bratstva
bol vylúčený, kto smerodajných nezveleboval aj v ich po­kleskoch.
Nepriatelia vlasti museli za­hynúť, aby vlasť v pokoji mohla požívať
svoje blaho. „Jedna reč" preč s tými, ktorí natískaním svojich rečí
rušiť chcú jednotu vlasti. Všetky tieto výrazy boli mi bežné a ako orgán
stoličnej správy musel som starostlivým zrakom sprevádzať rušiteľov
našich samospasiteľných myšlienok. Medzi poznačenými bol aj učiteľ
Radslavický. V noci, keď najlepšie spali, vrátili sa moji lapaji do
tichého príbytku a z náručia manželky pri horekovaní detí vytrhli
Radslavického a priviedli do väzenia.

Ráno mi bola oznámená návšteva jednej panej; táto sa mi videla známa.
Predstavila sa mi ako manželka uväzneného Radslavického. Div som z nôh
nespadol. Roky tomu, čo som svoju náklonnosť k Aničke považoval za
utlmenú a len jeden okamih v jej prítomnosti rozpálil zaniknutú
náruživosť. Ale povinnosť je na prvom mieste, ja som slúžny, ona
prosebníčka --preč útle city.

„Ráčte ma uvedomiť o žiadosti Vašej," oslovil som ju, premôžuc slabosť.

„Môj manžel, ako ráčite vedieť," odpovedala tichým hlasom, „včera bol
uväznený. Ani on, ani ja nie sme vedomí takého priestupku, ktorý väzením
trestaný býva; musí to byť ne­jaké nedorozumenie. Úctivo vás preto
prosím, ráčte dať vec vyšetriť, aby môj nevinný man­žel netrpel."

„Nedorozumenie ani do reči prísť nemôže; váš manžel je uväznený pre
poburovanie. On je zapísaný medzi rušiteľmi krajinských po­riadkov, bol
čitateľom, rozširovateľom slovenských časopisov, teda burič proti
jednote reči vo vlasti."

Jedna slza zaleskla sa v oku krásnej Radslavickej; v tejto slze čítal
som výčitky. Pálilo ma, že moja úradná prísnosť vy­nútila jej slzy; ale
nebola to slza žiaľu nad uväzne­ným manželom, ale nado mnou, ako
zaslepeným vykonávateľom nespravodlivých rozkazov. Keď slzu zatlačila,
odpovedala na moje slová:

„Dosiaľ som neverila, že milovanie mate­rinskej reči je priestupkom proti
ľudským zákonom, keď zákon Boží ho nebráni. Môj manžel je teda vinný,
miloval úprimne reč svojho ľudu, má trpieť; sama už zostanem s mojimi
deťmi, odkázaná na milosrdenstvo cudzích ľudí, ktorí manželku väzňa budú
odháňať od svojich dverí. A keď vyhladnuté deti budú pýtať chlieb,
nasýtim ich rozprávkou o tom otcovi, ktorý preto trpel nielen sám, ale
aj manželka a deti jeho, že Bohom stvorenú reč svojho ľudu miloval!"
zakončila slzami uduseným hlasom.

Ďalej mi nebolo možno vydržať.

„Nerozrývajte ďalej rany srdca môjho!" zvolám trasúcim hlasom, „váš
manžel do­stane slobodu, a čo by ho celý svet obviňoval, prepustím ho.
Vaša šľachetná myseľ je zá­rukou jeho nevinnosti."

Zrakom plným vďaky pozrela na mňa, a keď pre plač slova nájsť nemohla,
podala mi ruku a vzdialila sa.

Na moju zodpovednosť bol Radslavický z väzenia prepustený, ja ale,
pretože som dostal napomenutie k väčšej prísnosti a skrývané zazlenia,
vzdal som sa úradu a za­ujal otcovský majetok, zväčšený dedičstvom po
mojom strýcovi.

Manželia Radslavickovci prekvapili ma svojou milou návštevou, vzdávajúc
mi vďaku za môj -- ako oni hovorili -- šľachetný sku­tok, dovedúc sebou i
dvoje vydarených detí, Janka a Aničku. Bolo to skákania, kriku, pre mňa
neslýchaná, ale milá zábava. S ra­dosťou som zadosť urobil ich pozvaniu a
vrátil milú návštevu. Potom som sa častejšie vracal a vracal, i keď ma
oni nenavštívili; u detí zaslúžil som si zabávaním a donášanými darčekmi
meno „strýčko." K závideniu bolo šťastie a pokoj domu Radslavického, nie
pre oplý­vanie bohatstvom, lebo toho tam nebolo, nie pre skvelé
postavenie, lebo ktože by to hľadal u dedinského učiteľa? Ale pre prísne
plnenie povinností verejných i súkromných, pochádza­júce z čistej
studnice lásky. Radslavický bol šľachetný muž; poznajúc v svojej
manželke všetky cnosti ženské miloval ju ako svoj naj­drahocennejší
poklad; Anička milovala jeho a ja ako nerozlučný člen rodiny zohrieval
som sa na výslní tejto obapolnej lásky.

Mnohým na dcéry bohatým otcom a pani matkám neľúbil sa môj panický
život; chceli ma na silu oženiť. Keď vábenie neosožilo, chytili sa
jazýčky do klebetenia, keď sa klebety minuli účinku, premýšľané bolo
medzi pohárikmi, ba i vážne o vymretí starodávneho šľachtického rodu
Khnassko z Kňažkovej. Všetko darmo -- kde nájsť spoločnicu, ktorá by sa
Aničke vyrovnala?

Roky sa míňali, čierne vlasy začali sa srieniť, nádeje mamičiek
prestávali a mne sa dostalo názvu starého mládenca. Ako starý mládenec
strávil som veľkú čiastku života, a tak aj dokonám. Vypovedal som vám
celý život, aby ste neodsúdili aj vy toho všeobecne odsúdeného „starého
mládenca."

To bol obsah nájdeného listu.
