<head>Šuhaj ako z iskry </head>

<head>
<hi>Kapitola prvá</hi></head>

<p><emph>Čo to znamená ten šuhaj ako z iskry?</emph></p>

<p>Na tom som si lámal hlavu, ako by sa štyri letory ľudské tak po
našsky najlepšie dali pokrstiť? Začal som prekladať: sangvinik –
krvnatý; to mi však bolo neľubozvukom. Rozmýšľal som o flegmatikovi:
sadnuté mlieko, mledzivo, huspenina, – to všetko zdalo sa mi
priprostonárodné, nevedecké. Išiel som ďalej, ale ani so žlčnikárom
alebo svalnáčom namiesto cholerika, ani s pokútnym alebo citlivkárom
namiesto melancholika som naskrze spokojný nebol.</p>

<p>Namrzený nad nezdarom svojich jazykospytných bádaní zavreštím na
chyžnú z plného hrdla, až sa mi celý dom hnevným hlasom ozval: „Julča,
vody!“</p>

<p>Julišku našu ani najmenej z promptnosti vo výsluhe vychvaľovať
nemôžem. Teraz ale, snáď pohnutá neobyčajnou mohutnosťou môjho volania,
pripáli naskutku do mojej chyže sťaby hromom podšitá. Až ma zarazil jej
skorý príchod. Opätujem ešte raz prízvukom cézarským: „Julča, vody!“ – a
pridám konca-kraja nemajúci prúd filipiky, ktorej i začiatok i koniec v
ten zmysel vychádzal, že prečo dá na seba toľko razy kričať? – Takmer
som sám mohol vidieť iskriaci hnev na konci svojich malých bajúzikov,
ako keď pohoniči vidia v čiernej noci iskriť mlunné blesky z konských
uší.</p>

<p>Julka, lapiac krčah do ruky, s úplnou rezignáciou vypočula
prostosrdečnú moju mienku. V idylickej pozitúre celkom ľahostajne
hľadela do sršiacich mojich očú.</p>

<p>Keď sa všetci diabli a ich kumpáni mojimi snáď i primalými ústočkami
šťastlivo premleli, opätoval som ešte raz žiadosť svoju a začal som sa
ďalej, akoby som závet Rotchildovcov držal vo vrecku, pyšne po izbe
preháňať.</p>

<p>Juliška, ktorú k najvyššiemu môjmu hnevu všetok lomoz, krik a
hromovanie ani za mak nevynieslo z koľaje, otvorí konečne dvere (blízo
ktorých bezpochyby nie z obozretnosti alebo zo strachu, ale len z tej
jednoduchej príčiny zaujala pozíciu, že krčah náhodne pri dverách stál)
a polohlasne rečie: „Čože ich vodí?“ – i chtiac i nechtiac, aby som jej
poznámku dopočul – a v tom okamihu ako svižná laňka zmizne.</p>

<p>Vo mne vrelo.</p>

<p>„Máš čas, že si sa odpratala!“ myslel som si.</p>

<p>Po kratučkej chvíli vstúpi Juliška s krčahom dnu.</p>

<p>„No veď už konečne!“ privítal som ju a začal som zase nespokojnosť
svoju nad jedným-druhým jej sluchu vzorne trpezlivému predostierať.</p>

<p>„Jaj, mladý pán, taký sú ako z iskry, nemám času ďalej sa baviť a ich
naslúchať,“ dopovie už v pitvore a driev než som zbadal, bola tá
tam.</p>

<p>„Haha!“ – rozosmial som sa zrazu, akoby ma v tom istom okamihu šaľba
bola napadla. Nad čím som si ja za pár hodín na daromnicu lámal hlavu,
ona to bez všetkého rozmýšľania vie! Ako z iskry! Tu, hľa, máš slovo
slovenské namiesto latinského sangvinik, tu výraz nielen povahu dotyčnú
výborne označujúci, ale k tomu i básnický. A radoval, smial som sa zase,
behajúc po izbe, akoby som nejaký drahocenný poklad bol našiel.
*</p>

<p>Tento výjav mám zaznačený vo svojich zápiskoch ešte z tých ružových
časov študentstva. Na dôkaz jeho pravdivosti len to pripomínam, že som
ho z úst samého priateľa svojho Rarášťoka Smejku ako od osoby v ňom
účinkujúcej počul a, nakoľko možné bolo, prísne podľa počutia
napísal.</p>

<head>
<hi>Kapitola druhá</hi></head>

<p><emph>Čo za jedného je ten šuhaj ako z iskry?</emph></p>

<p>Rarášok Smejko bol opravdivým šuhajom ako z iskry.
Charakteristickejšieho pomenovania by si nebol našiel preňho, čo by si
všetky slová slovníka podľa všetkých možných kombinácií počtovedných
popremieňal a pospájal.</p>

<p>So mnou navštevoval jednu a tú istú triedu. Priateľmi v užšom zmysle
slova sme si neboli, vlastne opravdivého priateľa on ani nikdy nemal, bo
jemu bol jeden druh ako druhý; ale preto stýkali sme sa my dvaja mnoho
spolu, takže mi nechýbalo príležitosti povahu jeho hlbšie spoznať.</p>

<p>Bol on, čo sa zovňajšku týka, mladík strednej, územčistej postavy,
kvitnúcich čerstvých líc, iskriacich čiernych očú a širokých pŕs (ktoré
sa vždycky vlnami rýchlymi dmuli). Nôžky mu ustavične na tanec išli, po
ulici sa náhlieval ako šarkan a pri tomto lietaní poskakoval si
kedy-tedy celkom neženírovane, akoby myslel, že je na lakovaných
dlážkach a že dajakého anjelička má vis à vis. Pritom si rád nôtieval
popod nos dajaký valčík alebo polku. Keď stretol známeho, vyťal svižnú
poklonu, usmial sa a ponáhľal sa ďalej. Toho sa ale nikdy nemohol
zdržať, aby, keď mal šťastie s mladou osobou bieleho pohlavia, dva-tri
razy naspäť nepozrel za ňou.</p>

<p>Za žiaka sme ho mali stredného. Niekedy, pravda, lepšie odpovedal ako
prvý eminens, ale inokedy nevzal knihu ani za mesiac do ruky; v písaných
štúdiách mal viac bielych „oblokov“ než napísaného. Na skúškach vzdor
tomu vždy výborne obstál: to isté odpovedal neraz i na lekciu i na
opakovanie i na skúške, a kým sa iný žaloval, že práve len to nevedel,
čo odpovedať mal, Rarášťok sa so smiechom vystatoval, že by si lepšiu
otázku ani sám nebol vedel vyvoliť, ako bola tá, čo mu prisúdila sudba.
Súkromne študoval veľmi mnoho, nedokončil však nič. Obyčajne popredku
spomínal, do akého utešeného štúdia sa on zase zabral. Keď sme sa ho po
čase spýtali, či už ďaleko pokročil, odvetil nám, že sa mu to nezdalo,
nuž že to odhodil.</p>

<p>Národné jeho zmýšľanie bolo síce pravé, isté, ale chýbal mu ten výraz
nadšenosti, ktorý mladosť tak charakterizuje. Nápadné bolo pri
Rarášťokovi, že o národe veľmi málo hovorieval. Pokladal predmet tento v
rozhovoroch za zodratý, ustavičné márne tliachanie o ňom nevedel
priviesť do súhlasu s dôstojnosťou jedného národa. Vôbec z celého jeho
správania usudzujúc neskladali sme veľké nádeje v Rarášťoka pre náš
národ. Páni učbári, čo našimi boli, rukou kývali nad ním v punkte tomto.
Poznali ho ako chytráka a očakávali z neho iba figúrku, ktorá bude
plávať s prúdom sveta. Ba či sa nesklamali?</p>

<p>V družstvách priateľských mali sme Rarášťoka všetci radi. V hádkach i
o najvážnejších predmetoch sa často smial, až mu slzy ako hrachy
vystúpili v očiach, zvlášť keď odporcu končitým, nezriedka hrubým vtipom
kapacitovať mohol. Býval pri podobných prípadoch i skutočne niekedy
náruživý a tu ani takú jasnú pravdu ako to slnce nechcel uznať a celú
rozopru prudkými nadávkami dokončil. Po chvíli oblizoval sa už s
odporcom svojím sťaby s milenkou, prosiac ho o prepáčenie a uznávajúc
svoj omyl. Ale beda bolo vtedy, keď sa so mnou začal pravotiť o voľačom,
lebo ako mi vraveli, povaha moja veľmi bola podobná Rarášťokovej. Ja som
nepopustil žiadnym dôvodom – on tiež nie, a tu hnev bol hotový. Stali
sme sa jeden druhému tými najúhlavnejšími nepriateľmi pre veci chatrné.
Vystrájali sme si potom protivne i v najmiernejších maličkostiach. I
teraz so srdečným smiechom sa rozpomínam, že sme sa raz, on zastávajúc
Schillera, ja ale Petőfiho, tak boli rozkmotrili, že sme v hostinci u
„Jeleňa“ už s holými šabľami stáli proti sebe, hotoví k súboju. Konečne
pili sme na bratstvo – a boli sme si zase dobrými kamarátmi.</p>

<p>Ináč mal Rarášťok srdce mäkké ako vosk. Keď sa radoval, objímal
každého, akoby svet celý do náručia svojho bol chcel privinúť. Ale keď
videl slzy žiaľu alebo biedy, rozplakal sa ako šesťročný chlapec. Pri
poháriku by bol obetoval aj košeľu zo seba, a to nie natoľko sebe, ako
radšej kvôli svojim druhom. Keď počul struny husieľ, ako veselú
vyťahujú, trhal sa na celom tele, vyskakoval zo stolca, drvil päsťou
stôl, akoby náročky len to chcel, aby aj sklenice tancovali, hádzal
klobúk o zem a šklbal si vlasy ako zbesnený pomätenec. Naproti tomu pri
zádumčivej nôte zniona alebo pri unylých zvukoch nočnej fujary zastával
mu dych, klesal, kedy-tedy zavzdychol a city jeho sa v úľubnom,
slastiplnom úsmeve skutočne rozplývali...</p>

<p>Takýto bol Rarášťok Smejko, ten náš šuhajko z iskry.</p>

<head>
<hi>Kapitola tretia</hi></head>

<p><emph>kde sa dokazuje, že sú hviezdy slzami božími, čo lumpov
oplakávajú</emph></p>

<p>Výjav nasledujúci mám v zápiskoch svojich len niekoľkými slovami
naštrknutý, nemôžem sa však zdržať, aby som vám ho obšírnejšie
nepodal.</p>

<p>Bolo to v jeseň roku 185... Listy stromov očervenievali a opadávali,
nové víno najlepšie kyslo a vrelo. Vtedy sme sa my čo fidélnejší
chlapíci vybrali do susedného mestečka pod zámienkou nejakej pokonávky,
za lubom väzela však horúca túha po okoštovaní toho nového, lebo v našom
meste, v sídle to rozumu milovných múz, sme pred čujným čuchom cteného
učbárstva ani za málo neboli bezpeční, že nás hneď pri prvom glgu
nezdrapia a do chládku neposadia. V meste J., kam sme sa boli vyklamali,
zamierili sme kroky naše do najväčšieho domu, lebo to je u nás
pravidlom, že najväčší dom musí byť nepochybne hostincom. V tomto teda
najväčšom dome jednohlasne uzavrelo konzílium naše, že je veru to nové
výborné – non plus ultra! Čo div, že sme sa následkom toho onedlho
všetci zhliadali v bájnom rozpoložení iluminácie, to jest osvietenia?
Darmo je to, kde škola nedostatočne osvecuje, tam je osvecovanie
materiálno-spirituálne, to jest vínové a špiritusové celkom prirodzenou
požiadavkou.</p>

<p>Dosť na tom, my sme sa ver v dobrej vôli zobrali konečne na spiatočnú
cestu od azylu Bakchovho – rozumiem pohanského boha, a nie ministra.
Bola utešená jasná noc jesenná. Hore dolinou vyspevovali sme s
opravdivou virtuozitou. Nám samým sa to aspoň tak zdalo, že spievame
utešene, dojímavo. (Kedy si to len opití ľudia nemysleli mnoho pekného o
sebe!) Išli sme, pochytajúc jeden druhého za rameno, v jednom šíku.
Mojím susedom z ľavej strany bol Rarášťok Smejko. Bol zadumaný, smutný.
Domnieval som sa, že mu snáď šumná kelnerka, do ktorej sa podľa
vlastného vyznania infámne buchol, v ľúbiacej hlávke vrčí (lebo svet náš
iba hlavou ľúbi), nuž teda nechal som sladké jeho marenie.</p>

<p>„Števko, duša moja!“ rečie konečne po dlhom mlčaní, keď zachrípnuté
hrdlá za dobré uznali maličkú prestávku použiť na zotavenie.</p>

<p>„Dávno som očakával dôkaz toho, že si neonemel,“ vravím ja.</p>

<p>„Števko, duša moja!“ Tu prestal.</p>

<p>„Veď sa ja len predsa bez príčiny nenazdávam, že si do jazyka kŕče
dostal.“</p>

<p>„Števko, duša moja!“ Zase prestal, pohliadol na mňa a na červených
jeho lícach ligotné slzy sa skveli.</p>

<p>„Či vieš“ – pokračuje a trhá potom – „čo sú to tie hviezdy? Ako sa
trasú sťaby slzy v devinej mihalnici!“</p>

<p>Tu znížil hlas, jazyk mu vypovedal službu. To prekliate víno bolo na
príčine. Rarášťok vše spomínal, že keď sa potúži, na perách svojich takú
ťarchu cíti, akoby balvany celého Uralu boli na nich privalené.</p>

<p>„Básniš, básniš?“ rečiem teda, nechcejúc rozhovor prestávkou
pretrhnúť.</p>

<p>„Števko, duša moja...“</p>

<p>„No konečne...“</p>

<p>„Pozri ta hore na tie trblietavé hviezdy: to sú slzy, hej, slzy na
oblohe, božom oku, čo pán boh vylieva nado mnou, nad korheľom, ožranom,
lumpom... Óh, padajte, hviezdy, padajte slzy božie – ja som veľký lump,
ja som nešťastník...“ A ono neborák po prvučičký raz si bol trochu viac
potiahol.</p>

<p>Nemohol som sa hlasného chichotu zdržať. Dolina celá odvetila výbuchu
srdečného môjho smiechu. Druhovia, dozvediac sa o príčine šaľby mojej,
sa dobre o zem nehádzali.</p>

<p>V dobrom rozmare dotárali sme sa až po polnoci domov.</p>

<p>A Rarášťok vari ďalej rozmýšľal o tých slzách božích? Horké jeho
rozmýšľanie! Najväčšie nedobizne vystrájal potom a zo samého seba
strojil rozličné vtipky.</p>

<head>
<hi>Kapitola štvrtá</hi></head>

<p><emph>Ako sa ozaj vodilo tomu nášmu Rarášťokovi v záležitostiach
ľúbostných?</emph></p>

<p>Čitateľky spanilé a čitatelia drahí, viem, tvrdo očakávali tento
predmet. Očakávanie ich som sa tým usilovnejšie snažnejšie vyplniť, lebo
ľúbosť bola v živote brata Rarášťoka Smejku hlavným činiteľom, hlavným
predmetom jeho myslenia, cítenia a celého túženia. Keď prišiel medzi
nás, obyčajne začal o svojich „liebschaftoch“ vyprávať.</p>

<p>Ešte ako maličký chlapec bol zaľúbený do jedného malého maďarského
dievčaťa, ktoré v susednom jeho domoviny mestečku bývalo a ktoré, kto
zná, či už tiež začalo pociťovať tie blažené city a tajné, pritom ale
predsa jasné túhy, o ktorých sa dakto vyslovil, že by bez nich nebolo
hodno ani na svet prísť! S veľkým pátosom rozprával brat Smejko, aká
utešená, naivná bola táto jeho prvá ľúbosť! I tie jeho plány a túžby,
aké boli jednoduché, primitívne! Všetky jeho želania sústreďovali sa,
vraj, v tom jedinom: mať malinkú kolibku, v ktorej by so svojou malou
ženičkou sám mohol bývať a gazdovať.</p>

<p>V štrnástom roku svojom mal zase ľúbostný pomer s istou osôbkou,
ktorá si zhola nemohla sťažovať, že je snáď ešte nedospelá. Prekárali
ju, že by Rarášťokovi i za starú mamičku ta pristala. Napriek tomu bol
náš šuhaj z iskry do nej zaľúbený láskou ohnivou, horiacou až dovtedy,
kým sa páni učbári nedozvedeli o dobrodružnom svojom žiakovi. Jediné
postrašenie pána správcu, že dostane z mravnosti o jeden stupeň nižšiu
triedu, dostačovalo ochladiť jeho rozohriaty mozog.</p>

<p>Ako osemnásťročný junoš bol náš Rarášťok vychovávateľom v jednom
panskom dome. Čo mu veľmi vhod prišlo, našiel tu i dievča z príbuzenstva
panej. Švárna, nevinná Eufrozína padla mu, prirodzene, do srdca, a to
tým viac, že si na dedine, kam postavením svojím bol priviazaný, nemohol
tak medzi dievčatami vyberať ako v meste. Ale jeho zásadou bolo: stoj čo
stoj mať naveky s niekým bližší pomer. – Chlad a nevinnosť z každého
ťahu Eufrozíninho milostne žiariace boli menovite vlastnosťami, ktorým
sa Rarášťok sťa idolu koril, pre ktoré, ako sám vravieval, ideál svoj k
srdcu striebornými klincami mal priklincovaný. Aká nešťastná bola zatiaľ
ľúbosť táto! Eufrozína nebeská, spása edenu, blesk hviezdy zimošnej,
zápyr zôr nad najvyšším vrcholcom Tatier, Eufrozína, ten vzor nevinnosti
a studu panenského, ktorý sa pri každom stretnutí pohľadu so zrakom
iného nežne červenal a lúče snivých očú na dlážky upieral, Eufrozína tá,
s ktorou si po uplynutí niekoľkých rokov večný zväzok sľuboval priateľ
náš, Eufrozína tá – bola mamičkou, mamkou dvoch na dedine inej žijúcich
anjelikov! – To bolo sklamanie ukrutné. Pád neočakávaný do vĺn spenených
zúriacej Niagary, pád márnivého meteora do hlbiny morskej, pád prvého
anjela z jasných výšin nebeských do čierňav bezodného Tartaru nemohol
hroznejší byť nad pád Rarášťokov zo sveta klamných ideálov do bahna
ohyzdnej skutočnosti. Tak aspoň opisoval sklamanie svoje on. Čo si tu
mal počať úbohý nešťastník? – Svetom utiecť? Preklínať ukrutný osud?
Strašnú pomstu sypať na hlavy besných drakov, čo vencov svätých
opovážili sa i len dotknúť, nie to roztrhať? – Rarášťok ani jedno ani
druhé nezrobil. Úbohej Eufrozíne nadal po počutí tohto chýru do
neverníc, za niekoľko dní sa s ňou nezhováral, ale potom sa zase pomeril
a hockedy ju celkom ľahostajne do dobrej vôle vybozkával...</p>

<p>Ešte viac kadejakých ľúbostných pomerov by som mohol zo života
Rarášťokovho pospomínať, ako napríklad i do vlastnej sestričky, do istej
barónky, ba i do jednoduchej chyžnej (do tej spomínanej Julišky) bol
buchnutý, ale nateraz to všetko náročky rozťahovať nechcem, aby som si
potom jeho hnev na seba neuvalil, že všetky jeho tajnosti, s ktorými sa
on iba svojim priateľom zveril, celému svetu vytrubujem. Ba i zavrátiť
by ma mohol, že sa jedno-druhé len v jeho ohnivej obrazotvornosti
prihodilo, čím nás ako so skutočnou udalosťou ošudiť zmýšľal. Mal zaiste
i nevšedný dar „zahýbania“.</p>

<head>Kapitola piata</head>

<p><emph>Návšteva u šuhaja ako z iskry</emph></p>

<p>Po skončení práv vystúpil Rarášťok Smejko na postať verejného života
a vodilo sa mu tuná veľmi dobre. Kde sa len skrútol, šťastie ho
takrečeno prenasledovalo. My sme si, z akej príčiny neviem, nepísali,
takže aj on bezpochyby len tak málo znal o mne ako ja o ňom a o jeho
pomeroch. Na poli spisby som jeho meno nevidel, usudzoval som teda tak,
ako je to na Slovensku hriešnou obyčajou: kto nepíše, nie je činným
národovcom.</p>

<p>Asi o desať rokov od čias nášho nevidenia sa prišiel som náhodou do
mesta P. Zosadol som v hostinci a nevýslovne som bol prekvapený, počujúc
všade rozhovory slovenské i medzi vzdelanejšími, a to zväčša o
záležitostiach národných.</p>

<p>„Aký to prevrat netušený od desiatich rokov v tomto čestnom meste,“
oslovím jedného z prítomných hostí. „Keď som ešte ako žiak navštívil tu
narodeného svojho druha, nebolo tu počuť od vzdelanejších ani slovíčka
po slovensky. Všetko bolo odrodilé, že človeku až smutno prichádzalo
okolo srdca. A teraz, buď bohu chvála, aký to život, aká zaujatosť!“</p>

<p>„Sláva bohu!“ vzdychne si oslovený, „že sa tie smutné časy našej
zaslepenosti duševnej už pominuli! No sláva aj nášmu pánu Rarášťokovi!
Keby jeho nie, veru, kto zná, či by z nášho preporodu až dosiaľ bolo
voľačo bývalo!“</p>

<p>„Rarášťok Smejko?“ spýtam sa prekvapene.</p>

<p>„I veľmi. Veru nás pán pravotár zobudil k opravdivému životu.
Milostivý Hospodin ho za to požehnaj!“</p>

<p>Vo mne zovrela radosť.</p>

<p>„Odpusťte, priateľko drahý, že hnaný citmi srdca svojho v náruč sa
ponáhľam bývalému druhovi svojmu a rozhovor svoj s vami prerušujem.
Prosil by som vás len ešte o číslo jeho domu.“</p>

<p>Sotva dočkajúc odpovede, bol som na ulici. Idúc hore mestom a
pozerajúc na čísla domov, zhliadnem blížiť sa proti sebe vážneho muža
postavy širokej, územčistej.</p>

<p>„Brat môj!“</p>

<p>„Duša moja!“ A sťa zamilovaný párik viseli sme jeden druhému na
perách.</p>

<p>Rarášťok pred desiatimi rokmi opravdivým Rarášťokom po desiatich
rokoch. Ani vlas nepremenil sa na ňom od tých čias v jeho povahe.</p>

<p>Na moju prosbu išiel so mnou do hostinca.</p>

<p>„Buď si!“ odvetil mi on, „urobíme si aspoň fígeľ.“ Ja som ho
nerozumel. Podobne mi nejasné bolo, čo mala znamenať navštívenka, ktorú
brat Rarášťok, naznačiac voľačo na ňu, hostinskému bol podal pred
dvanástou v sprievode niekoľkých mnou nepočutých slov.</p>

<p>Obedovali sme spolu. Keď sme si najhlavnejšie momenty života nakrátko
vyrozprávali, prešiel rozhovor zaraz na národné záležitosti. Prítomní
pustili sa s nami tiež do rozhovoru. Srdce mi rástlo od radosti, keď som
počul priateľa svojho besedovať s prítomnými o zlatej budúcnosti
Slovenstva, ktorú on tak prirodzene, a predsa veľkolepo, tak nadšene, a
predsa jasne maľoval. Že sa o národné veci obzrie dakedy, proti tomu by
som ešte pred štvrť hodinou počas nášho súkromného rozhovoru bol mohol
prisahať, a žeby čo i len slovo hoden bol vážne preriecť, to ani
predpokladať som sa neopovážil. Radosť bolo vidieť, ako sa všetko k nemu
vinulo.</p>

<p>S citmi ľúbymi, sladkými rozlúčil som sa s ostatnými prebudenými
občanmi p...skými, keď ma Rarášťok na svoju hospodu pozval, aby sme si
vraj o jednom-druhom ešte dôvernejšie mohli poklebetiť.</p>

<p>„Toto je moje hniezdo!“ riekol pred jedným veľkým domom.</p>

<p>Vošli sme do dvora. Vzorný poriadok dookola v kvetinovej záhradke ako
i na chodbe upomínal, že v dome nechýba usilovná gazdiná.</p>

<p>Iba pred samými dvermi napadlo mi, že som sa zabudol spýtať brata
Rarášťoka, či je ozaj ženatý?</p>

<p>„Nech sa ti ľúbi, chyža je otvorená,“ predbehne ma slovom.</p>

<p>V chyži dačo zašuchotalo. Zaklopem.</p>

<p>„Voľno!“ zaznie tenký, mne trochu známy hlas.</p>

<p>Vstúpime dnu; ku dverám blížila sa nežná ženská postava v úhľadnom
letnom obleku. Jej ťahy sa mi úplne neznámymi nepozdávali, spamätať som
sa ale naskutku, aj ináč prekvapený, nevedel, kto by asi osoba táto
mohla byť?</p>

<p>Na pohovke sa dve dietky čerstvých milých líčok zabávali.</p>

<p>„Bývalý môj spolužiak pán Štefan K. – a toto ženuška moja,“
predstavil nás Rarášťok obapolne.</p>

<p>„Ó, pán K., takmer by som vás ani nebola poznala!“ zašveholí ku mne
švárna, vľúdna žienka. „A vy akože? Neprichodím vám známa?“</p>

<p>„Ráčte odpustiť, milosťpani,“ vravím ja, keď sme sa všetci traja na
pohovku posadili, takže žieňatko do prostriedku prišlo. Rarášťok sa
šibalsky usmieval. „Napriek tomu, že sú mi panej ťahy nie cudzie, nemôže
mi prísť na um...“</p>

<p>„Nemôže vám prísť na um, keď ste ma jeden večer ako študent r-ský
násilne boli pobozkali?“</p>

<p>A Rarášťok sa len usmieval a nepovedal nič, čo pri ňom bolo veľmi
nápadné.</p>

<p>„Krátke vlasy – dlhý rozum,“ vravia ľudia, „a veru sa nepravda tohto
i teraz dokazuje,“ rečie s ľúbym úsmevom tajomná šumná. „Rozdiel medzi
mojimi vlasmi a vašimi, pán K., je istotne nie malý a môj rozum je
teraz, ako vidím, predsa len nie kratší od vášho. Nuž, naozaj,
nerozpomínate sa?“</p>

<p>Rarášťok vyskočil z pohovky.</p>

<p>„Ale ľudia! čože sa vám robí? Už vidím, že vás ja musím z ťažkostí
vytrhnúť!“ zvolá, prebehnúc so smiechom po izbe. „Nuž Juliška, Juliška,
čo mi ako študentovi vodu nosievala, je táto moja ženička! Bozkajte sa
mi krásne pred očami a zmyte ten násilný bozk slobodným, dobrovoľným
bozkom.“</p>

<p>A sladulinký bozk zopakoval sa, takže na jeho hlasné dvojité
pľasnutie i dietky zle zazreli na mňa.</p>

<p>V dome tomto strávil som tri z najsladších dní života svojho, zabával
som sa ako v kruhu svojich vlastných. Nevedel som sa dosť načudovať
ostrovtipu a vzdelanosti Juliškinej. Kto by len zakrátko bol pozoroval
jej nenútený spoločenský tón, nikdy by nebol veril, že iba rok bola vo
výchovnom ústave, kam ju Rarášťok na svoje útraty bol dal, prv než sa s
ňou vzal.</p>

<p>Odchodiacemu riekol mi Rarášťok s dobrým rozmarom toto: „Od svojej
Julišky naučil som sa, že je sangvinik po našsky ,šuhaj ako z iskry‘.
Odvtedy ale, brat môj, ako som si ju za žienku vzal, naučil som sa od
nej ešte mnoho dobrého – ale nie menej i zlého...“</p>

<p>Za to vypriadol si na samopašné pery svoje milosrdné pľasnutie od
rúčky snehovej.</p>
