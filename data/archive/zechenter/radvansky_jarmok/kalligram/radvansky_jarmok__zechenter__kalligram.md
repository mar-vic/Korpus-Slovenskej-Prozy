# Radvanský jarmok

Kiachta, Novgorod, Lipsko a -- Radvaň sú vo svete známe trhoviská.
Radvanský jarmok je a ostane dlho, dlho v porekadle a prežije ešte i
proroctvo doktora Veselovského. Keď slovenský ľud dačo kremobyčajne
veľkého vysloviť chce, odvoláva sa hneď na radvanský jarmok. Po prvý raz
Pešť, Viedeň a vôbec veľké mesto navštíviaci Slovák zalomí ruky nad
davom ľudu a zadivený zvolá: „Bože, to je radvanský jarmok!"

Keďže železničná sieť, ktorá sa už i do starokonzervatívneho Slovenska
vkradla, i tomuto pôvodnému, povestnému národno-slovenskému trhovisku
záhubou hrozí, hodláme týmito riadkami ako-tak zachovať jeho zaslúženú
pamiatku.

Ôsmeho septembra, keď si už zvolenské hole, menovite -- salva venia --
Prašivá, obyčajne zimnú toaletu obliekli, keď štebotné, verné nám
lastovičky do južných tajuplných krajov odletujú, a miesto nich pozdné
smutnokrásne nezábudky, totiž jesienky -- colchicum autumnale -- sťa
ostatný pruh, mdlý odlesk letný, lúky naše oživujú, vtedy býva
vydržiavaný chýrečný trh v Radvani, mestečku s Banskou Bystricou
nepretržite spojenom.

Jarmok bez peňazí je takmer toľko ako hluchému hudba; ale peniaze
nerastú ako huby po daždi. Peniaze si zaopatriť, k tomu vedú rozličné
cesty; to dobre zná každý, kto šúľal groš medzi prstami.

Montecchi a Capuletti, Guelfi a Gibellini, Horatii a Curiatii sa tak
neruvali ako my, keď sme sa kamžami mlátili v sakristii po talentoch.
Boj na smrť a život, ako hladom morené potkany, kým sa do ostatného,
najsilnejšieho nezožerú. Koniec ruvačky a villafranský pokoj uviedol
korbáč -- flagellum orbis -- džingischána, kostolníka Petráka, ktorý
takto medze položil ďalšiemu krviprelievaniu na posvätnom mieste in
ecclesia millitante. Štipľavý to síce, ale výsledku plný žart.

Ale spýtate sa, v akej súvislosti stoja tieto výjavy ľudskej krehkosti s
radvanským jarmokom? Ab altari vivit sacerdos. Miništrant slúži tiež za
mzdu, už či sa on pri svieci, knihe, či pri turibule, a či pod krížom na
pohreboch šipliká. A tieto, tak horko-ťažko pri bitkách, pobožnom
vzdychaní a pri pohrebných slzách nadobudnuté grajciare sa cez mesiace
odkladali a zbierali na radvanský jarmok.

Raz som našiel na podvrchu jednej starej, ošarpanej šalandy ládu, podľa
nápisu z roku 1727 pochádzajúcu, s veľa ukrytými priečinkami, a tam som
odkladal svoje miništrantské zárobky s mravčou usilovnosťou. A tak, hľa,
nielen minister, ale i miništrant môže dačo -- odkladať.

Keď sa už túžobne očakávaný 8. september dotiahol, pootváral som všetky
priečinky a sortíroval mince. Ako teraz, tak i predtým s peniazmi vždy
machľovali. Kolovali vtedy dvojgrošníky dačo menšie od lopaty, takzvané
„šustertalery" s nápisom tridsať grajciarov, ale platili len šesť
grajciarov šajnových. Potom s nápisom 3 gr. -- 2 gr. Tri strieborné
dvadsiatniky, čistej opravdivej hodnoty, zaviazal som pevne do uzlíka,
šesť grajciarov vstrčil som do jedného a dva grajciarniky do druhého
vačku, čím dostali moje vrecká podobu zapuchnutých líc pri bolení zubov.
Takto vystrojený a blažený vybral som sa na radvanský jarmok.

Kde aká cesta alebo cestička, hradská, priesmyk, prť, chodník,
chodníček, priechod, most a lavica, a či brod -- všetko bolo zaplnené
jarmočníkmi, ťahajúcimi sústredene do Radvane. Tisíce starohorských
pútnikov, spievajúc, kde-tu i trúbiac, akoby o závod, obzerajúc a
potkýnajúc sa o päty jeden druhého -- pospiechajú do radvanských
bazárov. Časom pred procesiou nesený Kristus skloní sa dolu, aby ho
mohli nadrapujúce sa deti pobozkať. Každý húf prespevuje síce tú istú
nôtu, ale druhým hlasom. Predvoj vedú niekoľkí chlapi, za tými chlp
tenko spievajúcich žien. Celý pochod končí sa do špicu, ktorý, obyčajne
kus pretiahnutý, vychodí a pozostáva z kuľhavej, požehnaním obťaženej,
zosušenej starej babky. Pozornosť pútnikov nie je výlučne spevu
venovaná, týka sa ona i mimoležiacich predmetov. -- Okrem týchto
pútnikov ponáhľajú sa i iní prozaicky, či už pešo, či na koňoch, na
vozoch, hneď chytro, hneď pomaly za tým istým cieľom.

Na dolnom banskobystrickom predmestí valiace sa masy nadurili prachu,
ktorý vystúpil hore a obtiahol všetky predmety žltou farbou. Táto farba
zmenila sa pri striebornej hute na tmavočiernu, takže ľudia, prejdúc
tieto dve politické atmosféry, stali sa úplnými „švarcgelbami". K týmto
rôznym dvom prachovým oblakom peknou štafážou boli stromami zelený
Urpín, hučiaci bystrý Hron a modrastý kučeravý hutný dym.

Tu od historických trosiek starodávnej striebornej huty počne sa malebná
strakatina. Bohatý trh začína sa žobrotou. Ohlasuje sa tu z oboch strán
cesty lamento, aké snáď bolo počuť len po prehratej bitke pri Hradci
Králové. Tam žobrák, bohatý na deti, krúti vŕzgajúcu lýru savojskú a
jeho početní nápadníci plazia sa po ňom ako húsenice po kapustnom
koreni. Tam zase bedár holengá povetrím akýmisi kýptikmi miesto ramien,
ktoré sa skorej safaládkam ako ramenám podobajú, na kýptiku však visí
ovinutý ruženec. Postúpiš ďalej a tam ti pchá pod nos ranavé, muchami
posiate nohy. Hentam sa váľa kus drieku bez nôh; onen krúti hlavou
tik-tak, bez prestania deň i noc. Slepý Tobiáš reže sláčikom po
husliach, upomínajúc nás na srbské gusle. Keď sme i toto početné
kšeftujúce patologické múzeum prebehli, dorazíme k najstarším sveta
tohto remeselníkom, ktorí si skutočne a podľa udania Adama, najstaršieho
nášho tatuška, za patróna vyvolili. Rozumiem tu hrnčiarov.

Tu medzi pyramídami budúcich črepov, akými sa vše sláva a zväčša
diplomacia tohto sveta končí, prechádzajú sa starostlivé maminky a
veliteľky kuchýň -- muštrujú prísnym zrakom a klopú vážne zohnutou
hánkou po nádobe, aby podľa cvengu, ako kosec kosu, mohli vyskúmať jej
vnútornú morálnu hodnotu. Význam týchto tajomných posunkov by nám snáď
náš Pozdech mohol vysvetliť. Ja som to po mnohom bádaní vyskúmať
nemohol, hoci in praxi moja dobrá mať, možno i to primálo, po mojej
hlave hánkami klopajúc vyvolávala: „Darebák darebácky, z teba nebude
nič!"

Kto mastí, dobre sa vozí. Tam na náprotivnej strane dolnozemská, na
vetre údená slanina má dobrý odbyt. Odnášajú ju paholci odpredku i zadku
pôltami ovešaní, kráčajúc hrdo ako starí Gréci vo svojich tunikách.

Čím diaľ, tým väčší huk a stisk. Tu už nastáva to milé-nemilé vítanie,
pozdravovanie, objímanie a rúk stískanie, ba nazbyt i bozkávanie, kým
nová starohorská lavína ústa už-už k bozku nakrivujúcich neroznesie. Tí,
čo ich hory-doly cez roky a roky lúčili, tu sa zídu, tu sa vítajú.

Ale poďme ďalej, aby sme medovnikárske šiatre neobišli. Či by si snáď
kolísku, bábku, alebo obrázkom a pekným veršíkom ozdobené a cukrom
obliate srdce alebo paklík mandľového marcipánu a čo len korenistý
pusrlík pre tú alebo onú nekúpil? A voskovník na roráty? -- Čo sa tu
minie s múkou namiešaného, prachom zapadnutého medu, to sa iste
chudákovi svätému Jánovi v saharskej púšti nesnívalo pri kobylkovej
pečienke.

Trara, trara, bum-bum-bum!

Aha, tamto veľká koliba z dosák zbitá. Nad vchodom strašné obrazy: diví
ľudia jedia jeden druhého; -- lev s troma chvostmi, o jeden viac ako
český, a orol s troma hlavami -- teda tiež o jednu viac, ako vôbec máva
orol privilegovaný. Krásna potvora, po pás panenka, od pása dolu
obyčajná podustva s chladidlom, to jest fecherom v rukách. Opitý Kysučan
roztrepal žene hlavu pálenčenou sklenicou s nápisom „Jupiter fulminans".
-- Tomu odolať nebolo v mojej sile, ani v mojom programe. A tak teda
hodím komediantke v červenej tunike jeden šustertaler, to jest
dvojgrošník, dverná opona sa odtiahne a ja s klopaním srdca vstúpim do
svätyne. Obecenstvo bolo ako početné, tak vyberané. Podlavice, Riečka,
Eliáš, Pršany, Malachovo boli zastúpené svojou elitou. Zápach cibuľový a
cesnakový v najkrajšom kvete.

Priestor bol dupkom naplnený, ako zápalky v škatuľke, a čo viac môj
obzor úplne zatienil široký klobúk môjho suseda, paholka z Tajovej,
predo mnou stál očovský prísažný s geletou na hlave úplne podobnou
nedostavanej babylonskej veži. Terajšie ženské šiňony sa veľmi ponášajú
na tú pokryvu. -- Týmito prekážkami bol mi síce výhľad prekazený, ale
aspoň sluch nie. Počul som na dejisko vystupujúce osoby: Meluzínu,
doktora Fausta, čerta, Pika a --pekelného premierministra Mefista,
veselého Pimprlíka atď. Už keď tento posledný rozprával, to sme sa len
tak krčili od smiechu; chlapi mu bohovali zle-nedobre, ženy vrešťali,
papule rozdrapovali, štrbavé i biele zuby vyškierali, ba podajedny
museli na chvíľočku i von utekať. A to všetko ten sakramentsky Pimprlík,
hľa! -- No, môžem uistiť, obecenstvo bolo veľmi povďačné. Po tomto
predstavení nasledovali olympijské hry. Či to nie dosť za šesť
grajciarov? Nuž ale čože z toho, keď sa ten mažiar na očovskej kotrbe
priezračným nestáva. Ale boh Jokus zmiloval sa nado mnou. Dáky nemotorný
sused vyrazil mu zapekačku z úst a kým sa on ako ďalekohľad do seba
pokrčený po zemi plazil, otvorilo sa mi na okamih nebo, a vidím zázraky
sveta.

Stvora v červenej sukničke sa po stole moce ako zasolená žaba, skáče ako
kobylka a zase sa skrčí dovedna ako págeľ. -- Zatým prišiel žltý
komediant. Bryndza Paľom ho menovali (možno bol principálom). Chytil
dieťa za hlavu a krútil ním v povetrí, šmihal a plieskal ako bičom.
Rukami pobožné dovedna zloženými tŕpnem nad pružnosťou stavcov tohto
divného stvorenia. Ale pri mne bezzubá Dora Babalovie -- tak ju menovali
-- to tajomstvo dôkladne vysvetľovala svojim susedom, a keďže som blízo
nej stál, ušlo sa i mne dačo: „Nuž, hľa, dajžemibože, takým deťom vám
hneď v prvú hodinu po narodení pred krstom baba všetky kosti piestom
nadrobno rozdrúzga, a preto sú potom také ohybné ako had a pružné ako
kolomastika." (Chcela iste povedať gummi elasticum.)

Potom vyviedol komediant koníka na uzde, pýtal sa ho, či žral ovos, on
pokýval hlavou, že áno. Potom si pejko sadol, zakresal do fajky, fajčil,
odpľúval, zuby si šparchal, a len toľko, že nám noviny nečítal. Nuž ale
prv, akoby to bol urobil, komédia sa rozišla. Keď sme sa, a to veru ako
načim, von tisli, čvirikalo nám nad dvermi žlté vtáčisko. Bolo na
retiazke uviazané a chochol sa mu duril; ak sa nemýlim, volali ho
Dukaka. Tam sa voľakde má liahnuť za zeleným morom. Ten zbojník mi
odhryzol, ako sme sa tak pomaly von peľali, vrchný gombík z košele. Bol
to gombík okrúhly, z kosti, nuž sa iste nazdal, že to hrach. Odhryznúc
ho, vyletel na žŕdku, a bolo po mojom gombíku.

Za medovnikárskymi šiatrami je most, kde býva najväčší stisk. Čože to
bolo, keď sa Napoleon so svojou armádou cez berezinský most pytľal --
lárifári!

Jeden prúd ľudu ťahá dolu, druhý hore, naprostred mosta vír ani pri
považskej Margite.

Šúľky, čo nimi husi kŕmia, robia medzi dlaňami, šúľajúc kus cesta
sem-tam. No práve ako takýto šúľok, šúľali ľudia i mňa na spomenutom
mostíku, raz sem, raz tam a dobre vyvaľkaného vydvihli ma potom vysoko
nad okolité živé tekvice. Na povýšenom mieste cítil som i strach i
šteklenie a okamžitú blaženosť vyvoleného a na pleciach vydvihnutého
župana alebo snemového vyslanca. Po krátkom bavení sa vo vyšších sférach
cítil som zase pevnú pôdu pod nohami. A tu som sa pozbieral na zvláštnom
punkte radvanského jarmoku. Hovorí sa veľmi zhusta, a to vraj má byť i
matematicky dokázaná pravda, že mesto Zvolen je strediskom celého sveta.
Ako teda Zvolen vo svete, tak čierny dom a priestor pred ním, kde sa na
„Orlíka" hrávajú, je strediskom celého radvanského jarmoku, je punkt,
ktorý žiaden šarvanec bez pokušenia fortúny neobíde.

No ale keďže sa i tak ešte sem navrátime, pôjdeme nateraz medzi šiatrami
ďalej, kým neprídeme na -- radvanskú deltu. Jedno rameno beží na juh, na
dolnú Radvaň; je voľačo kratšie a končí sa celkom tak ako Európa --
čižmou, pretože tam čižmári svoj tovar rozkladajú. Vôbec sú tam
remeselníci, čo sa zdieraním koží zapodievajú: koželuh, remenár, grznár,
švec, čižmár. Na samom konci však je mestská striekačka.

Hneď od pazuchy horného ramena rozkladajú sa šafraníci so svojím
tisícnásobným krehkým tovarom. Tu nadrapujú mendíci harmoniky, fúkajú do
drevených hrušiek, tam malí chasníci s osihleným noštekom dúchajú do
píšťaliek, zastupujúcich chvostíky drevených koníkov.

Bočná ulička, vedúca ku hradskej ceste, založená je pyramídami ovocia.
Karmanky, bystrické slivky, krupinské hrozno -- ak ho okúsiš, ihneď ti
zavše jedno, zavše druhé oko kŕčovite žmurkne -- dyne, jablká, no,
ovocia zblízka i zďaleka. Ale tu aj brnkajú osy a muchy i z troch
stolíc. Mne samému pri tej príležitosti len tri osy s jednou karmankou
do žalúdka vbehli, kde mi počas celého trhu škrabkali.

Za šafraníkmi nasledujú šiatre všakového hrubého i tenkého strižného
tovaru. Súkenníci, krajčíri, zlatníci, hrebenári, fajkári, gombári atď.
Zvláštnu pozornosť zasluhujú sklady šiat Diamanta a Silbersteina --
obaja páni pôvodu semitského. Šaty ako pre krásne, tak pre špatné
pohlavie. Najväčší kontingent kupcov posielajú sem z vidieka mäsiarky,
mlynárky, krčmárky, rechtorky a lesníčky.

Tá beluška sa tlačí do modrej kacabajky, lemovanej prámom divej mačky;
štíhlulinká to duša na prehltnutie. Jej starulinkej maminke cidlíkajú po
zvädnutých, zvetraných lícach slzy radosti ako z mokrej handry nad
svojím podareným dieťaťom. -- Tá oberučná černuša naťahuje
havana-brunastú jubku. Chudera, prvý raz to má na sebe a trápi sa do
rukáva natrafiť. -- Tam druhej pripínajú vycifrovanú serbianku a bleduša
muštruje si pred zrkadlom čiernu vizitku. -- Tam v kúte zamyslené panie
skúmajú ani Archimedes svoje čiary, skúmajú a rozťahujú paletoty,
beduíny, mantilky, tuniky a bohzná aké ešte šiky-miky. -- V susednom
šiatri naťahuje hornovidiecky pán rechtor na svoje šesťdesiatpäťročné
koštiaľnaté pedále vypasamentované nohavice a jeho pán sused, mlynár,
hrdo kráča v prevesenej, moľami popichanej bunde. -- Keby vás nešianal,
mohol by vám do zunovania tomuto podobných výjavov narozprávať.

Ešte za chvíľku trvá metelica, šumot, výkriky predávajúcich a
kupujúcich, vyvolávanie sto a sto ráz sa stretajúcich a opakovanie
pozdravujúcich sa známych a dávno snáď nevídaných priateľov a výkriky
tých, ktorým otlaky pod mičinské lebo môlčanské podkovičky podbehli.

Senectus ipsa est morbus. Čím viac sa blížiš k starému hypochondrickému
radvanskému hradu, tým viac redne ľudská kaša, šumot tíchne, a keď
vstúpiš do šíreho dvora nikým viac nestrkaný, končí sa trma-vrma a
nasleduje veličizné -- nič.

Po malom oddychu v priečelí rytierskeho hradu hodil som sa nazad do
prúdu ľudskej tekutiny, plávajúc a veslujúc medzi košmi, košíkmi,
kapsami a batohmi, prijímajúc vďačne a ešte vďačnejšie rozdávajúc
buchnáty, po nohách stúpajúc a postúpaný, dostal som sa s dobitými
rebrami -- contusio rebrorum, podľa Dávida Šťubrika -- pod známy nám už
čierny dom.

Na trudnej ceste ma však zastihla ešte i druhá nehoda. I tu, ako inde po
jarmoku, pletú sa ambulantné kuchyne. Jedna takáto škamravá ambulantka
strčí mi pod nos kvetastý tanier s čiernou, na slnci upálenou,
murínskemu skalpu podobnou husacou pečienkou. Ja netušiac hroziacu mi
husaciu pečienku, obrátim náhodou hlavu a ďub nosom do majoránu!
Majorán, ako známo, pchajú pod trtáčik. Ale nepáchlo to viac majoránom,
ale čímsi horším. Ja sa zmraštím a odmyknem, stratím však vtom rovnováhu
a šmyks!

Že sa tratím, to som badal, ale kam? -- Do čerta jazerného! Zletel som
modistke pod šiator! Zdvihnem sa chytro ako strela na zadné nohy. Ale
nešťastne som vtrielil medzi najháklivejší tovar, medzi kopfpuce a
kapišóny. No, keď som sa tak -- akoby zo zeme vyrástol, s červenou
koafírou na hlave a kus toho majoránu pod nosom -- pred modistkou
zjavil, môžete si predstaviť predesenie tej chudery! V okamihu pochytila
drevenú hlavu, čo na nej čepce vyťahuje, a poslala mi ju v ústrety; ja
však nevyčkajúc jej príchod, šmykol som tou istou cestou naspäť, rozumie
sa, bez koafíry; tú som jej pri reterírovaní zložil k nohám.

Kto si robí nároky na vzdelanosť a zná henzla, farao, makao, kaláber,
naševaše, čamboringo, par et impar a pimparimpipax, kto toto všetko a
ešte viac ako toto zná, ale orlíka nezná, ten je v mojich očiach nie
inteligentný človek, ten je fušer. Tým nešťastníkom teda, čo orlíka
neznajú, chcem týmto posvietiť.

Obyčajný stolík je obtiahnutý farbistým tmavým plátnom, v Radvani to
tuším volajú bikslaivond. Na tomto bikslaivonde je namaľovaných šesť
okrúhlych rozličných obrazov, jeden krajší od druhého, vo dvoch radoch.
V jednom orlík -- de eadem -- koník a panna; v druhom sedliak, ruža a
vtáčik. Medzi týmito radmi v prostriedku na vyšnom kraji stojí drevený
kužeľ, asi na stopu vysoký, so špirálovito krúteným schodom. K tomu
patrí drevený pohár, z ktorého vrhne do schodu opálenú a tými istými,
lež pravda, menšími obrázkami opatrenú kocku. Pri týchto nástrojoch
stojí chlapina, čo mu už zďaleka na čele čítať môžeš: Ja som bankier!

A veru je k tomu kšeftu ani nie každý človek stvorený. Vyhľadáva sa k
tomu zvláštny talent, a to ľudí vábiť. S nevýslovnou precíznosťou vloží
kocku do pohára, trepe ním o stôl, rozhadzuje sa, vtipkuje, vychvaľuje
šťastie, volá, kričí: „Na orlíka, na paničku, páni moji, na orlíka,
Ďurko, Janko, Zuzka! Ej, ej, Anička, nože no, sem sa, ešte orlík
neobsadený! Ľaľa, tuto ruža bez muža. Panna bez pána! Miško Koválovie od
Tutulov, na toho koníka, vybehá vám! Anka, strynká, vdovička ste, na
sedliaka grajciar, má cepy, vidíte ho, vymláti vám --alebo vás! -- Hoj,
hoj, Števko, nože sa na tú pannu priberte, alebo na vtáčika, vtáčik
marháčik." -- Konečne, keď je už každá figúra obsadená, vydvihne pohár s
kockou, oči do nebies a zavolá: „Čo pánboh dá, to bude!" a vysype kocku
do kužeľa. Glog-glog-glog, kocka sa vykrúti, zastane na plátne, výkrik
radosti: „Sedliačik vymlátil!" A šťastná Anka zhŕňa trasľavými rukami
grajciare počtom päť do zásterky, šiesty grajciar pripadá bankierovi. Z
druhej strany závisť, hromženie a pri neprestajnom strkaní hrešenie.

No to je ten orlík, a takýchto orlíkov tu stojí asi desať. Môžete si
predstaviť ten klepot, škrek, huk, volanie, smiech, preklínanie a zvadu.

Túžiac za orlíkom, dotisol som sa k jednému najpohodlnejšiemu stolíku.
Čochvíľa sme boli „drei Mann hoch" a to: podo mnou stála o stolík
ovalená územčistá šarkanica z Podkoníc, za mnou však paholok s
päťprackovým opaskom z Kynceľovej.

Tento šuhaj mi v roztomilom a pohodlnom vození po mne všetkých päť
praciek na celý týždeň zreteľne na chrbte vytlačil. Aký vysoký nátlak,
koľká hydraulická kolumna ešte mimo toho za mojím chrbtom tlačila, udať
neviem, lebo na šindeľ stlačený, ako krokodíl, nebol som vstave ani
hlavou zvrtnúť. A tak to vyzeralo okolo celého stola a pri každom
orlíku. V perspektíve, z okien čierneho domu sa to asi tak vynímať mohlo
ako palacinkový koch plnený lekvárom.

Ach, bolo že ti mi v tejto zváračke desno! A niet divu -- podo mnou
toľký sporák, široká Podlavičianka, nado mnou prackový preš. Napriek
tomu sme však predsa hrali o dušu a kocka sa vrtela, akoby ju beťah
metal. Najviac nás obťažoval istý fufnoš bez nosa, svinský pastier z
Oraviec. On vše kládol akýsi zabryndzavený grajciar, ledva ho bolo zo
stola zoškrabať, tak sa lipol, ebatta mu; a divné, na tomto lipkavom
grajciari liplo i šťastie. -- Išlo to tak za dlhý čas, len ja raz zog!
Reznem grajciar na pannu a poď! Ťahám kasu i s bryndzovým grajciarom.
Boli by ste videli, aké okále na mňa ten sviniar vyvaľoval! S týmto
talizmanom prešlo ku mne šťastie, šlo mi, akoby mi čerti boli podstlali.
V tej miere ako moje vačky rástli, rástol i hnev a nenávisť mojich
spoluhazardérov.

Keď sa mi už šťastie zase dolu vrchom kloniť začalo, pohol som rozumom,
vylúštil som sa po namáhavej práci skoro na handru roztlačený z prešu
von.

Po tlačovom priestupku, a či výstupku, šťastím navnadený pustím sa voľne
prúdom, nesúcim ma k hustému kruhu; bola to hrádza do kolesa, ľudský
živý plot.

Vprostred tohto plotu stál Arbaces, vysoký, suchý, červenovlasý, pehavý,
navlas anglickému gentlemanovi podobný vážny cingisiar, pohrebný kurátor
a Liegerhoffer -- per omnia tria genera, -- v jednej a tej istej osobe,
a ešte i bankier k tomu! Hľadajúc dieročku, kde by mohol toto ľudskou
húšťavou obtiahnuté tajomstvo preniknúť, behám ako kura v klonke, kolom
dookola, ale nič. Medzi inými stojí zavalený, vypučený Bampelino,
richtár z Nemeckej. Na zadku, cez hrubé mäso, mal nie bez koketérie
kosom prepnutý pevný remeň z nohavíc. To by bolo -- pohnem rozumom,
vyložím nohu do remeňa ako do strmeňa a vyšvihnúc sa hore, kukám do
čarodejného kruhu. Tam vidím veľký okrúhly stôl čiarami a číslami
poznačený, podobný tomu, čo cestovatelia obzerajú v Laxemburgu od doby
Márie Terézie, vystavený v hrdelnej veži tam nad temnicou. Na číslach
rozkladané sú rozličné veci: lyžice, piksle, nože, fajky i -- tri
dukáty, ktoré však nikdy a nikto nevyhral, a tri kocky, ktoré spomenutý
už dumný Arbaces rozhadzoval.

A to bolo dobre. Lebo predtým, keď chudobný človek dukát aspoň vidieť
chcel, šiel do Radvane, do toho chýrečného Monaka, šiel k stolu pána --
Liegerhoffera, a spasená mu bola duša, lebo jeho oči videli, a to tri
dukáty in natura, a narobil si zadarmo slinky. Teraz? -- „Meghalt
Liegerhoffer, oda van a dukát!" Teraz, vďaka, našim vládnym systémom,
celé pokolenia vymrú bez toho, žeby boli videli dukát.

Oči všetkých divákov tohto kruhu vyvalené boli na dukáty. Pokoj, svätá
napnutosť, len vzdychy --„hihí, dukát!" -- šeptom vytisnuté bolo počuť.
I mne začali tiecť slinky ako mäsiarskemu lapajovi. Keď však môj tátoš,
namrzený nad neočakávanou chrbtovou akvizíciou, začal zadkom vyhadzovať,
vypustil som opraty, to jest kečky, za ktoré som sa držal, a -- dukáty,
Arbaces a všetky jeho poklady zmizli mi z očí.

Zišiel som sa s dvoma spolužiakmi a tí ma volali k spomenutej už
ovocine. Hľadeli sme kúpiť čím najviac a najlepšieho i najlacnejšieho
ovocia. Išli sme rad-radom popri všetkých košoch, koštujúc všade a
nekupujúc nikde. Už sme po tretí raz tú túru šťastlivo a s dobrým
prospechom začali, išlo to dobre, až sme prišli k jednému krupinskému
mešťanovi. My sme svoje plány, aby nás nerozumel, latinsky, lingua
eruditorum, pretriasali. Pán Krupinčan, bývalý školár piaristov, načúva,
ako sme si rozprávali: ego iam gustavi ter, et ego quater, potom šmahne
rukou ponad kôš, očistom akoby osy oháňal, a nášho kamaráta a
furažierskeho veliteľa chmat za vlasy a vyzváňa, vyzváňa mu kotrbou
akoby na nešporoch: „Ter? Quater? --No salve, fráter." My dvaja
asistenti nedočkali sme rezultát tej kvaterky; vidiac, že mu parochňu
dokonale cupká, stratili sme sa ako gáfor.

I tu ma potom ešte osud znepokojoval. Ako sa popod čierny dom poberám,
vyfrkol práve oblokom -- našťastie nie zvysoka -- barboráš i s barborou,
táto vopred a on za ňou. Pri hraní zaspal, chudák, chcel sa oprieť o
stenu, ale sedel pri okne a tak sfrkol na ulicu práve k mojim nohám.
Nestalo sa mu nič, len čo hlavou basétlu prebil.

Ešte som na ceste nakúpil pár farebných skleníc do daru domácim a kúpu
popchal som do kaputa.

A keď som už všetko videl a skúsil, pobral som sa umorený na tele,
nadšený na duši domov. Najhoršie mi zase išlo na „ponte dei sospiri".
Tak ma stisli, že zo mňa skoro mlieko tieklo. Keď som už prešiel
hrnčiarov, išlo to potom ako po breznianskej bryndzi.

Aby som vyhol prachu, podal som sa hore pri jezuitskej záhrade chodníkom
cez šibeničný kopček. Vtedy tam ešte stáli znamenité, veľmi komfortable
šibenice o troch stĺpoch, všetko to solídna robota, ako to vravievali:
„I pre naše detné deti." Traja mohli naraz na nich pohodlne visieť, bez
toho, že by jeden druhého čo najmenej boli inkomodovali. Škoda -- ten
pomník hrdúsenia už od tých čias pováľali. Šibenice zmizli, šibenci
ostali!

No ale kam sme prišli s našou rozprávkou? -- Pod šibenicu, veru pekne!
-- Tuto, v tvári peknej prírody, lebo k väčším útrapám odsúdencov
stavali popravisko na najvýhľadnejších miestach, a tak v tvári velebnej
prírody a v tvári znaku zákonnej prísnosti začnem prezerať jarmočné.
Orlík voľačo doniesol, čo tým divnejšie, že ten dvojhlavý vtáčik
obyčajne odnášal. Skúmam ďalej vačky. Sklenky domrvené na črepy. Na
„ponte dei sospiri" mi ich dodrvili. A črepy, tam na viselniciach
pochované, ležia podnes ako budúca hádka archeológom.

A tak hodiac ešte raz okom na radvanskú agoru, poberal som sa ad lares.
