# Politika oportunity 

„Zlé časy, brat môj, ale ich iste prežijeme," poznamenal pán Bylinka a
odložil na bok noviny, z ktorých práve bol najnovšie, politické správy
vyčítal.

„Hahaha!" rozosmial sa jeho domáci priateľ Michal, unesený tými
prekvapujúcimi správami, „vy vždy máte dačo, čím sa tešíte vo svojich
biedach, lenže tie vaše potechy, túžby a nádeje sa nikdy nevyplnia."

„Už ako pán boh dá!" zvolal domový pán, zdvihnúc hlavu ešte s pevnejším
ubezpečovaním. „Nie v rukách vládybažných stránok, lež v rukách božích
spočívajú osudy národov."

„Je to obyčajná potecha Slovákov," uškľabil sa Miško Chumay, ktorý mal
celé obchodné a politické presvedčenie od kréda Bylinkovho.

„A veru lepšie tešiť sa, ako hneď zúfať nad každým neprajným obratom
vecí. Ja držím s naším Sládkovičom, ktorý spieva:

*\
Nekvitne veru národa sláva*\
*z násilia, kriku, hmotnosti;*\
*národ z národa svojho povstáva,*\
*večné rodí sa z večnosti.*\
*Čo vzniklo ako blesk meteóra,*\
*tomu smrť určia hodiny:*\
*pomaly vstáva z dejinstva mora*\
*mohutný život vidiny.\
*

„To je všetko pekné, Štefko môj," hovoril po malej prestávke pán Chumay,
„no to všetko sú len slová, ktoré odznejú bez toho, že by vám pomohli.
Ja ale myslím, že by ste predsa mali rozmýšľať, čo a akú politiku po
terajšom obrate vecí budete sledovať. Či by snáď nebolo dobre zase dáke
memorandum alebo petíciu s pár tisíc podpismi."

„Nie, braček, ani jedno, ani druhé. Teraz je na nás rad povedať, že tiež
môžeme čakať, ako kedysi podobne odpovedali čakajúcim tí, čo pri
prevádzaní svojej politiky vyvinuli tak málo energie. Ostatne, ver mi,
naše veci nestoja tak zle, ako sa domnievaš ty, brat môj, tuším už
preto, že by si nedbal, čo by aj skutočne tak zle stáli."

„No je pravda, že mňa dnešné zvesti veľmi milo prekvapili no nie som
predsa taký zlomyseľný, za akého ma držíš. A čo nikomu inému, ale tebe
kvôli prial by som vašim snahám kus akého takého zdaru, bo to dobre
vieš, že ťa rád mám a tvoju dcéru ľúbim. A preto záleží mi na tom, aby
som vám prispel, keď i nie pomocou, teda aspoň dobrou radou. Ja myslím,
že by pre vás teraz bolo najlepšie držať sa politiky oportunity. Medzi
dvoma biedami voliť menšiu, to je\..."

Vtom vstúpila do izby švárna dievčina, ktorá niesla na tácni krčah piva
a pár pohárov. Bola to panička Karolínka, osemnásťročná dcéra pána
Štefana Bylinku. Michal Chumay pri zjavení sa dcéry domáceho pána
zatíchol a s chlipným obdivom sprevádzal pohyby švárnej čiernookej devy,
ktorá bremienko svoje položila na stôl pred politizujúcich priateľov.

„Panička, keď ste boli taká dobrá," hovoril so zaľúbeným úsmevom hosť
Bylinkov, „že ste nám piva doniesli, buďte i taká dobrá a nalejte nám
ho. Mne ono tak istotne sto ráz lepšie bude chutiť, ako keby som si ho
sám nalial."

„Oh, veľmi vďačne, pán Chumay," prívetivo odvetila Karolínka. „Keby vám
odo mňa naliate naozaj lepšie chutilo, nuž nedbám, budem vám ho
ustavične nalievať."

„Ja by som nedbal, čo by ste mi ho pokým žijem nalievať neprestali,"
poznamenal hosť so zvláštnym pohľadom na domáceho pána.

„Prečo nie, aj to sa môže stať," doložila panna, akoby nerozumela, kam
pán Chumay cieli. Nato sa zvrtla a ta šla von dvermi.

„Vidíš, brat môj," vzal si po chvíli slovo pán domáci, -- „ty vzdor
tvojím devätapäťdesiatim rokom ešte..."

„Šesťdesiatim, braček! Či nevieš, keď sme takto pred štyridsiatimi rokmi
pri požonskom pive sedávali, že som ja bol najstarší medzi vami?"

„Pravda, no rok sem alebo tam. Akokoľvek je, trebárs už teda i
šesťdesiat rokov máš, isté je, že nemáš sa čo báť toho bláznivého
Kováča, bo ako vidíš, moja Karolínka tebe prednosť dáva. Ja som jej
hovoril, aby si dobre vec rozvážila. Má dvoch pytačov, obaja sa majú
dobre, sú znamenití páni, z ktorých jeden má šesťdesiat, druhý
tridsaťpäť rokov, obaja sú statoční mužovia a k tomu statkári. No, reku,
dobre si rozváž, Karolínka, za ktorého z nich pôjdeš, vyber si, ktorého
chceš, len obom košíček nedávaj. Na to žiadala si dvadsaťštyri hodín na
rozmyslenie a dnes ráno, ako som ti už rozprával, mi povedala, že teba
chce mať za muža. Musí ťa teda veľmi milovať, keď tebe kvôli košík dáva
mladému, driečnemu a od teba veru aj bohatšiemu Kováčovi."

„Pravda, pravda," odpovedal starý statkár, „že ja víťazím nad svojím
sokom, no\... pritom, prirodzene, mi predsa treba nahliadnuť, že tuná
nemôže byť nijaký pobočný zištný záujem, lebo to len musím uznať, že je
pán Kováč i mladší i bohatší než ja a možno i krajší, hoci de
gustibus\... No a tá stoličná túžba, v ktorej má i sám pán Kováč také
veľké zaľúbenie, tiež len dačo zaváži. Teda napokon naozaj len veriť
musím, že skutočne iba láska je to, čo Karolínku pohlo k tomu, aby mne
dala prednosť."

„A čože by iné mohlo byť?"

„No myslel som, že snáď preto, že vie, že sme spolu študovali, že sme i
teraz priatelia."

„Pletky! Cudziemu priateľstvu ženské lásku svoju nikdy v obeť neprinesú.
Ľúbi ťa, nuž to je to."

„Pravdu máš, však ani ináč byť nemôže," poznamenal pán Chumay a so
samozaľúbením pozrel sa do zrkadla, visiaceho oproti nemu na stene.
Pozrime i my doň.

Pán Michal Chumay, ako vôbec bolo známe, zeman od koreňa, bol muž asi
šesťdesiat-šesťdesiatpäťročný, chudý, vyziabnutý, ale vždy veľmi
čistotne oblečený, vyfintený. Takú skvostnú bielizeň nikto v celej
stolici nemal ako on. A vedel ju ešte zaujímavejšou urobiť, keď si ju
okrášlil na prsiach a rukávoch peknými zlatými gombičkami. Ničí ručník v
celom okolí nezaváňal tak príjemne aisé bouquetom, ničie vlasy takou
milou mille fleurs -- pomádou ako ručník a vlasy pán Chumayho, trebárs
jeho vlasy boli nielen už celkom šedivé, ale veru i kus riedke.
Primyslime si k tomu malé, obhryzené, ale predsa černejúce sa fúziky
(rozumie sa vďaka vonnej masti), pekný modrý nákrčník s bielymi kvetmi,
splývajúci pod briliantovou ihlicou v poetický uzol, k tomu čierny
atlasový driečnik, tmavomodrú atilu, popolavé pantalóny a topánky z
laku, a máme obraz statkára Michala Chumayho. Čo sa týka jeho duševných
vlastností, bol to človek dobrého srdca, no mal pri tom kus
aristokratickej pýchy, ktorá tu i tu zaclonila jeho dobrotu. Ten istý
smer malo i jeho politické zmýšľanie. Myslel, že ako zeman už ani nemôže
byť slovenského zmýšľania, že by tým snáď dačo na nimbe svojho mena
utratil. Nie z presvedčenia, ale z akejsi, ako sa on domnieval,
rytierskej povinnosti, vždy úzkoprso držal sa náhľadov pána Badinského,
pohlavára to stránky takzvaných „liberálov", ktorý sa zúčastňoval i na
snemoch uhorských ako poslanec. Móda je u našej šľachty vôbec odriekať
sa svojho národa. Tejto móde holdoval teda i statkár Chumay. Náleží to k
dobrému tónu držať sa samospasiteľnej maďarčiny. Tak robil teda i pán
Chumay. Celkom ináč zmýšľal jeho priateľ Štefan Bylinka. Tento, súc
kupcom, nemotal sa toľko po tých „vyberaných spoločnostiach", v ktorých
by bol mal príležitosť nakaziť svoju myseľ duchom odrodilstva. Mal
robotu s ľudom, držal teda s týmto. Obcoval najviac s národovcami
slovenskými, usilovne čítaval slovenské spisy a tak utužil sa v láske a
vernosti k milému národu svojmu. No postretlo ho zvláštne nešťastie. U
jedného zo spomenutých liberálov, pána Vajdu, ktorý skvostne žil, pána
hral, hrozne veľa dlhov narobil a konečne ušiel z krajiny, stratil
dvanásťtisíc zlatých. Okrem toho počas posledného požiaru zhorel mu dom
i sklad plný rozličného tovaru. Keby nebol býval človekom železnej
usilovnosti a vytrvalosti a k tomu kresťanom pevnej dôvery v boha,
určite by bol musel zúfať nad ranami, ktorými ho navštívil neprajný
osud. Dom opravil, pravda zväčša len pomocou dlžôb a svoj sklad dosť
skoro zase naplnil, lebo meno jeho u veľkomestských kupcov ani mak
neutrpelo ani takými ranami, vďaka jeho príkladnej statočnosti. V treťom
roku po nešťastnom požiari bola raz v blízkom lese tanečná zábava, ktorú
usporiadala školská mládež. Navštívili ju mnohí hostia i z okolitých
dedín. Medzi týmito bol i vyššie opísaný starý mládenec, statkár Michal
Chumay, ktorého na tento majáles pozval synovec Pavel Košťan. Pavel
Košťan býval v meste a pracoval u istého pravotára. Až na tejto zábave
bližšie spoznal pán Chumay Karolínku, dcéru svojho školského priateľa,
do ktorej sa vzdor svojím „šesťdesiatim" rokom tak buchol, že začal
myslieť na manželstvo. Predtým málo sa staral o niekdajšieho súdruha
školských rokov, teraz ale ho vyhľadával, ba od piatich týždňov, čo ten
majáles bol, už zo štyri razy ho navštívil. Pred svojím priateľom
nerobil nijaké tajomstvo z lásky a ďalších svojich úmyslov. Bylinkovi
sprvu i pri pomyslení na taký sobáš bolo do smiechu. Neskôr však, keď si
vec lepšie rozmyslel, keď všetky svoje dlhy porátal, keď spomenul si na
budúcnosť svojich piatich dietok, medzi ktorými Karolínka bola
najstaršia, nezdalo sa mu to manželstvo také veľmi smiešne, hoci jeho ja
sa vždy ešte veľmi proti tomu protivilo. A isté je, že veru by sotva
kedy bol privolil k otáznemu sobášu, keby k tomu zvláštna udalosť značne
nebola prispela. V meste býval stoličný prísažný Ondrej Kováč, človek
majetný, asi tridsaťpäťročný. Zmýšľania bol asi takého ako pán Chumay,
lenže bol mladší a rád sa vystatoval svojím zmýšľaním aj vonkajšími,
často až priveľmi nápadnými známkami. Nosil totiž vždy úzke nohavice
nápadnej farby, bohato podperený klobúk, ostrohy atď., a nemal milšej
zábavy, ako dať si od túlavých cigánov vyhrávať zádumčivé dolnozemské
piesne. Preto ho verejná mienka držala za dobrosrdečného ľahkomyseľníka.
I tento čudák zaľúbil sa do švárnej Karolínky, dobre vediac, že s ňou
nedostane žiadne imanie, ale dobrú dušu a znamenitú gazdinú. Požiadal
tiež pána Bylinku o jej ruku. Statočného kupca prosba Ondreja Kováča
nemálo prekvapila. Po krátkom rozmýšľaní mu odvetil, že sa pozhovára so
svojou dcérou a že mu na druhý deň oznámi jej odpoveď.

Kupec Bylinka upovedomil svoju dcéru o žiadosti tak Chumayho, ako
Kováčovej a povedal jej, že by mu veľmi milé bolo, keby si jedného z
pytačov vyvolila, bo vraj časy sú zlé, kupectvo biedne ide, a
zaopatrenie dievčat je veľmi ťažké, najmä pre neho, pri takom skromnom
imaní. Dcéra nato prosila otca, aby jej do rána dal čas na rozmyslenie.
A ako už vieme, rozhodla sa pre pána Chumayho, čo tohto nemálo potešilo.

Pred večerom, keď pokonal túto vec a srdečne sa odobral od priateľa a
svojej mladej nevesty, ponáhľal sa ľahkým krokom ako znovuzrodený na
svoj byt do hostinca, aby k svojmu odchodu na neďaleký statok porobil
potrebné poriadky.

Keď sa zotmilo, nemohol obstáť v izbe. Nepokoj lásky vyduril ho na
prechádzku. Išiel za mesto obohnané vysokými múrmi a kráčajúc v nočnom
šere rojčil o nastávajúcom blahu, o peknej budúcnosti. Kto by to bol
vstave uhádnuť, či len číra náhoda a či túha lásky viedla ešte i teraz
jeho kroky, ale naraz nenazdajky ocitol sa za záhradou kupca Štefana
Bylinku. Vysoký mestský múr stál i tuná. Za múrom bola záhradka, dvor a
dom priateľov. Z niektorých záhrad bol východ von za mesto. Na vyrúbanie
takýchto dvier žiadalo sa ale zvláštne povolenie vrchnosti. Aj Bylinkova
záhrada mala podobné malučké, za mesto vedúce dvercia. Zaľúbený Chumay
hnaný akýmsi vnútorným pudom, ani nevediac prečo pristúpil ku dverciam,
a tu k svojmu nemalému prekvapeniu spozoroval, že dvere sú len
prichýlené. Zastal, rozmýšľal, čo robiť. Iste asi zabudli dvere zamknúť
a dáky kmín ich ešte aj môže okradnúť. Či záhradou a či cez rínok
predkom ísť a upozorniť domácich na ich nedbalosť? Ako tak rozmýšľa,
začuje za dvermi rozjarený šepot. Chumay zatíchol, počúval.

„No upokoj sa, Paľko môj! Ver mi, všetko to dobre bude. Ináč nemôžem. A
teraz zbohom. Viac sa neuvidíme, pokým\..."

Starý mladoženích stál ako obarený, bo zdalo sa mu, že to hlas jeho
nevesty. Nemohol sa ďalej zdržať, odchýlil dvere a vkročil do záhrady.
Tu z blízkej ružovej búdky vyskočil akýsi mladoch a letel von dvermi.
Ale v nočnom šere štuchol nenazdajky lakťom do príchodzieho, takže
tento, zronený, z nôh spadol a zrútil sa po dĺžke na zem. V ružovej
búdke ozval sa roztopašný dievčenský chichot.

„Ale pán Chumay, akože ste sa vy sem dostali?"

„To je to najmenšie, ale vy, panička, mi povedzte, ako sa sem dostal ten
kuryplach?!" odpovedal Michal Chumay, zbierajúc sa zo zeme.

„Ako? Chichi! Nuž ja som mu otvorila. Je to môj dobrý priateľ."

„Ale snáď ten bláznivý Kováč?" pýtal sa žiarlivý mladoženích.

„Oj nie, to bol Paľko Košťan, váš synovec."

„A čo ten tu hľadal?"

„Nuž či som ja nie vaša nevesta? Či Paľko nemôže svoju tetku navštíviť?"
pýtala sa Karolínka so šelmovským úsmevom.

„Panička, prosím vás, nežartujte. Povedzte mi úprimne, čo si o tom
všetkom mám myslieť?" zvolal zaľúbenec plačlivým hlasom.

Karolína naraz prestala sa smiať a vážnym hlasom riekla: „Pravdu máte,
pán Chumay, čo ste tuná videli, nie je pletka. Dlžná som vám uviesť
dôvod svojho konania. Vedzte teda, že už asi rok znám vášho synovca. Pár
ráz bol u nás v záležitostiach môjho otca. Priniesol mu od svojho
principála všelijaké súdne akty, vzťahujúce sa na otcove peniaze, ktoré
utratil pán Vajda. Takto sme sa poznali, a keď sme sa častejšie videli,
zaľúbili sme sa. To viete, aký je môj otec prísny, a preto za lepšie sme
uznali nepovedať mu o našom pomere dotiaľ, pokým Paľko nebude mať
samostatnú pravotársku pisáreň, čo, ako mi on hovoril, stať sa má už
budúcej jesene. Medzitým prišli ste vy, pán Chumay, k nám a požiadali
ste ma o ruku. Včera po prvý raz som bola prinútená dať zavolať Paľka
Košťana, aby sa dostavil sem na poradu. Dnes po druhý raz prišiel, aby
sa odobral odo mňa. Výsledok mojej porady s Paľkom už znáte, lebo ja
stala som sa vašou nevestou. Teraz viete všetko, a buďte presvedčený, že
ja dnešným dňom prestala som byť milenkou Košťanovou."

„Ale ho ľúbite?"

„Ľúbim ho, ani ho nikdy ľúbiť neprestanem."

„A keď zídete sa s ním ako moja žena?"

„Budem mu tetkou. Čo si myslíte, pán Chumay, že ženy tak nevládnu citmi
svojimi ako vy muži? Už povolanie ženy je panovať nad srdcami, ale
hlavne nad svojím vlastným. Nám nie je daná sloboda ponúknuť srdce naše
tomu, ku komu nás vrúcny cit tiahne. My milujeme a nik nevie koho, láska
naša tajne vzniká, tajne hynie a konečne ruku dávame tomu, ku komu
myslíme, že máme viac úcty a priateľstva. Rozkážeme svojmu srdcu, aby v
ňom z citu úcty a priateľstva roznietil sa plameň opravdivej lásky."

„Teda vy myslíte, že ma časom môžete milovať?"

„Lásku chápeme všelijako. Tú lásku, ktorú ja rozumiem, to dobre viem, že
nikdy k vám nepocítim."

„A predsa chcete byť mojou ženou?"

„Je to vôľa môjho otca. Viete, že nás je pätoro detí, imanie chatrné.
Môj otec je prísny a ja som jeho poslušná dcéra."

„Vy ste dobrá, šľachetná duša, no poslušnosť vaša voči otcovi predsa je
priveľká. Chvalabohu, že som mal príležitosť dokonale poznať tieto
okolnosti a zachrániť vás od nešťastia."

„Teda z tohto sobáša nebude nič?"

„Ba až teraz bude opravdivá svadba."

„Ako to myslíte?"

„Tak, že vy ostanete nevestou a moju úlohu prevezme môj synovec Paľko."

„To nie je možné, nemá nič."

„Ja som bohatý --."

„Čo počujem? Vy, pán Chumay, by ste chceli\..."

„Áno, ja zriekam sa i nevesty i ročitých tisíc zlatých zo svojho
dôchodku, aby som, dcéra moja, šťastnou urobil teba a svojho synovca."

Karolínka skočila a vrúcne objala svojho budúceho ujca.

„Ujček môj! Ujček môj milý!"

„To verím, že som ti takto milší, než som ti bol ako mladoženích,"
hovoril pán Chumay, privedený do najlepšieho rozmaru. „Ty, dievča, ale
teraz ešte jedno mi povedz. Tento týždeň som ťa požiadal o ruku nielen
ja, ale i stoličný prísažný Kováč, ktorý je najmenej o tridsať rokov
mladší odo mňa, ba i bohatší ako ja. Prečo si radšej tomu nesľúbila
svoju ruku?"

Karolínka neodpovedala. Keby nebolo tma, pán Chumay by bol videl, ako
veľmi sa zapýrila a do akých ťažkostí ju priviedla ujcova otázka.

„Nuž odpovedaj!"

„Ujček môj," vravela, hladiac mu vráskavé líca bielymi dlaňami, „vy ste
taký dobrý, prosím vás, nedopytujte sa ma na to."

„No nič, len ty povedz, prečo si dala mne prednosť pred Kováčom. Či vari
preto, že som Paľov ujec?"

„Bože uchovaj!"

„Či preto, že som starý priateľ otca tvojho?"

„Oh, pletky."

„Prečo teda?"

„Jaj, pekne vás prosím, nepýtajte sa to."

„Chcem to vedieť."

„Nechcem vás nahnevať a hanbím sa," rieklo dievča a vzdor nočnej tme
zakrylo si tvár dlaňami.

„No hovor, teraz už ako ujec nástojím na tom."

„Budete banovať."

„Všetko jedno. Chcem vedieť, pre akú príčinu môže dievča starcovi dať
prednosť pred mladým šuhajom. Takýto prípad nepoznám z celej doterajšej
svojej praxe."

„No dobre teda, keď musím hovoriť, počujte. To viete, že môj otec chcel,
aby som si jedného z vás vybrala. Obom som vám kôš dať nesmela. Radila
som sa teda s Paľkom a pri našej porade nám vaše včerajšie politizovanie
za prstoklad slúžilo."

„Nuž?"

„Nuž vy ste vraveli, že Slovákom teraz najlepšie bude držať sa politiky
oportunity. Túto politiku sme i my pri láske našej nasledovať chceli.
Podľa nej sme uznali, že medzi dvoma pytačmi, ktorých dievča neľúbi,
vždy lepšie je staršiemu dať prednosť."

„A prečo to?"

„No príčiny sú rozličné. Starší páni bývajú k mladým ženám povoľnejší a
potom..."

„No a potom..."

„Človek len kedysi aj zomrieť musí a čím je starší, tým bližší je k
hrobu."

V tom okamihu by pán Chumay ani zamak nebol dbal, keby od narodenia bol
býval hluchý, tak nemilo účinkovali slová prostosrdečnej Karolínky na
samolásku a jeho márnomyseľnosť. Pred očami sa mu zatmilo a musel sa
chytiť lavice, aby sa od akejsi ťažoby zas neprestrel na zem. Avšak
netrvalo to dlho. Vzmužil sa, obrátil sa k ukrutnej pravdovravnej
dievčine a chcel ju chytiť za ruku. Vtom však zbadal, že niet jej už
tuná. Ona po trpkej spovedi zrazu skočila a zmizla v nočnom šere. Na
druhý deň včas ráno navštívil statkár Chumay svojho priateľa Bylinku.

„No ty si ešte tu?" vítal príchodzieho pán Bylinka, ktorý práve akýsi
list pečatil.

„Mal som tejto noci zvláštny sen, v dôsledku ktorého, brat môj, vzdávam
sa ruky tvojej dcéry."

„Čo? A ja práve teraz píšem pánu Kováčovi, že moja dcéra, hnaná citom
svojho srdca, už inému sľúbila ruku."

„To nič nerobí, preto ty ten list bezpečne môžeš expedovať."

„Ej, to neurobím, keď ty nie, brat môj, teda pán Kováč má dostať moju
dcéru."

„No však sa jej ja celkom nezriekam, len k úlohe mladoženícha si miesto
seba námestníka postavím."

„Ako to?"

„Či znáš Paľka Košťana?"

„Toho advokátskeho pisára?"

„Toho."

„Znám. Nuž?"

„To je môj synovec. On ľúbi tvoju dcéru a ona jeho."

„Fabuly."

„Ale tak je. A ja sa vzdávam Karolínkinej ruky jedine kvôli svojmu
synovcovi."

„Z toho nebude nič. Je síce verný syn svojho národa, ale nie je
samostatný človek."

„Ale ho ním spravíme. Najmeme mu osobitnú advokátsku kanceláriu a bude."

„Nemá ničoho."

„To je moja starosť."

„No, ak ho zaopatríš, nedbám, nech bude."

A skutočne aj bolo. O päť týždňov nato slávil mladý pravotár Paľko
Košťan veselú svadbu s Karolínou Bylinkovou. Na svadbe najveselší bol
starý svat, statkár Chumay. Od toho času potom chránil sa náš mladý pán
so starou tvárou každého ľúbostného dobrodružstva, lebo na ponaučenie,
ktoré mu dala Karolínkina „politika oportunity", nikdy nezabudol.
