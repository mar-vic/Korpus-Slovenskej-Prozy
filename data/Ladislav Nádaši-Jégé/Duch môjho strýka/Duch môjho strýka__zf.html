<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2543186">
       </a>
       Duch môjho strýka
      </h2>
     </div>
    </div>
   </div>
   <p>
   </p>
   <p>
   </p>
   <p>
    Veru je málo utrápenejších ľudí, ako je taký dedinský lekár. Keby ho už nič iné
      neobťažovalo, to mu aspoň obedy a trakty u statkárov a farárov ničia život. To sú totižto
      všetko ľudia, majúci nazvyš všetkého, i času. Keď chytia takého úbohého lekára, tak ho nikdy
      nevypustia prv, dokiaľ nemôže dýchať od znamenitých jedál, ktoré musel pojesť a dokiaľ mu
      hlava nejde ani na kolotoči od výborných nápojov, ktoré musel ten nešťastník vypiť. K tomu ho
      vždy prinútia hrať ferbľu
    <sup>
     [
     <a class="footnote" href="#ftn.id2551855" name="id2551855">
      1
     </a>
     ]
    </sup>
    alebo inú podobnú hru, a či chce, či nechce, natisnú mu niekoľkostokorunovú výhru.
      Pred polnocou ho nikdy nevypustia. Aj to „už“ o polnoci len preto, lebo o takomto čase lekár
      obyčajne zaspí, bez apelátu
    <sup>
     [
     <a class="footnote" href="#ftn.id2565600" name="id2565600">
      2
     </a>
     ]
    </sup>
    zaspí a skoro vždy chrápe. Nie je to pekné, že chrápe, ale darmo je: pravda je
      pravda. Chrápe už i preto, aby neodvolateľne dokázal, že spí. A keďže chrápajúci lekár ani
      neje, ani nepije, ba ani karty nehrá, tak ho posadia na vozík a pošlú v čer… domov.
   </p>
   <p>
    Netajím, že takto nešľachetne i so mnou pokračoval jeden-druhý z pánov spomínaných stavov.
      Nespomínam to preto, aby som im to s hnevom chcel vyčítať, to nie, lebo ja som duša šľachetná
      a odpúšťam ľahko svojim nepriateľom, ale preto, lebo sa mi pri takýchto nočných potulkách
      neschodnými cestami, divými dolinami, i taká príhoda stala, ktorú mám za zvrchovane poučnú a
      pre mravnú výchovu čitateľovu veľmi cennú.
   </p>
   <p>
    Pán farár Tomica býval vo veľkej, ale veľmi odľahlej obci. Podobrotky sa tu zriedka
      zatáral upotrebiteľný človek, a tak bol pán farár odkázaný len na tartlík, alebo piket s
      kaplánom. Veď ani tartlík nie je práve mrzká hra, ale taká tichá ferblička jednako lepšie
      rozoberie človeka.
   </p>
   <p>
    Keďže pán boh svojich neopustí, nuž ochorela gazdinka pána farára. Bolo to stvoreníčko asi
      dvadsaťpäťročné, bielo-ružové, okrúhlasté, ani z cukru. Musel by to byť veľmi prieberčivý
      človek, ktorý by nebol mľaskol jazykom, keď ju videl. N-na!
   </p>
   <p>
    I dostalo to zlato, ten poklad, chrípočku a keďže ľúbomilnosť a ľútostivosť pána farára
      bola veľmi živá, musel som zo dva týždne každý deň chodiť, kým viac nebolo možné nijakým
      nahováraním a nijakým strašením hroznými následkami pacientku primäť k tomu, aby sa považovala
      ešte za chorú. Pred polnocou ma pán farár nikdy nevypustil zo svojich drápov. So mnou sa tam
      mnoho nenagahoval,
    <sup>
     [
     <a class="footnote" href="#ftn.id2517053" name="id2517053">
      3
     </a>
     ]
    </sup>
    ale hneď, ako som prišiel, mi opojili kočiša tak, že sa ten chlap musel vyspať.
      Keď som chcel odísť, to vždy pán farár alebo pán kaplán vošli do izby s rozhorčenou tvárou a
      hlásili, že je Mišo alebo Maťo opitý ako snop. Keď som zbadal tento fortieľ, vzal som si
      kočiša, ktorý musel ísť so mnou k miestnemu farárovi a tvrdo odprisahať, zvolávajúc na seba
      všetky pokuty najhorúcejšieho pekla, každý druh alkoholu. Ani tým som nevyhral nič, celkom
      nič. Pán farár mal také hriate, ktoré by bolo po jeho sebavstúpení podlomilo nohy i svätému
      Augustínovi. Najmä keď pán kaplán — lebo obyčajne on to robieval — rozriešením ad hoc
    <sup>
     [
     <a class="footnote" href="#ftn.id2517172" name="id2517172">
      4
     </a>
     ]
    </sup>
    — len na ten jeden raz — vzal z človeka i prípadný strach pred následkami hriechu.
   </p>
   <p>
    Tak sa vezieme s Maťom nocou, po strašne zlej ceste úzkou dolinou pri divom potoku. Z
      okolitých skalísk sa knísali nad nami storočné smreky, ktorých konáre otriasal polnočný
      vietor. Húklo to vše, že len tak srdce preniklo. Rozmýšľajúc mimovoľne o konečných veciach,
      dostali sme sa asi do pol doliny, kde sa cesty križovali a kde na jednej skale stála malá
      kaplnka s obrazom posledného súdu. Poznal som ten obraz naspamäť: svätí sa z neho všetci
      odsťahovali, len na lepšie krytom spodku vzdorovali počasiu diabli s vidlicami, rohami a
      chvostmi. Tí svätí mali pravdu, keď odtiaľ odišli. Veru to nebolo miesto pre lepších ľudí.
   </p>
   <p>
    Maťo (ten lotor nikdy nesnímal klobúk pred žiadnym krížom) sa teraz skrúšene prežehnal a
      priznám sám, že som si i ja pomyslel, že neškodí s pánom bohom žiť na priateľskej nohe a
      vzdychol som si ponížene, že odteraz už budem dobrý. A veru bolo naše pokánie i potrebné, lebo
      sa ti nám zrazu zablysli dve svetlá, ani z automobilových lampášov. Ďaleko bolo vidieť v ich
      záblesku každú trávičku a skalku na zemi.
   </p>
   <p>
    — Ľala, auto, kde sa to tu teraz berie v tých horách, — zvolal radostne Maťo, že sme sa
      zišli so živou dušou.
   </p>
   <p>
    — Auto? — riekol som trošku zvláštnym hlasom, — neverím, lebo ani motor nepočuť, a potom,
      čo by to muselo byť za auto, čo by touto cestou prešlo!
   </p>
   <p>
    Vytriešťali sme obidvaja oči smerom k svetlu a tu vidíme z hory vyjsť muža s kučmou,
    <sup>
     [
     <a class="footnote" href="#ftn.id2523000" name="id2523000">
      5
     </a>
     ]
    </sup>
    s vysokým perom na nej, a v krišpíne
    <sup>
     [
     <a class="footnote" href="#ftn.id2523012" name="id2523012">
      6
     </a>
     ]
    </sup>
    s dvanástimi goliermi, aké nosili naši prastarí otcovia. Tomu vychádzali z očí tie
      svetelné lúče. — Júj! — zreval Maťo, — pre Kristove rany, ved je to duch. — I hodil sa na
      kolená a opakoval chytro, ako vedel: — Chváľ každý duch Hospodina, chváľ každý duch Hospodina!
   </p>
   <p>
    Ja som sa nezľakol, lebo som človek smelý, a preto doteraz nerozumiem, prečo som sa
      vpratal pod sedadlo bričky, takže nebolo zo mňa vidieť ani vlas.
   </p>
   <p>
    — Stojte! — bolo počuť temný hlas, ktorý jednako až do srdca prenikal, ako to už duchovia
      zvyknú hovoriť, a súčasne chytilo čosi i drobinku vozík, že hneď zastal.
   </p>
   <p>
    — Ty, ty jeden zasr…, — povedal duch nemóresne, — vylez spod toho zicu,
    <sup>
     [
     <a class="footnote" href="#ftn.id2523052" name="id2523052">
      7
     </a>
     ]
    </sup>
    veď ja som tvoj starootcovský strýko, nezjem ťa!
   </p>
   <p>
    — Á, teší ma, pán strýčko, že mám to šťastie. Veď ja som nie od strachu vliezol pod to
      sedadlo, ale, lebo mám slabé oči, ktoré neznesú také neprirodzene veľké svetlo. Nemohli by
      trocha zošraubovať?
   </p>
   <p>
    — Keď len to; — i stisol elektrický gombík na prsiach a zmiernil svetlo, ako dobre
      vychované auto, keď vidí policajta.
   </p>
   <p>
    — No, tak už hej, to je reč. Nuž tak ráčia byť mojím starootcovským strýkom. No, no. Veď
      som počul o nich jedno-druhé, oj, počul: aj dnes ich ešte ľudia spomínajú. Ale že sa v takýto
      čas ráčia po takýchto miestach potĺkať. Hm, hm, no, no. Ale to ráčia byť k tomu najskôr pre
      vysokomravný život komandovaný?
   </p>
   <p>
    — Netáraj hlúposti, pomkni sa mi, čo si k tebe prisadnem. Cestou ti všetko rozpoviem.
   </p>
   <p>
    Pomkol som sa tej krišpíne a strýko vyliezol ku mne. Obzrel som ho zboku, veru to bol on,
      strýko Jonáš, poznal som ho podľa obrazu, visiaceho u jednoho strýka.
   </p>
   <p>
    Keď sedel pri mne, trocha som ho mimovoľne ovoňal.
   </p>
   <p>
    Pán strýčko posmrdkávali nielen stuchlinou, ale i smoľou a zápalkou. Z toho som usúdil, že
      sa musia na akomsi háklivom mieste zdržovať.
   </p>
   <p>
    — Hm, pán strýčko, — riekol som, odtiahnuc sa trocha od neho, — oni neráčia nateraz bývať
      v nebi?
   </p>
   <p>
    — Ty chumaj, — zvolal na mňa a fúkol mi do očí dym z dobrého verpelítskeho
    <sup>
     [
     <a class="footnote" href="#ftn.id2523130" name="id2523130">
      8
     </a>
     ]
    </sup>
    (fajčil z tajtíčky), — čo myslíš, že som hádam v pekle?
   </p>
   <p>
    — Ja neviem, ako sa volá to miesto, kde toľko, eh, eh, no, so smoľou a zápalkou narábajú.
      Ako to teraz volajú?
   </p>
   <p>
    — Vidím, že nemáš o tom ani pochop, ako na druhom svete žijeme. Poviem ti to, ale najprv
      ti poviem, prečo som striehol tu na teba.
   </p>
   <p>
    — Nuž nech sa páči, počúvam ich.
   </p>
   <p>
    — Ja som tu na teba pre toto striehol. Vieš, že som pochovaný v tej časti Oravy, ktorú nám
      Poliaci odobrali. Chcel by som ležať v našej staroslávnej uhorskej pôde, a preto som ťa
      vyhľadal, aby si ma dal ta preniesť a síce na naše rodinné pohrebisko. Uhor len k Uhrovi
      patrí!
   </p>
   <p>
    Mne sa táto žiadosť vonkoncom nevidela. Bože môj, čo je to oštary s takým vykopávaním a
      prevážaním mŕtvoly. A potom, čo to stojí! I povedal som mu toto:
   </p>
   <p>
    — Počujú, pán strýko, veď keď chcú, ja im to urobím, ale by mali jednako na to pomýšľať,
      že sú už nie Uhri páni na Orave, ale Česi a Slováci. No a to je čeliadka, ktorá takému
      poriadnemu maďaremberovi,
    <sup>
     [
     <a class="footnote" href="#ftn.id2523190" name="id2523190">
      9
     </a>
     ]
    </sup>
    akým oni boli, nikdy nevoňala. Kým Poliak, Venger dva bratranki, i do boja i do skľanky…
    <sup>
     [
     <a class="footnote" href="#ftn.id2523204" name="id2523204">
      10
     </a>
     ]
    </sup>
    Mali by radšej len tam zostať.
   </p>
   <p>
    Strýko potriasol hlavou a zahuhmal: — Veru čosi hovoríš. A čo je to za národ tí Česi?
   </p>
   <p>
    — Strýčko, neviem, či by sa im tí videli. Hneď ich prvá veľká chyba je, že pijú len pivo.
   </p>
   <p>
    — Brrr, — striasol sa strýko, spomenúc si na pivo, aké za jeho čias varievali v Trstenej,
      — veď je to ločprda.
   </p>
   <p>
    Rozumie sa, že som s plzenským a s druhými malváziami nevyrukoval, lebo by sa ten starý
      lump iste bol za nimi ťahal.
   </p>
   <p>
    — A potom, nech si len pomyslia, u nich je každý rovný, pán — nepán!
   </p>
   <p>
    — Prepánajána, nuž, čože je to za národ!
   </p>
   <p>
    — Rozprávať im ďalej? Karty málo hrajú, ferbľu máloktorý z nich pozná, hoci sa nájde i
      taký medzi nimi, oj, nájde. Radšej robia kadejaké športy: behajú, vykrúcajú údy a lámu boky. A
      to ženy-chlapi rovnako.
   </p>
   <p>
    — Teraz rozumiem, prečo sme my Uhri vždy tak nenávideli tých Čechov, oj, rozumiem. No, no,
      ale ste sa len dostali, no dostali vy biedni Slováčikovia!
   </p>
   <p>
    — Veru, veru, to už nie je viac taký život, aký bol pod Maďarmi. Zato v Poľsku sú páni
      vždy pánmi a vínko a jarzabinky
    <sup>
     [
     <a class="footnote" href="#ftn.id2523273" name="id2523273">
      11
     </a>
     ]
    </sup>
    a iné lepšie páleničky tam ešte vždy vedia oceniť. Česi to volajú všetko alkoholom
      a alkohol je vraj otrava, ukrutná otrava.
   </p>
   <p>
    — Hovoríš mi pravdu? — zvolal strmo. — Veď je to do neuverenia, aby niekto mohol byť taký
      hlupák.
   </p>
   <p>
    — Nuž veď sa môžu presvedčiť. Jeden duch predsa môže ísť, kde sa mu páči.
   </p>
   <p>
    — Diabla môže. Tak sa zdá, že i na druhom svete začínajú zavádzať české spôsoby. I duch
      musí mať povolenie od prednostu svojho oddelenia, keď chce ísť von zo svojho obvodu. Ale
      možno, že ma môj prednosta pustí, keď mu rozumne vyložím, o čo sa jedná. No, ale teraz zostaň
      zbohom. O deň-dva tu zase počkám. — I skočil z voza a stratil sa čochvíľa v hore, zasvietiac
      si na cestu tými reflektormi.
   </p>
   <p>
    Rozumie sa, že som o tomto dobrodružstve rozprával svojmu priateľovi farárovi, ktorý
      krútil nad tým veľmi hlavou. Povedal mi, lebo duchovi nehodno veriť, aby som pre istotu vzal
      so sebou kropáč, on vraj má jeden starý, ten naplní extra frišnou svätenou vodou a keď bude
      prichádzať ten duch, aby som mu poriadne fľusol ňou medzi oči. Iste zmizne ako gáfor. Na
      všetky prípady som vzal ten kropáč so sebou.
   </p>
   <p>
    O dve noci neskoršie som strýka zďaleka zazrel pod kaplnkou na krížnych cestách. Ležal si
      komótne na krišpíne a pukal si z fajočky.
   </p>
   <p>
    — Dobrý večer, pán strýčko, nuž čože poskusovali?
   </p>
   <p>
    Strýko vybil popol z fajky a naplnil si ju znova a potom vyskočil na vozík.
   </p>
   <p>
    — Veru to s tými Čechmi máš svätú pravdu. S tými sa poriadny a statočný Uhor nikdy
      neskamaráti.
   </p>
   <p>
    — Ale pravdaže. Ja vôbec neviem, ako tu môžete s nimi vydržať.
   </p>
   <p>
    — Veď, veď. Veru nám je dosť krušno. Hej, kde je náš starý, dobrý život, ako bol pod
      Maďarmi! Nech poradia niečo pán strýčko, ako by sme ich mohli odtiaľto dostať?
   </p>
   <p>
    — To ti je ľahká vec. Len si preveďte takú malú autonomičku a budete zase žiť ako prasatá
      v bahne.
   </p>
   <p>
    Mne sa síce to porovnanie veľmi nevidelo, ale vo veci mal pravdu. — Hľa: rovný cit, rovné
      myšlienky.
   </p>
   <p>
    — Ale, pán strýčko, sľúbili mi, že mi rozpovedia, ako je tam na tom druhom svete.
   </p>
   <p>
    — No, veľká objedza to nie je, to ti môžem povedať.
   </p>
   <p>
    — Nuž, akože je to s nimi?
   </p>
   <p>
    — Tu ti je, syn môj, obrátený svet. Čo som ja zaživa robil druhému, to robí tu mne ten
      druhý. A podľa toho, či som bol veľmi mrchavý, alebo veľmi dobrý, musím celý svoj život tak
      prežiť i niekoľko sto alebo tisíc ráz. Kto bol dobrý, tomu všetci dobre robia a kto bol zlý k
      ľuďom, tomu to tiež naraz povracajú. Hoj, hoj, to ti je veru bieda. — I škrabal sa rozľútene
      za ušami.
   </p>
   <p>
    — Veru verím, veru verím. Však pán strýčko boli za živa slúžny?
   </p>
   <p>
    — Slúžny, bohdaj to parom vzal!
   </p>
   <p>
    — A za ich čias ešte bili ľudí na dereši?
   </p>
   <p>
    — Sto striel do toho páralo, veru bili.
   </p>
   <p>
    — A to každý deň dali niekoho vytrepať?
   </p>
   <p>
    — Niektorý deň i piatich-šiestich!
   </p>
   <p>
    — Prepánajána, a to teraz tí…
   </p>
   <p>
    — Dobre hádaš, mňa a mojich hajdúchov mlátia.
   </p>
   <p>
    — Júj, to musí byť južná časť ich chrbta hotový rostbraten.
    <sup>
     [
     <a class="footnote" href="#ftn.id2523445" name="id2523445">
      12
     </a>
     ]
    </sup>
   </p>
   <p>
    — Bieda je to, že sa duchovi hneď všetko zahojí. Ináč by som mohol ísť do špitála. Ale
      takto, tisíc hrmených! Jedine svätená voda mierni trochu tie bôle. A tento život musím päťsto
      ráz prežiť, pomysli si!
   </p>
   <p>
    — Pán strýko, to oni museli byť fajná fialka za živa!
   </p>
   <p>
    — Bol som taký ako všetci. Neboj sa, ani moji vicišpáni, ani hlavní župani sa tu veľmi
      nenafukujú a s tebou tiež tu nebude najlepšie, lebo je tu lekárom vôbec zle-nedobre. Všetky
      medicíny, čo predpísali, musia sami užiť, a všetky kúry, ktoré previedli s chorými, musia sami
      pretrpieť. A najhoršie je to, že najmä na nepodarené dajú pozor. Pomysli si, ako ty budeš
      pískať.
   </p>
   <p>
    Poviem pravdu, že mi od hrôzy vlasy stáli dupkom a studený pot zalial celé telo. No,
      namojpravdu, pekne vyzeráme!
   </p>
   <p>
    — Pre Kristove rany, ale je to ozaj pravda?
   </p>
   <p>
    — A či. Všetky medicíny vypiješ, hovorím ti, ani kvapky ti neodpustia. A pomysli si, že
      tvoj pacient bude stáť nad tebou a sám ich bude so škodoradosťou liať do teba.
   </p>
   <p>
    — Strýčko, preboha ich prosím, nech ma nestrašia!
   </p>
   <p>
    — Ja len pravdu hovorím: lekári sa na druhom svete zle majú, veľmi zle.
   </p>
   <p>
    — Nuž ale spomeň si, že svätená voda pomôže.
   </p>
   <p>
    — Hej, aspoň na chvíľu, dokiaľ neuschne. Keby si mi doniesol z nej aspoň za žajdlík,
    <sup>
     [
     <a class="footnote" href="#ftn.id2523520" name="id2523520">
      13
     </a>
     ]
    </sup>
    bol by som ti vďačný.
   </p>
   <p>
    Utrel som si pot z čela a pomyslel, že bude dobre zaviesť vodovod do cmitera, ktorý každý
      deň bude musieť posvätiť ako spoľahlivejší farár, aby sa tí duchovia mohli celý deň vo
      svätenej vode čľupkať. Tak ešte akosi obudneme.
   </p>
   <p>
    — Nuž, pán strýčko, a s fiškálmi ako je to na druhom svete?
   </p>
   <p>
    — Tak ako s ostatnými. Pomer je obrátený: fiškál je stránkou a stránka fiškálom a stránka
      mu vyráta, čo musí platiť. Toľko stobohovania nepočuť nikde, ako pred fiškálskymi
      kanceláriami.
   </p>
   <p>
    — Hehe, — zasmial som sa, pomysliac si na svojho priateľa fiškála Jožka Slopovského,
      ktorému som, priznám sa, trochu závidel ľahké zárobky. A s úradníkmi ako to bude?
   </p>
   <p>
    — Nižší bude brýzgať vyššiemu a bude ho execírovať, ako to s ním robili. A so stránkami to
      tiež bude podľa spravodlivosti. Vôbec musím uznať, že celé to zariadenie je ukrutne
      spravodlivé, protekcia nepomôže nič.
   </p>
   <p>
    — No to je veru zle, to je už raz zle. Ale čo ako, ďakujem im za upozornenie. Budem sa
      podľa toho držať. Z vďaky im oddávam tu tento kropáč so svätenou vodou. Dal mi ho pán farár
      Tomica, aby som sa s ním proti nim bránil.
   </p>
   <p>
    — To by si bol práve naopak pochodil. My ideme za svätenou vodou ani neviem za čím, — i
      vychytil mi ten kropáč z ruky a pritisol si ho k srdcu.
   </p>
   <p>
    — A ozaj, s farármi ako to bude na tom druhom svete? — pýtal som sa chytro, chytajúc ho za
      krišpínu, lebo si už rozsvietil tie reflektory a zliezal z vozíka.
   </p>
   <p>
    Už odchádzajúc zvolal: — S farármi bude naopak ako s druhými ľuďmi. Tí teraz žijú na
      druhom svete a po smrti budú žiť ako druhí ľudia na tomto.
   </p>
   <p>
    — Nerozumiem, ako to myslia. Hej, pán strýčko, nechže tak neutekajú. Haló!
   </p>
   <p>
    Ale darmo som volal za ním, neobrátil sa, zmizol v hore.
   </p>
   <p>
    A bol by som sa tak rád ešte jedno-druhé od neho dozvedel. Napríklad, čo sa robí s mnohými
      politikmi a generálmi?
   </p>
   <p>
    Ja myslím, že bez pekla sa sotva obídu na takom druhom svete, o akom strýko rozprával.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2551855" name="ftn.id2551855">
        1
       </a>
       ]
      </sup>
      <span class="emphasis">
       <em>
        ferbľa, piket, tartlík
       </em>
      </span>
      — hry v karty
     </p>
    </div>
    <div class="footnote">
     <p>
      <sup>
       [
       <a class="para" href="#id2565600" name="ftn.id2565600">
        2
       </a>
       ]
      </sup>
      <span class="emphasis">
       <em>
        bez apelátu
       </em>
      </span>
      — bez odvolania
     </p>
    </div>
    <div class="footnote">
     <p>
      <sup>
       [
       <a class="para" href="#id2517053" name="ftn.id2517053">
        3
       </a>
       ]
      </sup>
      <span class="emphasis">
       <em>
        nenagahoval
       </em>
      </span>
      — v zmysle nepresviedčal
     </p>
    </div>
    <div class="footnote">
     <p>
      <sup>
       [
       <a class="para" href="#id2517172" name="ftn.id2517172">
        4
       </a>
       ]
      </sup>
      <span class="emphasis">
       <em>
        ad hoc
       </em>
      </span>
      (lat.) — pre daný prípad
     </p>
    </div>
    <div class="footnote">
     <p>
      <sup>
       [
       <a class="para" href="#id2523000" name="ftn.id2523000">
        5
       </a>
       ]
      </sup>
      <span class="emphasis">
       <em>
        kučma
       </em>
      </span>
      (z maď.) — kožušinová čiapka, baranica
     </p>
    </div>
    <div class="footnote">
     <p>
      <sup>
       [
       <a class="para" href="#id2523012" name="ftn.id2523012">
        6
       </a>
       ]
      </sup>
      <span class="emphasis">
       <em>
        krišpín
       </em>
      </span>
      — dobový dlhý kabát
     </p>
    </div>
    <div class="footnote">
     <p>
      <sup>
       [
       <a class="para" href="#id2523052" name="ftn.id2523052">
        7
       </a>
       ]
      </sup>
      <span class="emphasis">
       <em>
        zic
       </em>
      </span>
      (zastar.) — sedadlo, sedisko
     </p>
    </div>
    <div class="footnote">
     <p>
      <sup>
       [
       <a class="para" href="#id2523130" name="ftn.id2523130">
        8
       </a>
       ]
      </sup>
      <span class="emphasis">
       <em>
        verpelítsky tabak
       </em>
      </span>
      — podľa maď. obce Verpelét v jágerskom okrese;
          na okolí sa pestoval tabak veľmi dobrej akosti
     </p>
    </div>
    <div class="footnote">
     <p>
      <sup>
       [
       <a class="para" href="#id2523190" name="ftn.id2523190">
        9
       </a>
       ]
      </sup>
      <span class="emphasis">
       <em>
        maďarember
       </em>
      </span>
      (z maď.) — maďarský človek, Maďar
     </p>
    </div>
    <div class="footnote">
     <p>
      <sup>
       [
       <a class="para" href="#id2523204" name="ftn.id2523204">
        10
       </a>
       ]
      </sup>
      <span class="emphasis">
       <em>
        Poliak, Venger dva bratanki i do boja i do skľanky
       </em>
      </span>
      — poľský
          veršík, vyjadrujúci blízkosť pováh Maďarov a Poliakov (Poliak a Maďar — dvaja bratranci, i
          v boji i v pijatike.)
     </p>
    </div>
    <div class="footnote">
     <p>
      <sup>
       [
       <a class="para" href="#id2523273" name="ftn.id2523273">
        11
       </a>
       ]
      </sup>
      <span class="emphasis">
       <em>
        jarzabinka
       </em>
      </span>
      — (jarzębiak), poľský likér
     </p>
    </div>
    <div class="footnote">
     <p>
      <sup>
       [
       <a class="para" href="#id2523445" name="ftn.id2523445">
        12
       </a>
       ]
      </sup>
      <span class="emphasis">
       <em>
        rostbraten
       </em>
      </span>
      (nem.) — roštenka
     </p>
    </div>
    <div class="footnote">
     <p>
      <sup>
       [
       <a class="para" href="#id2523520" name="ftn.id2523520">
        13
       </a>
       ]
      </sup>
      <span class="emphasis">
       <em>
        žajdlík
       </em>
      </span>
      — nádoba na vodu, asi trištvrte litra
     </p>
    </div>
   </div>
  </div>
 </body>
</html>
