<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2537409">
       </a>
       Ako sa dievčatá vydávajú
      </h2>
     </div>
    </div>
   </div>
   <p>
   </p>
   <p>
   </p>
   <p>
    V Banskej Kamenici stojí na námestí medzi inými patricijskými domami i dom pána Euséba
      Wallmanna. Tak sa i patrí, aby tam stál! Lebo ako že by to bolo, keby sa pán Wallmann zatáral
      na dajakej zábave alebo porade medzi remeselníkov, alebo, pánboh zachovaj, medzi sedliakov! A
      jeho dom by v Hrachovej ulici alebo na Chvostačke práve tak vyčnieval spomedzi ohromných
      prízemných domčekov, že by každý hlavou pokrútil, ako sa tá „palota“ ta dostala?
   </p>
   <p>
    Wallmannovský dom je stavaný v barokovom slohu. A to v neodškriepiteľne barokovom, a nie
      azda v staronemeckom alebo, čo viac, v renesančnom. Niektorých mýli štít ťahaný povyše
      strechy. Avšak štít má rozhodne barokové vlnité čiary a okrasy okolo okien, pozostávajúce z
      točených stĺpikov a z hroznových strapcov s ružami, nad prízemím panujúce poschodie,
      košinovite vypuklé mrežovie z kovaného železa na prízemných oblokoch a brána obrúbená tiež
      točitými stĺpmi, dokazujú, že sloh chcel byť a je barokový. Pravdaže je v ňom impozantnosť a
      bohatosť tohto slohu precedená „domapečenosťou“ kamenického architekta, no i mešec pána, tiež
      Euséba, Wallmanna zo 17. storočia nebol práve taký veľký ako mešce talianskych tyranov.
      Jednako je wallmannovský dom v Kamenici nápadný. Dvierkami na vyrezávanej bráne z dubového
      dreva sa vojde do širokého priechodu, ktorý je aj od dvora uzavretý ohradou, na vrchu ktorej
      sa nachádzajú obloky s rôznofarebnými sklami, cez ktoré slnce hádže belasé a červené fľaky na
      dubovú podlahu. Z brány vedú na poschodie točité síce, ale pritom veľmi pohodlné široké
      schody, po ktorých sa vyjde do pitvora k domu pomerne dosť priestranného, teraz „halou“
      nazývaného. Z pitvora je výhľad cez sklenú stenu na pavlač a na peknú vrchovitú krajinu. V
      dome je na poschodí šesť plochosklepených izieb. Povaly sú zdobené zo sadry uvitými vypuklými
      vencami z rozličných konárov a listov. Nábytok je skoro skrz-naskrz starý barokový alebo
      rokokový.
   </p>
   <p>
    Rodina pána Euséba Wallmanna pozostáva z troch členov. Vedúci člen je domáca pani, pani
      Amália. Táto dáma je vysokej chudej postavy. Nie je pekná, ani nikdy nebola. Má vyčnievajúci
      ostrý nos a chýba jej brada: čiara od úst na prsia sa jej ťahá rovno, bez všakového záhybu pri
      brade. Pery má tenké, dlhé, spodnú trochu navonok vyvrátenú. Hovorí stále, a to vždy rovnako
      pomaly, ticho, afektovane po „pansky“. V starom veku bol Sokrates
    <sup>
     [
     <a class="footnote" href="#ftn.id2543083" name="id2543083">
      1
     </a>
     ]
    </sup>
    jeden z najmúdrejších ľudí. Ale iste by bol uznal, že keby bol hovoril stále, Platón
    <sup>
     [
     <a class="footnote" href="#ftn.id2560727" name="id2560727">
      2
     </a>
     ]
    </sup>
    by všetky jeho reči nebol zaznačil. Medzi modernými ľudmi si dovolím ako múdreho
      spomenúť seba samého. Bez najmenšieho váhania, ba s hlbokým presvedčením tiež uznám, že i
      nehovoriac stále, predsa len pohovorím dosť hlúpostí. Toto spomínam preto, aby si milý čitateľ
      utvoril predstavu o akosti reči pani Amálie. Celý život tejto dámy bol, okrem jediného
      záblesku citu, práve taký láskyprostý ako desaťkilovník na malej železničnej stanici. Prečo
      práve desaťkilovník? Jeden večer sa nerovno hore-dolu behajúci pán potkol v tmavom železničnom
      pitvore na desaťkilovník. Spadol a rozrazil si nové, na cestu oblečené nohavice a koleno. Pri
      svetle elektrického lampášika, ktorým mu poslúžil práve tiež cestujúci milosrdný samaritán,
      napísal inventár škody a úrazu. Keď bol s týmto hotový, začal kliať. Boli sme tam prítomní
      niekoľkí znalci kliatia a všetci sme sa vyslovili s najväčším uznaním o jeho účinkovaní v
      tomto odbore. Keď si trochu vydýchol, oboznámil nás so svojím filozofickým zmýšľaním,
      rozpovedal rázne a jadrne, ako zmýšľa o republike a železnici. Nakoniec sa rozhovoril zvlášť
      aj o desaťkilovníku. Dokázal, že je to ten najcituprázdnejší predmet na svete. Presvedčil
      všetkých tak, že po jeho reči nastalo hučanie všeobecného súhlasu. Celkom na konci povedal
      tiež rázne a jasne mienku i o nás, ktorí sme ho s takou zaujatosťou počúvali.
   </p>
   <p>
    Záblesk lásky v živote pani Amálie sa prihodil takto:
   </p>
   <p>
    Ešte v prvom roku svojho manželstva videla na jednom bále poručíka. A to poručíka od
      husárov. Bol to utešený vzor tohto druhu ľudí: vysoký, štíhly, bystrých očí, s malými čiernymi
      fúzikmi. Ach, bože môj! A jeho držanie! No, to bola dokonalosť husárskej britkosti. Pani
      Amália bola tým zjavom celkom hypnotizovaná, nespustila z neho oči. Jej dosiaľ chladné srdce
      naraz blkom zahorelo.
   </p>
   <p>
    Poručík konečne zbadal jej pohľady a vzal ju do tanca, počas ktorého ju bez dlhého
      okolkovania menoval svojím anjelom, svojou ružou, jedinou láskou. Pani Amália toto vyslovené
      dvorenie bez všetkého odporu prijala. Srdce jej bilo až kdesi v hrdle od blaženého rozčúlenia.
      Na druhý deň dostala od poručíka lístoček, v ktorom jej píše, že ju nevýslovne miluje. Písal
      jej zaobalene do zvratov a výrazov, ktoré sa od svojich husárov naučil. V lístku ju pozval na
      dostaveníčko do Hájička o piatej hodine popoludní. Pani Amália celkom pobláznená ustálila, že
      je od poručíka drzosť písať jej taký list a pritom ho bozkávala a pritískala na prsia.
      Rozhodla sa, že na dostaveníčko nepôjde, a dávno pred piatou sa už prechádzala po Hájičku a
      zostala tam dlho do večera. Ale poručík neprišiel. Zamrzol pri ferble v kasíne. Najprv mu
      karta veľmi šla, nuž vtedy nemohol odísť. Okolo piatej mu zišla na um pani Amália. „Nech ju
      čert vezme,“ pomyslel si, „nech počká!“ Potom začal prehrávať. Nuž nemohol ísť, to musí každý
      uznať, nemohol. Druhého dňa odcestoval, nasekajúc cez noc dlžôb, ktoré mu také starosti
      zapríčiňovali, že pri pomyslení na pani Amáliu len rukou hodil a želal jej, aby šla do pekla.
      A tak, hľa, okúsila pani Amália trochu lásky a jej cnosť zostala nedotknutá, hoci v duši
      prežila všetky pekelné pôžitky, ktoré vraj, ako skúsení ľudia hovoria, môžu byť spojené s
      takýmito priestupkami. (Panebože, zachráň nás milostivo od takýchto strašných hriechov!)
   </p>
   <p>
    Viac sa o pani Amáliu nikdy nik neobzrel, lebo sa od tých čias nenašiel šialenec, ktorý by
      si bol s ňou žarty robil a naozaj sa do nej zamiloval. To neprišlo na myseľ ani len jej
      mužovi.
   </p>
   <p>
    Duševný život pani Amálie opanovali tri predstavy: najpedantnejšia čistota a poriadok v
      domácnosti; predstava, že Wallmannovci sú v každom ohľade najprednejšia rodina v Kamenici a
      presvedčenie, že ona vedie v meste najlepšiu kuchyňu. Čo bola i pravda. Lenže to mnoho
      neznamenalo, lebo v Kamenici sa vôbec chatrne varilo.
   </p>
   <p>
    V rozhovoroch pani Amália hovorievala o láske, o boji pri potlačení hriešnych vášní ako
      osoba, ktorá všetko toto víťazne prestála. A tak fígeľ, ktorý s ňou husár vykonal, osvetľoval
      celý jej život tak, ako svieti jasné svetlo na konci dlhého tmavého koridoru.
   </p>
   <p>
    Lístok, ktorý od husára dostala, opatrovala ako drahocenný poklad v tajnej zásuvke svojho
      písacieho stolíka a prečítala ho dva-tri razy do roka, keď si bola istá, že je v celom dome
      sama.
   </p>
   <p>
    V jedno júlové popoludnie sedela vo svojej izbičke, z ktorej bol výhľad na smrekmi
      zarastené hory. Na jednej z nich, práve oproti obloku, belela sa navrchu kaplnka a naspodku sa
      strakatela medzi zeleňou strecha škridlou pokrytého domu; pod ním tiekla medzi vŕbami riečka,
      v ktorej sa miestami ligotavo odrážali slnečné lúče.
   </p>
   <p>
    Sedela a čítala pomocou lorňonu list, držiac v ruke ručníček, ktorým si utierala dolu
      sčerveneným končitým nosom stekajúce slzy… Čítala, čítala, vzdychala a tisla list k chudým
      prsiam.
   </p>
   <p>
    Ozvalo sa tichučko zaklopanie na dverách. Strhla sa a už bol list v zásuvke… Klopanie sa
      opakovalo a pani Amália zavolala nervózne: „Voľno.“ Dvere sa pomaly otvárali a vsúvala sa do
      nich tučná, stará, typicky židovská tvár Salamona Gelblicha, domáceho žida Wallmannovcov.
   </p>
   <p>
    Gelblich vošiel. Bol to krátky, bruchatý, veľmi „šófel“ žid.
    <sup>
     [
     <a class="footnote" href="#ftn.id2523042" name="id2523042">
      3
     </a>
     ]
    </sup>
    Bol vlastne šustrom, ale nechcelo sa mu robiť, radšej sa chytal rozličných
      kšeftíkov, a pomocou veľmi chatrne vyvinutého citu statočnosti živoril z nich. Salamon mal
      trinásť detí, ktoré prešli a prechádzali tými najrozličnejšími osudmi. Sledovanie týchto
      osudov urobilo z neho filozofa-cynika, ktorý v každej životnej príhode vedel poradiť, pravda
      tak, že poctivosť, hrdosť, sebavedomie vôbec nebral do úvahy. Hovoril najviac po nemecky,
      alebo zle po slovensky.
   </p>
   <p>
    — Kaschamster diener, kiss die Hand.
    <sup>
     [
     <a class="footnote" href="#ftn.id2523065" name="id2523065">
      4
     </a>
     ]
    </sup>
    Nič? Nič? — Vykrúcal rukami.
   </p>
   <p>
    Pani Amália spustila naň reč svojím spôsobom. Žalovala sa, že ju klame, šaty zle predal,
      drevo nezaopatril. Hovorila stále pomaly, ticho.
   </p>
   <p>
    Gelblich jej skočil do reči, lebo vedel, že sa konca nedočká.
   </p>
   <p>
    — Gnädiges fräul’n
    <sup>
     [
     <a class="footnote" href="#ftn.id2523094" name="id2523094">
      5
     </a>
     ]
    </sup>
    je zdravá? — pýtal sa vyzvedačne.
   </p>
   <p>
    — Čo ich interesuje gnädiges fräulein? Nemyslím, žeby som im bola zavdala…
   </p>
   <p>
    — Ní, len preto som myslel, lebo chodia každý deň o tretej špacírovať na Hájiček, cez
      Obere gasse.
    <sup>
     [
     <a class="footnote" href="#ftn.id2523116" name="id2523116">
      6
     </a>
     ]
    </sup>
   </p>
   <p>
    — Prečo by mala byť chorá, keď chodí cez Hornú ulicu špacírovať? Ešte som nikdy nepočula.
   </p>
   <p>
    — Ní, len preto, lebo cez Hrachovú ulicu ide každý deň, tiež o tretej, špacírovať, a aj na
      Hájiček, pán oberleutnant von die Artillerie,
    <sup>
     [
     <a class="footnote" href="#ftn.id2523137" name="id2523137">
      7
     </a>
     ]
    </sup>
    pán Beugnit.
   </p>
   <p>
    — Gelblich, oni sú čudný človek. Unausstehlich!
    <sup>
     [
     <a class="footnote" href="#ftn.id2523152" name="id2523152">
      8
     </a>
     ]
    </sup>
    Čo to pletú? „Ulica, moja dcéra, zdravá, oberleutnant“.
   </p>
   <p>
    — Pletiem, ja pletiem? Pletenen tun Andere.
    <sup>
     [
     <a class="footnote" href="#ftn.id2523168" name="id2523168">
      9
     </a>
     ]
    </sup>
    Či je gnäd’ges fräl’n zdravá? Wie heisst? Hab jiach g’sehgen,
    <sup>
     [
     <a class="footnote" href="#ftn.id2523180" name="id2523180">
      10
     </a>
     ]
    </sup>
    že ochoreli kišasonky von sehr hohen Häusern, keď chodili špacírovať mit
      Oberlajdinanta von die Artellerie, alebo i nie von die Artellerie…
   </p>
   <p>
    — Gelblich, oni museli rozum potratiť, keď sa opovážia o mojej dcére hovoriť, že sa
      schádza s akýmsi oficierom. Moja dcéra vycho…
   </p>
   <p>
    — Stará Schwarzka, was hat das Wirtshaus v Hájičku, je nie slepá. A ja, hab’ j’ach selber
      g’sehn, že fräl’n Magdalena waren é sehr freudlich
    <sup>
     [
     <a class="footnote" href="#ftn.id2523209" name="id2523209">
      11
     </a>
     ]
    </sup>
    k pánovi Oberlajdinantovi, so wie e Zück’r
    <sup>
     [
     <a class="footnote" href="#ftn.id2523222" name="id2523222">
      12
     </a>
     ]
    </sup>
    — pritom stúlil tri prsty a triasol nimi pred svojimi hrubými perami.
   </p>
   <p>
    Pani Amáliu Gelblichova zvesť trochu rozčúlila, ale skôr príjemne. Ona sa vždy škriepila s
      dcérou, ktorá ju z výšky svojej modernosti skoro vždy pritisla k stene. Dcérine ironické
      poznámky: „Vieš, mammá, to vtedy tak bolo; dnes to už nerobia, mammá“, alebo: „za oných čias,
      mammá“, — ju veľmi často do živého pichli. A najhoršie bolo, že proti týmto poznámkam nebolo
      apelátu. Na základe Gelblichovej zvesti dostala dcéru raz do svojej moci, i jasala, že sa jej
      teraz požije. Z druhej strany sa cítila akosi urazená, že Gelblich vie také intímnosti o jej
      rodine a predpokladá o jednej Wallmannke neslušné veci. Myslela, že mu musí dať pocítiť svoju
      zvrchovanosť — a preto mu zakričala neobyčajne hlasno a chytro: — Toto je taká impertinencia,
      ktorú nemôžem trpieť. Sie sind űnverschämt,
    <sup>
     [
     <a class="footnote" href="#ftn.id2523269" name="id2523269">
      13
     </a>
     ]
    </sup>
    packen sie sich!
   </p>
   <p>
    Gelblich prijal vyhodenie s najväčšou chladnokrvnosťou. Privyknutý bol na onakvejšie
      vyhadzovania. Preto povedal tak zdvorilo a ticho, ako keby ho bola stoličkou ponúkla: —
      Ďakujem, ďakujem, ale už musím ísť. Kschamster diener, kiss die Hand. Nepoviem nikomu nič,
      denn jach hab mehr Verstand, wie and’re Leut.
    <sup>
     [
     <a class="footnote" href="#ftn.id2523296" name="id2523296">
      14
     </a>
     ]
    </sup>
    — Marš, von, marš!
   </p>
   <p>
    Gelblich pozrel ešte posmešne na ňu a vyšiel, prevaľujúc sa z nohy na nohu. V pitvore
      zozbieral kvačku a starý klobúk a šúchal sa ku schodom. — So é Gans, sie tüt sich denkin,
      Magda ihrige!
    <sup>
     [
     <a class="footnote" href="#ftn.id2523319" name="id2523319">
      15
     </a>
     ]
    </sup>
    Die Magda ihrige je práve taká ako iná. Lepšia nie je, ako bola moja Rézka, mein
      Kind, mein goldenes Kind.
    <sup>
     [
     <a class="footnote" href="#ftn.id2523336" name="id2523336">
      16
     </a>
     ]
    </sup>
    Nú, a čo stalo…? — mrmlal dolu schodmi.
   </p>
   <p>
    Po Gelblichovom odchode bavila sa pani Amália predstavami, ako pozbiera svoju Magdalénu.
      Bavila sa s nimi dosť dlho, lebo Magduška bolo dievča rozvažité, ako dievčatá, tie anjele
      radostné, vôbec bývajú. Magduška si musela zadovážiť alibi, totiž svedka, na ktorého by sa
      mohla odvolávať, že bola popoludní u neho. A preto posedela pol hodinky aj u svojej priateľky
      Eleny Machovej.
   </p>
   <p>
    Magduška bola vysoké dievča. Hlavičku mala malinkú a nohy a ruky veľké, pomerne k drieku
      akoby privyvinuté. Tvár mala okrúhlu, oči výrazné, trochu vyšpúlené, noštek okrúhly, trochu
      priružový a ústa ako čerešňa, lenže bez formy. Jej postava a tvár neboli vôbec súmerné, a
      predsa sa veľmi páčila istej triede mužských. Oravský, Maďariou pobehaný plátenník, by bol na
      ňu povedal, že je „dobrý falatek“. Okúňam sa, že používam taký výraz na patricijské
    <sup>
     [
     <a class="footnote" href="#ftn.id2523376" name="id2523376">
      17
     </a>
     ]
    </sup>
    dievča. Naozaj je to neslušné. Ale čo robiť? „Dobrý falatek“ tak pasuje na
      Magdušku!
   </p>
   <p>
    Konečne prišla Magda domov, idúc prázdnymi izbami, hľadala matku. Volala: — Mammá, mammá,
      papala by som, kde je môj olovrant?
   </p>
   <p>
    Prišla k matke. Hoci tá počula jej volanie, neozvala sa, ale sediac vo foteli, dívala sa
      na ňu lorňonom, prísne po sudcovsky s istým šikovne napodobeným nádychom smútku. (Čo vytrpí
      biedna mať!)
   </p>
   <p>
    — Mammá, kde môj olovrant, hladná som.
   </p>
   <p>
    — Kde si bola?
   </p>
   <p>
    — Bola som v hájičku, žala som trávičku. Bola som u Elenky.
   </p>
   <p>
    — Bola si v Hájičku a nežala si trávičku. Také hlúpe vykrúcačky si vyprosím. Nemáš ani
      zďaleka potrebný rešpekt.
   </p>
   <p>
    — Rešpekt sem, rešpekt tam, bola som u Eleny. A čo to má s rešpektom do činenia…
   </p>
   <p>
    — Ty si nebola u Eleny, ty si bola v Hájičku a tam…
   </p>
   <p>
    — Ja som už bola i v Hájičku veľmi mnoho ráz, ale teraz som bola u Eleny. Pozri toto
      vyšívanie…
   </p>
   <p>
    — Čo si robila v Hájičku s oficierom? Načo také daromné vykrúcačky voči…
   </p>
   <p>
    — Mammaá, nie si chorá? Ukáž, opáčim ti hlavu.
   </p>
   <p>
    — Magda, tvoje chovanie je škandalózne. Ty donesieš hanbu na naše šediny a prinesieš nás
      predčasne…
   </p>
   <p>
    — No naozaj, tu prestáva všetko. Pošli po Elenu, či som nebola u nej. Vaše šediny
      nespomínaj, lebo vieš, že ty si každý šedivý vlas vytrhávaš a apa zafarbí.
   </p>
   <p>
    Pani Amália sa začala obávať, že si s Magdou nedá rady. Začala aj trochu pochybovať, či je
      ozaj pravda, čo Gelblich porozprával. Bolo by jej bývalo rozhodne ľúto, keby jej Magda bola
      vykĺzla, a preto sa odhodlala ešte k jednému všeobecnému útoku.
   </p>
   <p>
    — Magda, ty mi darmo vykrúcaš. Ty sa schádzaš v Hájičku s nadporučíkom Beugnitom. Chodíte
      ta už dávno, vždy popoludní o tretej a každý inou ulicou. Všetko…
   </p>
   <p>
    Magda, ktorá dosiaľ s najväčšou istotou všetko tajila, naraz padla na kolená pred sediacou
      matkou a oblapila ju okolo drieku a začala naraz plakať a plakať, rosiac matkinu tvár slzami.
   </p>
   <p>
    — Mammá, strašne, ukrutne sa máme radi. Hodíme sa do vody, ak nebudeme svoji. Nemôžem bez
      neho žiť! Mammá, zachráň nás!
   </p>
   <p>
    Nakoniec sa pani Amália poddala. Beugnit bol taký znamenitý, krásny človek, z takej
      povestnej rodiny! A oficier! Srdce pani Amálie zatrepotalo: oficier! Jedným slovom, poddala
      sa. Ešte mala akési pochybnosti o Beugnitovej povahe, tie však boli úplne premožené Magdinou
      poznámkou, že áno, a rozhodne má čierne fúziky. „Ach také drahé, sladké, mammá!“
   </p>
   <p>
    Prišiel i pôžitok pôžitkov: rozhovor o výbave! Koľko bolo v tom radostných hádok a
      rozjímaní!
   </p>
   <p>
    Tak bola Magda šťastná a pani Amália s ňou. Dcéra sa vydá za oficiera a to za zemana. Lebo
      Beugnit bol „von“ Beugnit, a k tomu: ó, slasť všetkých slastí! Egon!
   </p>
   <p>
    O otcovu mienku sa nestarali, lebo otec nemal nikdy svoju mienku.
   </p>
   <p>
    Ale…
   </p>
   <p>
    Pán Eusébius Wallmann mal asi päťdesiat rokov, changeant
    <sup>
     [
     <a class="footnote" href="#ftn.id2506356" name="id2506356">
      18
     </a>
     ]
    </sup>
    tmavobelaso zafarbené fúzy a okrúhly nos ako Magduška, lenže vyslovene
      leskločervený. Na svoj rod bol do krajnosti pyšný. V hodvábnom puzdre schovával ako relikviu
      lieskovicu, ktorou boli na rozkaz kuruckého óbeštera
    <sup>
     [
     <a class="footnote" href="#ftn.id2506374" name="id2506374">
      19
     </a>
     ]
    </sup>
    roku pána 16. mája 1697 tiež Eusébiusovi Wallmannovi, vtedajšiemu mešťanostovi
      mesta Kamenice, vyčítali dvadsaťpäť na istú časť tela. Na lieskovici boli hnedé škvrny, ktoré
      podľa tvrdenia pána Euséba boli stopy krvi. Iní, azda predpojatí, jeho priatelia tvrdili, že
      tie stopy neboli od krvi.
   </p>
   <p>
    Pán Euséb sa vždy veľmi čisto a elegantne šatil. Chodieval v tmavom šosatom kabáte alebo v
      žakete. Mal obyčaj založiť si ruky pod šosy a tak stáť, vypínajúc pritom nohy tak silne nazad,
      že tvorili oblúky. Takto stál a díval sa pred seba alebo na retiazku celembajúcu sa na jeho
      okrúhlom bruchu, a nemyslel na nič. Povrchne súdiaci ľudia by si preto mysleli, že pán Euséb
      nebol múdry človek. Veľmi by sa mýlili. Pán Euséb bol múdry. Jemu myslenie totižto náramne
      ťažko padlo, a preto sa neustával, keď mohol myšlienky celkom hotové prevziať od iných a s
      vážnosťou primeranou svojmu stavu, prednášať ich ako svoje. Ale ani toto nerobil, len keď
      vonkoncom musel. Jeho žena ho stálym hovorením odučila i od myslenia i od reči. Jeho
      zamestnaním bolo direktorstvo banky. Na toto bol ako stvorený: nevedel nič, nemyslel nič a mal
      okrúhle brucho, okrášlené hrubou, zlatou retiazkou. Jeho špecialitou bolo, že si namýšľal, že
      je charakter. Namýšľal si to preto, lebo naprázdno, hladko bežiaci stroj jeho mozgu sa vše
      zadrhol. Zaťal sa. Na nejakej maličkosti sa tak zaťal, že nebolo tej moci, ktorá by ho bola od
      nej odviedla. Toto bola vôbec vlastnosť Wallmannovcov, pre ktorú i ten mešťanosta zlizol
      svojich dvadsaťpäť.
   </p>
   <p>
    Pán Eusébius vzal pomer dcéry s dôstojníkom na známosť. Ani ho to netešilo, ani ho to
      nemrzelo.
   </p>
   <p>
    Jedného dňa dostal od svojho priateľa zo škôl, Adolfa Lesárskeho, list, v ktorom ho
      upozorňuje, že má podareného syna (synovia sú v takýchto prípadoch vždy podarení), ktorý je
      okresným sudcom a že by bol šťastný, keby mu dal Magdušku za ženu.
   </p>
   <p>
    Pán Eusébius mu odpísal, že ho bude tešiť, keď ho obidvaja Lesárskovci navštívia, hoci
      Magda je už asi zasnúbená. (Pán Euséb použil výraz „quasi“ zasnúbená, lebo vtedy práve „quasi“
      všade používal, či to pasovalo, či nie.)
   </p>
   <p>
    A tak sa stalo, že jedného pekného dňa, okolo pol dvanástej, v hale wallmannovského domu
      šuškali a rozpačito sa obzerali dve vysoké postavy v dlhých čiernych kaiserrokoch, do ktorých
      dverí by mali vojsť. Bol to Lesársky so synom. Ponášali sa jeden na druhého ako bratia. Dlhé
      kostnaté ruky v bielych rukaviciach im vyčnievali z prikrátkych rukávov a obidvaja mali
      neforemné topánky s povytláčanými hánkami pri palci. Po dlhšom klopkaní, šúchaní a
      pokašliavaní sa im z jedných dverí ozvalo vytúžené: „Voľno.“
   </p>
   <p>
    Jeden druhého socajúc vošli a videli sa zoči-voči s Magduškou, oblečenou vo veľmi zvodných
      belasých domácich šatách. Magda zoskočila z kolísacieho stolca a držiac knihu v rukách, dívala
      sa zadivene na dvoch zálesákov. Starý Lesársky vystúpil a s nesmelou dôvernosťou vystrčil ruku
      k Magde:
   </p>
   <p>
    — Hehehe, Magduška, Magduška, dcéročka môjho drahého priateľa Eusébka. Hehehe, no veru
      podarené dieťa, hej veru! No, no!
   </p>
   <p>
    Mladší Lesársky, ktorý chcel hrať človeka veľkého sveta, predstúpil a predstavil sa veľmi
      hlasno, ale zajakavým hlasom:
   </p>
   <p>
    — Mám česť sa predstaviť, som Kamil Lesársky, okresný sudca. A toto tu je môj otec, pán
      Adolf Lesársky. Prišli sme Vám urobiť poklonu.
   </p>
   <p>
    Magda sa trochu usmiala, kývla hlávkou a ponúkla pánov sadnúť si.
   </p>
   <p>
    Páni si sadli obradne, poopierajúc svoje kolohnáty o drobné empírové stoličky. Chvíľu
      sedeli otvárajúc ústa ako ryby na súši. Konečne Magduška začala s konštatovaním, že je pekný
      čas. To bola voda na mlyn staršieho Lesárskeho, ktorý ako statkár preukazoval veľký záujem o
      túto tému.
   </p>
   <p>
    Prišiel pán Euséb a keď videl jednoduchosť svojho priateľa, cítil sa voči nemu veľmi na
      koni. Robil milého, ale trochu blahosklonného priateľa. No, a pani Amália! To bola patricijská
      dáma skrz naskrz. Mlela, mlela, mlela pomaly, majestátne, takže nielen starý, ale aj mladý
      Lesársky zívali celkom nemóresne.
   </p>
   <p>
    Lesárskovci zostali tri dni v Kamenici. Za tento čas dokázali u „Jeleňa“, že sú do zábavy
      súci chlapci, a Kamil tiež stihol Magdušku zabávať vyberanými právnickými príhodami, v ktorých
      jeho veda svietila ako hviezda a z ktorých Magda ani slovíčka nerozumela. Po troch dňoch
      odišli a s tým rozsudkom zo strany pána Euséba, že „veď uvidíme, ako bude, a všeličo sa stáva,
      že by človek nemyslel“.
   </p>
   <p>
    Magda a pani Amália sa len usmiali, hovorili o Kamilovi. Ani im na um nezišlo, žeby Magda
      mohla ísť za taký vešiak na šaty! Čo sa nasmiali na ňom! Ako sa mu Magda naporúhala, vraštila
      čelo, kládla prst na nos a hovorila veľmi vážne, trochu fufnavým hlasom: „Páni, túto vec
      musíme takto chápať.“ No, to bolo do rozpuku. Ešte i zahrdzavený cit komiky pána Euséba sa
      natoľko pohol, že sa uškľabil zo dva-tri razy.
   </p>
   <p>
    O niekoľko dní prezerali dámy po sklepoch rozličné do výbavy potrebné veci. Boli i v dvoch
      obchodoch s nábytkom. V jednom našli medziiným i nábytok do jedálne. Niečo také krásne,
      moderné, vkusné, „cukrové“ ešte ľudské oko nevidelo! A najmä tam bol kredenc! Jujujujujuj,
      matička starohorská, to bola krása! Kredenc bol z mahagónu a na jeho dvierkach boli z
      rozličných farebných krištáľových skiel vykladané hviezdy. No, to bol skvost, že tomu pre
      krásu zaujaté ženské srdce nemohlo odolať! Magduška a pani Amália zastali pred týmto zázrakom
      a pásli si na ňom oči a dušu. Boli so sebou úplne na čistom, že toto je ten kredenc, ktorý
      musí zdobiť jedáleň budúcej panej Egona von Beugnita.
   </p>
   <p>
    Na druhý deň išiel obzrieť jedáleň i pán Euséb. Obchodník mu najprv ukázal nábytok tiež s
      veľmi krásnym kredencom s hviezdami, o ktorom si pán Euséb myslel, že to je to, o čom spievali
      hymny jeho dámy. I bol sám so sebou úplne na čistom, že ono úplne zodpovie postaveniu pána
      Egona v. Beugnita a patricijskej hodnosti jeho dcéry. Obchodník ho potom viedol ďalej a ukázal
      i ten kredenc, ktorý jeho ženu i dcéru tak očaril. Veľmi sa zapáčil i pánu Eusébovi. Cena sa
      pánu Eusébovi menej páčila. Chodil potom od jedného k druhému kredencu, až sa pri veľmi tichom
      ohníčku jeho dušičky vyvarila táto myšlienka: Magda nebude chcieť ísť za Lesárskeho na nijaký
      spôsob. A pravdu má, je to hotový drevený Jano. Poviem jej, že krásny kredenc dostane vtedy,
      keď zaň pôjde. Ak bude chcieť Beugnita, dostane len lacnejší kredenc. Magda sa blaznie za
      Egonom. Nerobí iné, iba behá za ním, vypisuje mu kartičky, blúzni, sníva o ňom.
   </p>
   <p>
    Pán Euséb sňal klobúk z hlavy a mimovoľne sa poťapkal pochvalne po preriednutom temene.
   </p>
   <p>
    Pri večeri oboznámil dámy so svojím rozhodnutím. Držiac na vidličke s veľkou rozhodnosťou
      (keď je človek v rozhodnej nálade, robí všetko rozhodne), napichnuté tvarohové rezance, díval
      sa vyzývavo na blednúce dámy a vyskandoval im nasledujúci výrok.
   </p>
   <p>
    Ak pôjde Magda za Lesárskeho, dostane ten krásny kredenc s tými hviezdičkami. Ak pôjde
      Magda za Egona Beugnita, dostane ten lacnejší kredenc z orechového dreva. Tak!
   </p>
   <p>
    Nastalo mŕtve ticho. I pani Amália i Magda vedeli, že sa pán Euséb „zaťal“, a že každé
      prosenie a protirečenie uzol v jeho mozgu len väčšmi zatiahne.
   </p>
   <p>
    Nastalo mŕtve ticho, ale len na chvíľku. O niekoľko minút začali obe dámy kričať a plakať,
      ako keby ich rezal. Hovorili a kričali naraz. Čo hovorili, nerozprávam, lebo si to krásne
      čitateľky omnoho dokonalejšie doplnia samy.
   </p>
   <p>
    Pán Euséb vstal od stola, povedal ešte raz „tak“ a odišiel z izby, v ktorej toľko šarapaty
      narobil; išiel vydať zbytočnú energiu do „Jeleňa“. Zabavil sa tam do rána. Takéto vychádzky
      robil vtedy, keď bol zaťatý, ináč býval najtichším filištínom; v hostinci, kde sa podnapil,
      bol surový voči obsluhe a voči kompánom. Títo ho vždy veľmi základne poučili o slabších
      stránkach jeho povahy. Poučenie vždy len tak dlho účinkovalo, dokiaľ ho bolela hlava.
   </p>
   <p>
    Magduška bola celý týždeň v trápnych rozpakoch. Mala chvíle, keď sa smiala na celej
      kredencovej histórii. Čo za otázka! Egon alebo kredenc? Hahaha, sto ráz, tisíc ráz Egon,
      drahý, sladký Egon! Za celý celučičký svet ho neopustím. Iný raz jej prišlo na um, aký krásny
      by bol jej byt s „tou“ salónovou garnitúrou, s ružovou spálňou a s tým utešeným kredencom! Jej
      krasocit sa divo rozohral. Hnevala sa na Egona. Protivník, keby ho nebola nikdy videla!
   </p>
   <p>
    V sobotu podvečer ju navštívila jej priateľka Elenka.
   </p>
   <p>
    — Pá, drahá, ako sa mi máš? Dobre ako šťastlivá mladucha. Viem to podľa seba.
   </p>
   <p>
    — Skvele, Elenôčka sladká, ó!
   </p>
   <p>
    — Boli sme u Markovského nábytok pozerať. Je tam jedna jedáleň s kredencom! No, vieš,
      Magduška, to ti je čosi utešené! Danko povedal, že to musíme mať, čo sa bude čo robiť. Je síce
      drahá, veľmi drahá, nuž ale vieš, my si to môžeme dovoliť. Veď môj apa…
   </p>
   <p>
    — Aký je to kredenc? — skočila jej Magda do reči, ktorá sa cítila, ako keby jej bol nôž
      vrazil do srdca.
   </p>
   <p>
    — No vieš, krásny je! Také utešené hviezdy z brúsených krištálov sú na ňom. Čosi skvostné!
   </p>
   <p>
    Magda netrpezlivo čakala, kedy príde otec. Hodila sa mu na krk.
   </p>
   <p>
    — Papá, pôjdem za Lesárskeho. Musím, musím mať tú jedáleň s tým kredencom. Hneď, hneď,
      ešte dnes!
   </p>
   <p>
    Pán Euséb vygúlil oči, natiahol tvár, ústa roztvoril na „o“ do výšky roztiahnuté a škrabal
      sa ukazovákom po brade. Riekol:
   </p>
   <p>
    — Doóbre, doóbre, dcéra moja. Ale, hm, dobre si si tú vec rozmyslela?
   </p>
   <p>
    — Papá, povedal si, že — jedným slovom, musím ju mať!
   </p>
   <p>
    Pán Euséb upravil do riadnych pomerov svoju tvár a povedal:
   </p>
   <p>
    — Ako chceš, tak bude!
   </p>
   <p>
   </p>
   <p>
    *
   </p>
   <p>
   </p>
   <p>
    Salamon Gelblich chodil len tak do Wallmannovcov, ako keby ho nikdy neboli vyhodili. V
      sobotu večer odchádzal odtiaľ, a keď išiel dolu schodmi, hundral podľa svojho zvyku. Opakoval
      si: — Za drahý kredenc, sprostého zaťa. So é meschügener Heuochs!
    <sup>
     [
     <a class="footnote" href="#ftn.id2506798" name="id2506798">
      20
     </a>
     ]
    </sup>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2543083" name="ftn.id2543083">
        1
       </a>
       ]
      </sup>
      <span class="emphasis">
       <em>
        Sokrates
       </em>
      </span>
      — (469 — 399), významný grécky filozof
     </p>
    </div>
    <div class="footnote">
     <p>
      <sup>
       [
       <a class="para" href="#id2560727" name="ftn.id2560727">
        2
       </a>
       ]
      </sup>
      <span class="emphasis">
       <em>
        Platón
       </em>
      </span>
      — (427 — 347), jeho žiak, ktorý rozvíjal Sokratovu náuku
          tak, že ju celú reprodukoval
     </p>
    </div>
    <div class="footnote">
     <p>
      <sup>
       [
       <a class="para" href="#id2523042" name="ftn.id2523042">
        3
       </a>
       ]
      </sup>
      <span class="emphasis">
       <em>
        „šófel“ žid
       </em>
      </span>
      — nepodarený žid
     </p>
    </div>
    <div class="footnote">
     <p>
      <sup>
       [
       <a class="para" href="#id2523065" name="ftn.id2523065">
        4
       </a>
       ]
      </sup>
      <span class="emphasis">
       <em>
        Kaschamster diener, kiss die Hand
       </em>
      </span>
      (nem.) — ponížený sluha, ruky
          bozkávam
     </p>
    </div>
    <div class="footnote">
     <p>
      <sup>
       [
       <a class="para" href="#id2523094" name="ftn.id2523094">
        5
       </a>
       ]
      </sup>
      <span class="emphasis">
       <em>
        gnädiges fräul’n
       </em>
      </span>
      (nem. hov.) — milostivá slečna
     </p>
    </div>
    <div class="footnote">
     <p>
      <sup>
       [
       <a class="para" href="#id2523116" name="ftn.id2523116">
        6
       </a>
       ]
      </sup>
      <span class="emphasis">
       <em>
        Obere gasse
       </em>
      </span>
      (nem.) — Horná ulica
     </p>
    </div>
    <div class="footnote">
     <p>
      <sup>
       [
       <a class="para" href="#id2523137" name="ftn.id2523137">
        7
       </a>
       ]
      </sup>
      <span class="emphasis">
       <em>
        Oberleutnant von die Artillerie
       </em>
      </span>
      (nem.) — nadporučík
          delostrelectva
     </p>
    </div>
    <div class="footnote">
     <p>
      <sup>
       [
       <a class="para" href="#id2523152" name="ftn.id2523152">
        8
       </a>
       ]
      </sup>
      <span class="emphasis">
       <em>
        Unausstehlich
       </em>
      </span>
      (nem.) — odporný, neznesiteľný
     </p>
    </div>
    <div class="footnote">
     <p>
      <sup>
       [
       <a class="para" href="#id2523168" name="ftn.id2523168">
        9
       </a>
       ]
      </sup>
      <span class="emphasis">
       <em>
        Pletenen tun andere
       </em>
      </span>
      (nem. nespr.) — to pletú iní
     </p>
    </div>
    <div class="footnote">
     <p>
      <sup>
       [
       <a class="para" href="#id2523180" name="ftn.id2523180">
        10
       </a>
       ]
      </sup>
      <span class="emphasis">
       <em>
        Wie heisst? Hab jiach g’sehgen
       </em>
      </span>
      (nem. nespr.) — čo to znamená? Aj
          ja som to videl.
     </p>
    </div>
    <div class="footnote">
     <p>
      <sup>
       [
       <a class="para" href="#id2523209" name="ftn.id2523209">
        11
       </a>
       ]
      </sup>
      <span class="emphasis">
       <em>
        Waren é sehr freundlich
       </em>
      </span>
      (nem.) — bola veľmi priateľská
     </p>
    </div>
    <div class="footnote">
     <p>
      <sup>
       [
       <a class="para" href="#id2523222" name="ftn.id2523222">
        12
       </a>
       ]
      </sup>
      <span class="emphasis">
       <em>
        so wie e Zück’r
       </em>
      </span>
      (nem. fon.) — taká ako cukor
     </p>
    </div>
    <div class="footnote">
     <p>
      <sup>
       [
       <a class="para" href="#id2523269" name="ftn.id2523269">
        13
       </a>
       ]
      </sup>
      <span class="emphasis">
       <em>
        Sie sind unverschämt, packen sie sich!
       </em>
      </span>
      (nem.) — Ste bezočivý,
          pakujte sa!
     </p>
    </div>
    <div class="footnote">
     <p>
      <sup>
       [
       <a class="para" href="#id2523296" name="ftn.id2523296">
        14
       </a>
       ]
      </sup>
      <span class="emphasis">
       <em>
        denn jach hab mehr Verstand wie andere Leut
       </em>
      </span>
      (nem. nespr.) —
          preto, lebo mám viac rozumu ako iní ľudia.
     </p>
    </div>
    <div class="footnote">
     <p>
      <sup>
       [
       <a class="para" href="#id2523319" name="ftn.id2523319">
        15
       </a>
       ]
      </sup>
      <span class="emphasis">
       <em>
        So é Gans, sie tüt sich denkin, Magda ihrige
       </em>
      </span>
      (nem. nespr.) — Taká
          hus, ona si myslí, že Magda je jej.
     </p>
    </div>
    <div class="footnote">
     <p>
      <sup>
       [
       <a class="para" href="#id2523336" name="ftn.id2523336">
        16
       </a>
       ]
      </sup>
      <span class="emphasis">
       <em>
        Mein Kind, mein goldenes Kind
       </em>
      </span>
      (nem.) — Moje dieťa, moje zlaté
          dieťa
     </p>
    </div>
    <div class="footnote">
     <p>
      <sup>
       [
       <a class="para" href="#id2523376" name="ftn.id2523376">
        17
       </a>
       ]
      </sup>
      <span class="emphasis">
       <em>
        patricij
       </em>
      </span>
      — v stredoveku i neskôr zámožný mešťan
     </p>
    </div>
    <div class="footnote">
     <p>
      <sup>
       [
       <a class="para" href="#id2506356" name="ftn.id2506356">
        18
       </a>
       ]
      </sup>
      <span class="emphasis">
       <em>
        changeant
       </em>
      </span>
      (fr.) — nepravidelne
     </p>
    </div>
    <div class="footnote">
     <p>
      <sup>
       [
       <a class="para" href="#id2506374" name="ftn.id2506374">
        19
       </a>
       ]
      </sup>
      <span class="emphasis">
       <em>
        Óbešter
       </em>
      </span>
      (z nem.) — vyšší dôstojník
     </p>
    </div>
    <div class="footnote">
     <p>
      <sup>
       [
       <a class="para" href="#id2506798" name="ftn.id2506798">
        20
       </a>
       ]
      </sup>
      <span class="emphasis">
       <em>
        So é meschügener Heunochs!
       </em>
      </span>
      (nem. nespr.) — Takí blázniví
        hlupáci!
     </p>
    </div>
   </div>
  </div>
 </body>
</html>
