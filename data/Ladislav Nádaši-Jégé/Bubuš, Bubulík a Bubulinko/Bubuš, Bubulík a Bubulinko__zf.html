<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2537251">
       </a>
       Bubuš, Bubulík a Bubulinko
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán hlavný slúžny Elo Klepácsy stojí široko rozkročený vo svojej kancelárii, ruky drží vo
      vreckách nohavíc a díva sa zachmúrene na rínok. Prší vytrvalý tichý dážď bez konca. Oproti
      oblokom pisárne stojí sedliacky záprah s koňmi rozmýšľajúcimi o mizernostiach sveta: hlavy
      majú sklonené skoro k zemi a z chudých bokov kvapká im voda do mlák pod nimi.
   </p>
   <p>
    Elo je v nálade byronovskej.
    <sup>
     [
     <a class="footnote" href="#ftn.id2539486" name="id2539486">
      1
     </a>
     ]
    </sup>
    Čo nocí sa natrávil pri mágii vínových buteliek
    <sup>
     [
     <a class="footnote" href="#ftn.id2560485" name="id2560485">
      2
     </a>
     ]
    </sup>
    a pri šume cigánskej hudby, čo kníh naprevracal a koľko ráz buchol pri skúškach;
      čo sa nabehal, napoklonkoval, aby sa stal hlavným slúžnym; oženil sa vrhnúc sa v obeť
      pekárskej dcére, a teraz, aký život! Fuj!
   </p>
   <p>
    Idúc z domu, vošiel z povinnosti do kuchyne, odobrať sa od ženy. Videl tam na stole mrkvu
      bez stopy mäsa: teda obed bude z mrkvy s falošnými sekanými šnicľami. Brr! A k tomu jednu
      huncútsku cigaretu nemá. Peňazí na škatuľu egyptských tiež niet, chybí mu ešte koruna. Darmo
      poprevracal všetky vrecká, poprehadzoval stolové zásuvky, nikde nič: ani koruny, ani cigarety.
      A parom nedovlečie práve teraz nejakého žida, s ktorým by sa dalo o týchto veciach rozumne
      pozhovárať. Jediný človek, ktorý dnes do kancelárie vošiel, bol Juro Otruba, majiteľ
      spomínaného záprahu na rínku. I toho všetci diabli dovliekli. Doniesol mu lístok tri razy do
      novín zabalený, voňavý, na ružovom papieri napísaný, od učiteľky z Havraného. Napoludnie príde
      po odpoveď.
   </p>
   <p>
    Elo je synom bývalého stoličného kastelána. Otec bol starý, matka mladá, krásna osoba. Elo
      je tiež veľmi hodný mladý človek, vysoký, počerný s čiernymi fúzikmi, červenými perami a
      výraznými očami. Drží sa za pána a to preto, lebo sa stoliční páni, keď len mohli, u jeho
      rodičov, vlastne matky obracali. Nalepilo sa naň takýmto spôsobom moc „panského“ móresu a
      ponímania života. Elo je prvý donchuan v Dolných Pukančiciach, a dokonalý znalec žien; proti
      jeho rozsudku niet odvolania. Šatí sa veľmi nóbl,
    <sup>
     [
     <a class="footnote" href="#ftn.id2560696" name="id2560696">
      3
     </a>
     ]
    </sup>
    hoci šije naň len dolnopukančický Redfern — Michal Kutálka. V kravate má stále
      veľkú, diamantmi vysádzanú ihlu v podobe lýry, dar jeho drahej manželky.
   </p>
   <p>
    Keď sa stal hlavným slúžnym, hravo si získal ruku veľmi bohatej Ulriky Wachmannovej, ktorá
      mala celú plejádu pytačov. Mal nacvičené jedno hlboké, strašne hlboké vzdychnutie a jeden
      pohľad… No tomu ženské srdce odporovať nemohlo. To boli hotové tanky v útoku na srdce. K tomu
      jeho isté a nafúkané panské spôsoby!
   </p>
   <p>
    Ulrika bola dcérou starého Alojza Wachmanna, akéhosi Prušiaka, ktorého pred rokmi
      bohvieaký vietor dovial do Pukančíc, kde pekárením a inými rozličnými obchodmi veľmi zbohatol.
      Ulrika dostala omnoho viac vena, ako sa sľubovalo, čo je, bohužiaľ, v našich pomeroch
      výnimočný úkaz. Ulrika bola zovňajškom Nemka. Bola vysoká, kostnatá, pobelavých vlasov a mala
      líca tehlovej farby. Výchovu jej dal starý Wachmann znamenitú, lebo skončila pukančickú
      meštiansku školu a dostala konečný firnajz
    <sup>
     [
     <a class="footnote" href="#ftn.id2558619" name="id2558619">
      4
     </a>
     ]
    </sup>
    v Tešíne, kde bola celé dva roky! Na klavír hrať pravdaže vedela, akože by nie!
      Jej klavírna hra dosiahla až stupeň užitočnosti. Totižto vo veľkej miere napomáhala mravnosť.
      V každom, kto ju počúval hrať, sa zobudilo svedomie s neodolateľnou silou. Každému zišlo na
      um, že má súrne a neodkladne napísať list, ktorý nevyhnutne musí ešte dnešnou poštou odísť,
      alebo že musí navštíviť chorého priateľa, alebo advokáta, ktorý len do tej a tej hodiny
      prijíma návštevy, neskoršie nie, ani zaboha. Keď bola poslucháčka matkou, dostala naraz
      neuspokojiteľné tušenie, že väčší Miminko iste lampu vyvalil, a že teraz blkom horí, alebo že
      je teraz práve hodina, v ktorej menší Miminko dostane papať; keď bola gazdinou, musela už
      domov utekať, lebo „juj, skoro som zabudla“, sirup mi prekysne; atď. atď., ako sa už volajú
      všetky tie slamky, ktorých sa chytá zúfalý topiaci.
   </p>
   <p>
    Elo bol šťastný, keď po svadbe starý Wachmann vyložil na stôl celé štosy cenných papierov
      a sporiteľných knižiek s tým, že je to dcérino veno. Obočie mu len vtedy začalo povážlivo
      vandrovať na vrch čela, keď Ulrika zobrala spod jeho rúk tento poklad, zamkla spoľahlivo do
      „svojej“ wertheimky
    <sup>
     [
     <a class="footnote" href="#ftn.id2560462" name="id2560462">
      5
     </a>
     ]
    </sup>
    a povedala po skončení tejto manipulácie, pozerajúc mu významne do očí: „Tak!“ Elo
      odpovedal: „N-na!“ Rozhovor krátky, síce koľko hĺbky v ňom! Prekvapení mal Elo vôbec dosť.
      Rika žiadala od neho, aby jej prvého dal celý plat, a on len po ťažkom boji, keď tentoraz
      úprimne vzdychol, vybojoval od nej asi tretinu pre seba. Ináč sa starala oň ako o dieťa.
      Šatila ho, cifrovala, dávala mu rozhodne vegetariánsku stravu, ona sama požívala haldy údenín,
      keď nebol doma. Jej totižto neškodilo údené mäso. Elovi údajne áno. Chvíľami mu vydelila i
      trochu tej lásky. Obyčajne ho však bavila tým, keď ju bozkával, oblápal a šepkal jej horúce
      slová lásky, že slúžka zasa rozbila hrniec a že tie jablká veru hnijú. Žiarlivá bola pritom
      ako tiger. Byt mali veľký, bohato zariadený, ale bývali len v jednej izbičke, ktorá bola
      zariadená jeho mládeneckým nábytkom. Ostatné izby páchli novotou, čistotou a zúfalým
      poriadkom.
   </p>
   <p>
    V máji Elo úradne navštívil i Havranovo. Peši šiel dolinou roztrateno stavanej obce. Buky
      úzkej doliny boli kryté panensky zelenou bučinou pomiešanou smrekmi, tmavozelenými jedľami.
      Dolinou zurčal veselý potôčik. Všetko bolo zaplavené milým slnečným jasom s temnými tôňami, a
      voňalo, šelestilo, žilo. Dolina sa rozstupovala pred vykračujúcim Elom. Na jednej strane pod
      jedľovým lesíkom, trochu vyvýšene, stál na lúke posiatej kaškami priestranný drevený gazdovský
      dom, z jednej strany ohradený záhradou, od chrbta krytý vystupujúcim hájom. Pred domom bola
      malá veranda a na nej z prútia pletená lavica a stolík; obloky boli naplnené už bujne
      rozkvitnutými kvetmi: muškátmi, fuksiami, floksom a petúniami. Vetvy kvetov sa nahýbali von z
      otvorených oblokov a dodávali drevenému domu milú pestrosť. Elo podišiel k domu, ktorý robil
      veľmi priateľský a milý dojem. Keď prišiel bližšie, videl na ňom nápis: „Škola“. Nebol ešte
      dlho hlavným slúžnym a nepoznal okres podrobne. Váhal, či má vojsť a obzrieť si školu, alebo
      či má ísť ďalej do doliny za svojou povinnosťou. Kochajúc sa milým obrazom, v záhrade na šnúre
      zazrel jedny nohavičky a košeľu, oboje z jemného batistu a samá čipka. Prekvapene zamrmlal: —
      Ejha! Poďmeže! Vošiel do pitvora a tu ho príjemne prekvapil milý, smiechom poprepletávaný
      ženský hlas, ktorý zaznieval z učebnej siene. Počul: „Ty darebáčik, budeš ty cudzie husi
      šklbať?“ Zaklopal a vošiel. V nízkej, deťmi napchatej sieni stála učiteľka nahnutá nad malým,
      v bielych plátenných nohaviciach a v kabátci odetom brucháčikom havranovským, ktorý si jednou
      päsťou drel oči a rukávom druhej ruky o dušu spasenú šúchal nos. Elo mimovoľne zvolal: „Sapristi“
    <sup>
     [
     <a class="footnote" href="#ftn.id2523010" name="id2523010">
      6
     </a>
     ]
    </sup>
    (francúzštil trochu, ale veľmi málo), keď sa učiteľka pred ním vystrela; bola
      vysoká, štíhla a pritom plných foriem, tvár mala veľmi bielu, vlasy veľmi čierne, ústa len na
      zjedenie a oči, ach, božemôj, na zbláznenie. Elo v tej chvíli horel blkom. No, toto je
      „delikátny kúsok“, pomyslel si a veľmi zdvorilo, ale s istou grandezou
    <sup>
     [
     <a class="footnote" href="#ftn.id2523030" name="id2523030">
      7
     </a>
     ]
    </sup>
    sa jej predstavil. Učiteľka sa trochu zapálila, čo ju robilo ešte krajšou, a
      trochu rozpačito sa krátko usmiala a povedala svoje meno: „Lujza Dolanská.“ Elovi huplo do
      hlavy: Aká „krásna Lujza!“
   </p>
   <p>
    Elo sa zaujímal o stav školy, pričom nespúšťal oči z učiteľky. Táto napochytre poslala
      školu domov, bolo už po tretej hodine, a zavolala Ela do svojho bytu.
   </p>
   <p>
    Byt ho znova prekvapil, bolo to rozkošné hniezdočko. V jednom kúte bol pohodlný široký
      diván, steny okolo neho diskrétne vybité pestrými kobercami, izba skoro vcelku vyložená hrubým
      kobercom, pred jedným oblokom bol krátky klavír, po izbe porozkladané pufy,
    <sup>
     [
     <a class="footnote" href="#ftn.id2523069" name="id2523069">
      8
     </a>
     ]
    </sup>
    fotele, stôl, stolíky, kredenček, na stenách výšivky, obrazy, taniere a po celom
      byte roztratené knihy, ručné práce, kvety. V izbe bola nejaká zvláštna, veľmi príjemná vôňa,
      ktorá sama bola dôkazom, že v tej izbe môže bývať len dievča. Cez obloky naplnené kvetmi
      blýskalo dnu májové slnko a hádzalo svoje jasné fľaky po celej izbe.
   </p>
   <p>
    Elo zastal za dverami a zvolal: — Skutočne primeraný kútik pre anjela! — Lujza ho ponúkla
      stoličkou a spýtala sa ho, či nerozkáže olovrant. Robila dojem osemnásťročného dievčaťa, ktoré
      sa nachádza v trápnych rozpakoch, hoci mala už dvadsaťosem rokov. Chodila ako upratúvajúc po
      izbe a preložila tam košík s ručnou prácou, tam vázičku s kvetmi, alebo zatvorila knižku a
      odložila na druhý stolík, naprávala koberec, ktorý bol úplne rovný. Medzitým stále švitorila a
      pozrela vše na Ela, robila pritom také pózy, až sa mu hlava zakrútila, raz stála bokom oproti
      nemu, a dvíhajúc pre niečo ruky, raz celou tvárou sa obrátila k nemu, zas i chrbtom, alebo sa
      zohýnala k podlahe, že Elo bol až chorý od túžobného rozčúlenia. Jednako Lujzku pokladal za
      neskazené dieťa prírody, za husičku a on, dolnopukančický veľkomeštiak robil jej komplimenty s
      istou opovržlivou blahosklonnosťou a žartom, na ktoré Lujzka nikdy nereflektovala priamo, ale
      len poznámkami, že ona veľmi dobre vie, že pán hlavný slúžny je miláčikom všetkých dám, že
      každá pani, ktorú drží za hodnú svojej pozornosti, je šťastná, ale čo sa jej týka, že je z
      iného dreva. Ona ešte nikdy nikoho neľúbila — pritom mu tak pozrela do očí, s takou nežnou
      túžbou, že Elo celkom naozaj začal vzdychať — a ani nebude, len svojho budúceho muža, ak sa
      taký nájde, čo si ju vezme.
   </p>
   <p>
    Elo nechcel u nej olovrantovať, lebo že má súrnu robotu v dedine. Lujzka však predsa
      prichystala olovrant, a to znamenitý čaj, šunku, studené ryby a jemné pečivo, a Elo
      olovrantoval s ňou pri malom stolíku. Využil každú príležitosť, aby sa dotkol jej nohy alebo
      bielej mäkkej rúčky, ktorú náhodou vše zabudla na stolíku. Raz, dva razy jej ruku dosť dlho
      držal, a ona to v roztržitosti nezbadala, len keď ju začal jemne stískať. Vtedy ju rýchlo
      vytrhla, krátko a rozpačito sa usmiala. Zahrala mu na klavíri a na mnohé prosenie i zaspievala
      jednu-dve pesničky dosť príjemným hlasom.
   </p>
   <p>
    Napokon sa začalo stmievať a tu mu povedala, že je do dediny dosť ďaleko, že mu treba ísť,
      a kým sa domov dovezie, tiež prejde kus času. Elo rozumel, že nechce, aby u nej cez večer
      sedel, i zobral sa a šiel. Ale ona mu povedala, že mu ukáže chodníček cez vŕštek, ktorým si
      cestu o polovicu skráti, a šli spolu. Lujza kráčala vopred úzkym chodníkom medzi bučinou a
      lieštím, a vše sa obzrela na Ela. Svetlá suknica sa jej riasnatela okolo štíhlych nôžok, z
      ktorých Elo nespustil oči. Bol máj, bolo vlažno a mrkalo, aká to pasca lásky pre slabé ľudské
      tvory! Nemožno, žeby sa vpredu kráčajúca Lujzka nepošmykla a nepadla Elovi do náručia!
      Nemožno! A predsa nepadla. Pošmykla sa i dva razy, Elo už rozpriamoval ruky, ale nadarmo.
      Zostali mu len vzdychy. Keď boli blízko hradskej, zastala Lujzka, že už ďalej nejde, že už pán
      hlavný slúžny i sám trafí do dediny, Elo chytil na rozlúčku podávanú mu ruku a začal ju
      vášnivo bozkávať. Lujza sa mu vytrhla, ale tak nešikovne, že sa zas pošmykla na klzkej tráve a
      teraz mu už padla do náručia, a to tak nešťastne, že mala tvár a láskysmädné pery rovno k nemu
      obrátené. Elo horúco bozkával tie mäkké pery. Konečne sa mu vytrhla a zmizla v lesíku ako
      víla.
   </p>
   <p>
    Elovi od šťastného rozčúlenia išlo srdce puknúť, tak mu búchalo, bože, aké dievča! A ako
      ihravo získal jej lásku. Lebo keď ju bozkával, neštrajkovali ani jej pery. Darmo je, treba
      vedieť so ženami zaobchádzať! Letel do dediny necítiac ani pôdu pod nohami. Nikdy v živote
      nebol taký pyšný, taký blažený. Aká milá! Aká perspektíva sa mu ukazovala, koľko blažených
      chvíľ čaká naň! Akú perlu, aký čistý, voňavý kvietok si získal!
   </p>
   <p>
    Druhý deň zas išiel tou istou dolinou. Veď musel svoju úradnú prácu skončiť! Lujza ho
      videla z lesíka, v ktorom naň striehla, ale darmo chodil po škole, neukázala sa mu.
   </p>
   <p>
    Dva-tri dni sa premáhal a nešiel do Havranovej. Štvrtý deň prišiel zas a našiel i Lujzku.
      Bola celkom iná. Bola zronená, chladná, ani ruku mu nepodala, ani do očí mu nepozrela.
      Považovala sa za poškvrnenú, za ostatnú osobu na svete; keď jej to vyhováral a tešil ju,
      začala usedavo plakať!
   </p>
   <p>
    Myslel, že jej srdce pukne. Nebolo ju možné uspokojiť. Potom jej vypisoval, navštevoval
      ju, keď len mohol, kľačal pred ňou a používal všetky svoje najvážnejšie útočné zbrane lásky…
      Konečne mu odpustila a svitol i deň, keď mu zamierajúc studom a kryjúc tvár na jeho prsiach
      prezradila i to, že ho nevypovedateľne ľúbi.
   </p>
   <p>
    Elo bol v siedmom nebi. Bol blažený… tu i tu síce preletel malý-malinký obláčik… tu i tu
      mal tušenia, pri ktorých sa poškrabúval za ušami…
   </p>
   <p>
    List, ktorý mu poslala, znel takto:
   </p>
   <p>
   </p>
   <p>
   </p>
   <div class="literallayout">
    <p>
     <br/>
     „Môj zlatý Bubulinko sladký!
     <br/>
     Nemáš predstavu, aká som zas nešťastná! Celé noci sa prevaľujem v svojej úbohej, smutnej posteli, bez sna. Pomysli si, tá nešťastná Elvíra ma iste do hrobu donesie! Nikdy nikto pre svoju sestru toľko nevytrpel, čo ja vystojím pre túto večnú trápelku! Má skladať skúšku, bude hrať Máriu Stuartovú, k tomu potrebuje kostýmy, čo dnes stojí hrozné, ale hrozné peniaze. Pýtala odo mňa tritisíc korún! S ťažkou biedou som sa zjednala s ňou na tisícpäťsto korún. Ale kde vziať i tisícpäťsto korún, kde? ja biedna, úbohá učiteľka!
     <br/>
     Keď si pomyslím, že toto by bola už ostatná obeť, ktorú by som pre ňu mala doniesť, a že potom stojí pred ňou slávna budúcnosť, a ja jej teraz nemôžem pomôcť, nuž mi až srdce puká!
     <br/>
     Moje vankúše sú samá slza. Cez deň sa mi v práci ešte len minie čas, ale keď príde opustený, dlhý večer, a tá nekonečná noc! Myslím si, ba som istá, že ma to len pán boh tresce, lebo som hriešna, slabá stvora. Takej znamenitej žene, ako je tvoja pani, odvádzam muža! Svedomie ma trápi, mučí. Ale čo môžem za to, že ťa tak nevýslovné ľúbim! Čo? A predsa sa musím pokoriť, musím robiť pokánie, lebo mi boh ináč neodpustí, a nepomôže mi. Pôjdem, musím ísť k tvojej drahej panej; kľaknem pred ňou na kolená a vyznám sa skrúšene zo všetkého. (Elovi nabehla husia koža pri týchto slovách, keď si predstavil, aká príhodná prednáška by to bola pre jeho Riku! — ježišmária!) Tejto noci som sa rozhodla, že už dnes vykonám tento svoj úmysel, a že vezmem so sebou i tvoje drahé, sladké listy, aby som jej ich dala, ale som si rozmyslela, že sa najprv teba opýtam, čo si o tom myslíš? („Do diabla!“)
     <br/>
     Bubulinko môj jediný, radosť moja, odpíš mi, poteš ma, alebo najlepšie, príď, ó príď! Túžobne ťa očakávam!
     <br/>
     Poteš svoju nesčíselne ráz vrelo ťa bozkávajúcu, bez teba žiť nemohúcu
     <br/>
     Bielu Myšičku.
     <br/>
     <br/>
     P.S. Šlafrok som si už ušila podľa našich spoločných plánov. Je veľmi podarený, má skutočne mnoho rôznych „možností“. Príď, drahý, príď, presvedčíš sa!
     <br/>
     Pá! Bozky, bozky!“
     <br/>
    </p>
   </div>
   <p>
   </p>
   <p>
   </p>
   <p>
    Cez týždeň list tohto istého obsahu, ale s primeranými premenami, dostal od „krásnej
      Lujzky“ i pán škôldozorca doktor Gabriel Kováč a pán okresný lekár doktor Andrej
    Truhlička.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2539486" name="ftn.id2539486">
        1
       </a>
       ]
      </sup>
      <span class="emphasis">
       <em>
        byronovská nálada
       </em>
      </span>
      — G. Byron (1788 — 1824), anglický romantický
          básnik. Byronizmus, byronovská nálada znamená smútok, pochybnosti, beznádej.
     </p>
    </div>
    <div class="footnote">
     <p>
      <sup>
       [
       <a class="para" href="#id2560485" name="ftn.id2560485">
        2
       </a>
       ]
      </sup>
      <span class="emphasis">
       <em>
        buteľka
       </em>
      </span>
      — fľaša
     </p>
    </div>
    <div class="footnote">
     <p>
      <sup>
       [
       <a class="para" href="#id2560696" name="ftn.id2560696">
        3
       </a>
       ]
      </sup>
      <span class="emphasis">
       <em>
        nóbl
       </em>
      </span>
      — vznešene
     </p>
    </div>
    <div class="footnote">
     <p>
      <sup>
       [
       <a class="para" href="#id2558619" name="ftn.id2558619">
        4
       </a>
       ]
      </sup>
      <span class="emphasis">
       <em>
        konečný firnajz
       </em>
      </span>
      (firnajz — fermež) — tu v prenesenom význame:
          posledný „náter“, posledné, konečné vzdelanie
     </p>
    </div>
    <div class="footnote">
     <p>
      <sup>
       [
       <a class="para" href="#id2560462" name="ftn.id2560462">
        5
       </a>
       ]
      </sup>
      <span class="emphasis">
       <em>
        wertheimka
       </em>
      </span>
      (z nem.) — pokladňa
     </p>
    </div>
    <div class="footnote">
     <p>
      <sup>
       [
       <a class="para" href="#id2523010" name="ftn.id2523010">
        6
       </a>
       ]
      </sup>
      <span class="emphasis">
       <em>
        sapristi
       </em>
      </span>
      (fr.) — zahrešenie, strela hrmená
     </p>
    </div>
    <div class="footnote">
     <p>
      <sup>
       [
       <a class="para" href="#id2523030" name="ftn.id2523030">
        7
       </a>
       ]
      </sup>
      <span class="emphasis">
       <em>
        s istou grandezou
       </em>
      </span>
      — s istou vznešenosťou
     </p>
    </div>
    <div class="footnote">
     <p>
      <sup>
       [
       <a class="para" href="#id2523069" name="ftn.id2523069">
        8
       </a>
       ]
      </sup>
      <span class="emphasis">
       <em>
        pufy
       </em>
      </span>
      — okrúhle čalúnené sedadlá bez operadla alebo tvrdé
        vankúše
     </p>
    </div>
   </div>
  </div>
 </body>
</html>
