<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2543690">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    V rozložitej, nízkej drevenej dvorane Devínskeho hradu sa rozčúlene prechádzal asi
         päťdesiatročný muž strednej postavy, nachramujúci na ľavú nohu, ktorú v kolene nemohol
         dobre zohnúť. Riedke, prešedivené pobelavé vlasy mu v kučerách padali na plecia a krátku,
         tiež šedivejúcu bradu si nervózne trhal vráskovitou rukou. Okolie očí mu venčili drobné
         vrásky a kútiky úst, z ktorých vyzerali chybné zuby, mu hnevlivo šklbalo. Bol oblečený do
         voľného popolavého kabátca, siahajúceho po kolená a stiahnutého v drieku remenným,
         bronzovými okrasami vyloženým opaskom, z ktorého visela na retiazkach krátka, nepomerne
         široká dýka s tenkou rukoväťou. Chodiac po sieni, vše zastal pred jedným z veľkých, nízkych
         oblúkov, ktorými vyzeral na Dunaj, valiaci sa v diaľke medzi nízkymi zelenými kopcami.
   </p>
   <p>
    O dubový hrubý stĺp jedného z oblúkov stál opretý mladý, atletický muž nadprostrednej
         postavy, tak veľkých a silných údov, že robil dojem omnoho väčšieho človeka, akým skutočne
         bol. Jeho črty boli ostré, brada silná, nos rovný, priveľký, pery plné, skoro vždy zaťaté,
         oči hľadiace väčšinou z kútikov, ako býva u ľudí nechcejúcich prezradiť svoje myšlienky;
         mal malé tmavogaštanové fúzy a nakrátko ostrihané vlasy. Veľkými, žilovatými rukami držal
         rovný, široký meč tak, akoby ho chcel z pošvy vytiahnuť, a hľadiac naň, robil takú tvár, z
         ktorej bolo vidno, že nepovie svoju mienku za nijakú cenu, lebo vie, že beztoho s ňou
         neprerazí.
   </p>
   <p>
    Starší muž bol Rastislav,
    <sup>
     [
     <a class="footnote" href="#ftn.id2517231" name="id2517231">
      1
     </a>
     ]
    </sup>
    knieža veľkomoravský, a mladý muž jeho synovec Svätopluk,
    <sup>
     [
     <a class="footnote" href="#ftn.id2517242" name="id2517242">
      2
     </a>
     ]
    </sup>
    nitriansky údelný knieža.
   </p>
   <p>
    Rastislav zastal pred synovcom a hnevlivo skričal naň:
   </p>
   <p>
    — Veď hovor, čo by si robil v tomto prípade! — a dupol nohou. Svätopluk hľadel naň nie
         bez opovrženia a povedal o chvíľku tichým, ale takým hlbokým hlasom, že to vše v sieni
         zadunelo:
   </p>
   <p>
    — Strýko, čo by som ja urobil, ty neurobíš. Ty pošleš po Grubicu a budeš ho prehovárať,
         aby to dievča nejakým spôsobom vyslobodil. Taký kňaz vie rozličné spády, možno ti urobí po
         vôli, a možno aj nie. Závisí od toho, akej vôle bude.
   </p>
   <p>
    Rastislav sa díval ostro na synovca: — Povedz, čo by si urobil ty?
   </p>
   <p>
    — Počítal by som s tým, že chcem uviesť kresťanstvo do svojej ríše, a nestaval by som
         tých ľudí na nohy, ktorí v tom budú robiť prekážky.
   </p>
   <p>
    — Možno podobrotky viac dosiahnem od neho ako pozlotky. Dosť nepriateľov máme, nerobme
         si zbytočne nových.
   </p>
   <p>
    — Z kňaza, ktorému berieš veriacich, neurobíš si priateľa, i sľúbi ti, i oklame ťa.
   </p>
   <p>
    — No, jednako, čo by si urobil ty? Násilie upotrebiť nie je radno. Rozkazujem ti, aby si
         mi to povedal! — skričal veľmi ostro Rastislav. — Aká bieda je vládnuť, keď ma ani synovec
         neposlúcha!
   </p>
   <p>
    Svätopluk pozrel na strýka a usmial sa jedným kútikom. — Keď rozkazuješ, poviem ti, že
         by som i ja vyjednával s tým kňazom. Lenže iným hlasom ako ty.
   </p>
   <p>
    Rastislav prešiel niekoľko krokov po dvorane a vrátiac sa k Svätoplukovi, zvolal:
   </p>
   <p>
    — Zavolaj Grubicu!
   </p>
   <p>
    Svätopluk vyšiel dverami, zastretými ťažkou záclonou, a poslal dvorného úradníka po
         Grubicu, sám sa však nevrátil naspäť ku Rasticovi, ale dal sa do reči s kmeťom Mojslavom, o
         dcéru ktorého išlo.
   </p>
   <p>
    Mojslav bol mimoriadne zronený. Sloveni znášali ľahko telesné-duševné bôle, smrť im bola
         častým hosťom, a preto bola ustaranosť Mojslavova prekvapujúca. Stál sám v kúte predsiene,
         zahrúžený do svojich smutných myšlienok, a skľúčene držiac ruky, hľadel smutne na podlahu
         pred sebou. V miestnosti prítomní strážnici, ozbrojenci a dvorní úradníci sa z diaľky
         dívali naň, ani jeden sa mu však neprihovoril.
   </p>
   <p>
    Svätopluk, zbadajúc ho, podišiel k nemu a položiac svoju ťažkú ruku na jeho plece, šepol
         mu:
   </p>
   <p>
    — Mojslav, neboj sa. Tvoju dcéru vyslobodím. Rastic ti nepomôže, ale ja ťa neopustím.
   </p>
   <p>
    Hoci Mojslav nebol nízkej postavy, zdal sa popri Svätoplukovi nedorasteným mládencom;
         teraz sa obrátil a chytiac mu ruku, riekol:
   </p>
   <p>
    — Keď mi to urobíš, som tvojím otrokom, kým žijem.
   </p>
   <p>
    Svätoplukova tvrdá tvár sa podivne vyjasnila.
   </p>
   <p>
    — Neboj sa! — povedal a stisnúc mu ruku, odišiel od neho v ústrety Perúnovmu kňazovi,
         ktorý práve vošiel do siene.
   </p>
   <p>
    Bol to mohutný, tučný muž s červenou tvárou, plnou vyrážok, obrúbenou dlhou, po prsiach
         rozprestrenou čiernou bradou. Mal na sebe šedivastú kabaňu, kryjúcu mu postavu skoro až po
         členky, a na hlave podivnú, ostro doširoka idúcu nápravu z bieleho plátna, na ktorej bolo
         pripravené zlaté slnce veľkosti dlane s lúčmi vychádzajúcimi z neho.
   </p>
   <p>
    Svätopluk sa Grubicovi poklonil a potom kráčal po jeho boku k dverám, ktorých záclony
         dvaja sluhovia pred nimi roztiahli.
   </p>
   <p>
    Keď Rastislav zazrel vchádzajúcich, sadol si na široké drevené kreslo, pokryté kobercom
         a medveďou kožou. Jeho zhúžvaná tvár sa vyjasnila, vrásky z čela a okolo očí zmizli.
   </p>
   <p>
    — Vítam ťa, — riekol klaňajúcemu sa mužovi, ktorý zastal pred ním na niekoľko krokov.
   </p>
   <p>
    — Veľký knieža, čo je tvoja vôľa? — spýtal sa Grubica. Svätopluk odišiel do jedného kúta
         dvorany a zastal tam s ramenami skríženými na prsiach.
   </p>
   <p>
    Rastislav si odkašlal.
   </p>
   <p>
    — Moja vôľa je, aby Jarslava, Mojslavova dcéra, nemusela umrieť so svojím snúbencom
         Provodom, ktorý bol včera zabitý v potýčke s Nemcami. Ty musíš vedieť spôsob, ako ju možno
         vyslobodiť z tohto hrozného osudu. Ona nechce umrieť. Je to ešte len celkom mladé,
         osemnásťročné dieťa a nemala Provodu rada, túžila za iným. Bolo by jej hrozné umrieť s
         nemilovaným mužom a opustiť milého. Hovor, ako to vykonáš!
   </p>
   <p>
    Grubica pokrútil hlavou a odsekol sucho:
   </p>
   <p>
    — Jarslava musí byť spálená so snúbencom. Tu niet pomoci!
   </p>
   <p>
    — Moja vôľa je, že nesmie zahynúť, rozumieš? — skríkol Rastislav, udrúc sa päsťou po
         kolene.
   </p>
   <p>
    Grubica rozhodil ramená v širokých rukávoch nad svoju hlavu: — Vôľa Perúnova je, že musí
         umrieť! Ináč by nebol povolal ani Provodu do navy.
   </p>
   <p>
    — Kresťanskí kňazi hovoria, že niet ani Perúna, ani navy, — odvetil na to Rastislav
         namrzený.
   </p>
   <p>
    — A čo je? Azda je pánom nahý, na drevo pribitý boh kresťanov? — skríkol Grubica. — Či
         môžu ľudia, biedne červy, chytiť a zabiť boha?
   </p>
   <p>
    — Perún je hrozný boh, ktorý len mučí a zabíja, má radosť z bôľu a žiaľu! Boh kresťanov
         je milosrdný, — odvetil Rastislav.
   </p>
   <p>
    Grubica pristúpil o dva kroky bližšie ku Rasticovi a vyšpúliac oči, kričal:
   </p>
   <p>
    — Hovoríš, že je kresťanský boh milosrdný, a jednako jeho veriaci zabíjajú sa medzi
         sebou a zabíjajú i nás. Katujú nás väčšmi, ako sme my kedy koho mučili. A či môže zastaviť
         kresťanský boh Perúnov hrom? Či môže zaraziť jeho búrku, jeho víchor alebo povodeň? Či dá
         úrodu, keď Perún nechce dať? Že je Perún ukrutný, bezcitný? Ale či je príroda citlivá a či
         jej rozkáže kresťanský boh? Perún je veľký, Perún je ukrutný, Perún je mocný a Perún je
         opravdivý, lebo sa ukazuje taký, aký je: jednou rukou dáva požehnanie a druhou zabíja
         smrťou a hromom! Ale kresťanský boh je vraj milosrdný a zabíja ako Perún. Či kresťanský boh
         nie je lživý? Veľký knieža! Nevidel si kresťanského boha a nechceš teraz Perúna. Boj sa ho!
         — zvolal v extáze Grubica a zahrozil päsťami.
   </p>
   <p>
    Rastislav bol mohutným vystúpením Grubicovým zastrašený a kresťanská vieronáuka mu
         nebola natoľko známa, že by mu bol mohol úspešne odporovať. Grubica chytro zbadal
         rozpoloženie Rastislava i pristúpiac k nemu ešte bližšie, díval sa mu s údesnou ostrotou do
         očí. Rastic ustrašene hľadel naň ani vták na hada, nevediac spustiť z neho zrak. Svätopluk
         skočil, pribehol ľahkými skokmi k Rasticovi a zastal za jeho stolcom, pozorujúc ostro kňaza
         Perúnovho.
   </p>
   <p>
    Rastislav sa naraz zdvihol zo stolca a hľadel uprene s vytreštenými očami, roztvoriac
         ústa a vystrúc ramená, do vzdialeného kúta dvorany. Videl veľký ohnivý kruh, z ktorého sa
         vyvinovala ohromná hlava s tou nejnecitnejšou tvárou, ožiarená mohutnými lúčmi zlatého
         svetla. Žiarivá hlava sa dvíhala a za ňou vstávalo ani vysoký strom ohromné, zlaté telo;
         jednou rukou metalo zo zväzku blesky hromu a druhou rozsievalo život: pršali z nej ľudia,
         zvery, zrno, zlato, všetko, čo príroda dáva.
   </p>
   <p>
    Rastislav zastenal, padol na stolicu a zakryjúc si oči, zvolal úpenlivo:
   </p>
   <p>
    — Mocný, slávny Perún, zmiluj sa nad nami!
   </p>
   <p>
    Grubica sa víťazne uškrnul. Svätopluk priskočil k nemu a potrasúc ho za rameno, riekol:
   </p>
   <p>
    — Dosť bolo. Ukázal si svoju moc! Knieža urobí, čo chceš. Kňaz sa vystrel a riekol,
         ukazujúc prstom na Rastica:
   </p>
   <p>
    — Videl Perúna a ten pohľad ho premohol. Perún je slávny, mocný boh!
   </p>
   <p>
    — Daj si pozor, aby si Rastislava nehnal priďaleko a aby si mu neublížil, lebo za ním
         príde veľký knieža, ktorý sa nebude báť Perúna! — zadunel mu do ucha, hľadiac mu strmo do
         očí.
   </p>
   <p>
    Grubica pozrel prekvapene na Svätopluka a nesklopil zrak pred ním.
   </p>
   <p>
    — Rozumel si?
   </p>
   <p>
    — Rozumel som. Hovoríš viac, ako ti je na osoh, — zamrmlal a stisnúc pery, trhal si
         bradu.
   </p>
   <p>
    Svätopluk odišiel so sklonenou hlavou. Grubica nespustil z neho nenávistný pohľad, kým
         nevyšiel.
   </p>
   <p>
   </p>
   <p>
    Svätopluk v predsieni neriekol ani slova, ale kývnuc Mojslavovi hlavou, aby šiel za ním,
         kráčal k východu.
   </p>
   <p>
    Bolo mu vtedy dvadsaťšesť rokov; cítil svoju telesnú a duševnú silu a ako mladý človek
         preceňoval obidvoje. Vtedy myslel, že všetko dosiahne, čo chce, a preto opovrhoval
         Rastislavom, ktorý sa mu zdal líškou, ktorá sa jednako nevybehá lovcovi napriek všetkým
         svojim úskokom. Ale jeho um bol ostrý a svoje chyby nahliadal a učil sa z nich. Nahliadol,
         že urobil veľkú chybu, keď ukázal Grubicovi svoje opovrženie. Bol sa vtedy už mnoho stýkal
         s kresťanskými kňazmi, a aj keď ho oni nemohli presvedčiť o pravdivosti svojej viery,
         jednako zničili v ňom úplne vieru v pohanských bohov. Myslel si teraz i to, že škoda bolo
         sa miešať do Mojslavovej veci, ale vohnala ho do toho túžba pomôcť mladému dievčaťu, urobiť
         naprotiveň Grubicovi a získať si priateľstvo a oddanosť mocného pohlavára. Z druhej strany
         nahnevá sa naň Rastislav a pohani pôjdu naň ani sršne. Hoc bol i nespokojný so sebou, na to
         vôbec ani nepomyslel, že Mojslavovi nedodrží sľub.
   </p>
   <p>
    Pokladal za najbiednejšie pokračovanie tackať sa nerozhodne. Umienil si v budúcnosti
         všetko lepšie rozvážiť, kým sa do niečoho pustí; ako si umienil i to, že svoje zámery
         neprezradí pred nepriateľom nikdy: úder musí padnúť neočakávane!
   </p>
   <p>
    Túto vec teraz skoncuje a razom uvidí, čo bude jej následkom.
   </p>
   <p>
    Vo dvore hradu vysadol na koňa a vyšiel so svojou družinou na ulicu, obrúbenú biednymi
         drevenými chalupami, na ktorej sa len poriedko nachádzalo lepšie stavanie. V bahne ulíc
         nebolo mu zriedkavosťou vidieť i následky dovolenej lásky nevydatých dievčat, ktoré boli
         povinné vernosťou len manželovi, majúcemu nad nimi, v prípade viny, právo života a smrti.
   </p>
   <p>
    Cestou rozpovedal Mojslav Svätoplukovi, že mal od štyroch žien sedemnásť detí, z ktorých
         mu zostali pri živote len dvaja synovia a jediná dcéra Jarslava, ktorá má byť teraz spálená
         s Provodom, za ktorého sa — uzná — mala vydať proti svojej vôli. Jarslava mu veľmi visí na
         srdci. Zo všetkých detí bola jediná, ktorá sa ho nebála, bola k nemu prítulná, takže
         nevedel ruku zdvihnúť na ňu, hoci v hneve sám zabil dvoje svojich detí a jednu zo žien.
         Svätopluka celé vykladanie Mojslavovo zunovalo, bola to preň veľmi všedná rozprávka.
         Umienil si, že vec skoncuje, udrúc na dvor Mojslavov a unesie Jarslavu do svojho
         Nitrianskeho hradu.
   </p>
   <p>
    Spýtal sa Mojslava, kde je Jarslava a kedy má byť pohreb. Mojslav mu odvetil, že je
         Jarslava v Kolníkoch, neďaleko Devína, a pohreb má byť asi o štyri dni, keď po donesení
         mŕtvoly Provodovej Jarslava skončí svoju strašnú obchôdzku po mužských členoch rodiny
         Provodovej, oddávajúc sa im nie s pocitom lásky, ale smrti v srdci. Do Kolníkov mohli prísť
         podvečer, a tak sa rozohnali ta ostrým klusom.
   </p>
   <p>
    Už mrkalo, keď prišli do kruhovite stavanej osady, kde vošli do pomerne veľkého
         dreveného domu, za ktorým sa rozprestieral rozsiahly dvor s rozličnými vedľajšími stavmi a
         veľký sad. Celá dedina robila dojem smútku. Nebolo počuť hlasného slova — spevu, len tu i
         tu výbuch nariekania i plaču. Na ulici sa potĺkalo niekoľko ufúľaných detí a okolo domov
         niekoľko špinavých žien, majúcich na znak žiaľu krvavo rozškriabané tváre a rozstrapatené
         vlasy.
   </p>
   <p>
    Svätopluk vošiel so svojou družinou do dvora; Mojslavova sa skoro celá rozišla po
         dedine.
   </p>
   <p>
    Kňazič sa spýtal, kde je Jarslava, a Mojslav mu ukázal na domec, zrúbený zo silných
         brvien, na ktorom bolo niekoľko drobných oblôčkov a malé dvierka.
   </p>
   <p>
    — Tam ju strážia poslovia smrti, — povedal Mojslav zronene. — Vypustia ju len na ostatnú
         cestu. Knieža, neohrdni pohostinstvom môjho príbytku, — zaprosil Mojslav, načo Svätopluk
         hodil len rukou.
   </p>
   <p>
    — Choď ty len domov a prenechaj prácu mne. Keď odídeme, rozhlás, že sme Jarslavu nasilu
         proti tvojej vôli odviedli, ako to aj urobíme, i keby si vzdoroval.
   </p>
   <p>
    Mojslav sklonil hlavu a šiel do svojho domu, počúvajúc iste na každý hlas, ktorý mu
         oznámi záchranu dieťaťa. Svätopluk prišiel ku svojej družine a opýtal sa, kto z jeho
         chlapcov chce pomáhať pri vyslobodení Jarslavy od poslov smrti. Junáci hľadeli jeden na
         druhého, ale nehlásil sa ani jeden. Napokon ich vodca vystúpil a riekol:
   </p>
   <p>
    — Samovoľne ani jeden z nás nezdvihne ruky proti kňahyniam Moreny. Keď rozkážeš, všetci.
   </p>
   <p>
    Svätopluk hodil rukou:
   </p>
   <p>
    — Dobre, zostaňte. Len keby nás niekto zvonku chcel napadnúť, buďte pohotove. Prihotovte
         sa, pôjdeme hneď na hrad.
   </p>
   <p>
    Zatým šiel k malému domcu a roztvoril na predsieni dvere. Videl oproti záclonou zastreté
         druhé dvere a popri nich z dvoch strán sedieť v priestore, kahancom osvetlenom, dve
         mohutné, kostnaté ženy, s tvárami surových chlapov. Obidve boli oblečené do tmavých úborov
         a priadli.
   </p>
   <p>
    — Pokoj a zdravie! — zvolal Svätopluk, vstúpiac do nízkej siene, dotýkajúc sa hlavou
         povaly.
   </p>
   <p>
    Strašné ženy, kňažky Moreny, vstali a odložiac kúdele, chytili široké, dlhé dýky,
         visiace im na opasku: — Kto si ty, čo sa opovažuješ rušiť pokoj v príbytku Moreny? — riekla
         jedna zo žien, zmŕštiac hrozivo tvár a vytiahnuc dýku z pošvy, čo urobila za ňou i druhá.
   </p>
   <p>
    Z druhej miestnosti, za záclonou, bolo počuť úpenlivé vzlykanie a plač.
   </p>
   <p>
    — Ticho, ježibaby! — zvolal Svätopluk, pozrúc na ne s takým strašným výrazom, že sa
         neopovážili hlesnúť.
   </p>
   <p>
    Z druhej siene sa ozval žalostný dievčí hlas, prerývaný zúfalým nárekom:
   </p>
   <p>
    — To už nikdy nepôjdem von? Už nikdy nepôjdem do hája, na lúku k potoku a nikdy sa
         nebudem hrať so svojimi družkami, nikdy!
   </p>
   <p>
    — Pôjdeš von na svoj pohreb, — zaznel surový ženský hlas.
   </p>
   <p>
    — Som taká mladá, moje družky majú milých! Ako je krásne von. A ja musím umrieť. Ó, ja
         biedna, prebiedna! Taká mladá musím umrieť! Veď je to strašné!
   </p>
   <p>
    — Mlč; márny je tvoj nárek. Bolo počuť pohyb a výkrik:
   </p>
   <p>
    — Pusť ma, zabijem ťa! Nechcem umrieť, nechcem! Ech! — ozval sa zúrivý výkrik a dupot
         pasovania.
   </p>
   <p>
    Svätopluk strhol záclonu z otvoru dvier a vrazil do vnútornej miestnosti, osvetlenej
         tiež biedne len jedným kahancom, kde nebolo okrem otiepky slamy, prikrytej kobercom,
         nijakého náradia. Videl mladé dievča s rozstrapatenými vlasmi, v zdrapoch bielych šiat, z
         ktorých prebleskovali tvary krásneho tela, zúfale napádať silnú ženu s tvárou zamazanou
         čiernymi a červenými pruhmi.
   </p>
   <p>
    Dievča kričalo, trepúc sa z celej sily v rukách strašnej ženy:
   </p>
   <p>
    — Nechcem umrieť, nechcem umrieť, ja som mladá! Nenávidela som ho! Nechcem s ním umrieť!
   </p>
   <p>
    Strašná žena odmietala útok dievčaťa, akoby ono bolo len desaťročným dieťaťom.
   </p>
   <p>
    — Huj, aká si hnusná! — zvolal Svätopluk a udrel kňahyňu Moreny rukou v železnej
         rukavici tak po sluche, že sa zatackala a spadla.
   </p>
   <p>
    Jarslava sa hodila na kolená a zalomiac ruky nad hlavou, hľadela s nevypovedateľným
         úžasom na silného muža: Čo bude s ňou? Prišiel už po ňu? Už musí umrieť?
   </p>
   <p>
    Svätopluk vtom vytrhol meč a postavil sa oproti dvom poslom smrti, ktorí sa ani psi na
         vlka vrhli naň s dýkami, nehľadiac na svoju bezpečnosť. Keby nebol mal na sebe drôtenú
         košeľu, nebol by obišiel bez ťažšieho poranenia, lebo ženy, nebojac sa ani rán, ani smrti,
         usilovali sa ho umoriť. Ale odraziac ich prvý útok, dal si ľahko so svojím mečom rady.
         Sklal ich ani divé zvery, ktorými ozaj boli, lebo celé ich dychtenie bolo spôsobovať len
         bolesť, žiaľ a smrť. Spev, ktorý im najväčšmi lahodil, bol zúfalý nárek a preklínanie: ony
         boli kňahyňami Moreny, a Morena neznala ľútosti ani zmilovania.
   </p>
   <p>
    Keď Jarslava videla, čo sa stalo, naplnila jej srdce bezmedzná nádej a skočila ako
         šialená ku Svätoplukovi a hodila sa mu na prsia, oblapiac ho z celej sily:
   </p>
   <p>
    — Poď, utekajme, vysloboď ma odtiaľto! Utekajme, lebo nás chytia! Kňazič sa usmial a
         pohladiac ju po hlave, vyslobodil sa od nej.
   </p>
   <p>
    — Neboj sa, Jarslava, nás tu nechytí nikto.
   </p>
   <p>
    Postavil ju na zem a zastrčil meč do pošvy.
   </p>
   <p>
    — Kráčaj len napred: vonku nás čakajú moji junáci, vezmem ťa so sebou do Nitry. Tam
         budeš v bezpečnosti a tam bude i tvoj Holeš.
   </p>
   <p>
    Jarslava v tak náhlej premene pomerov stratila hlavu. Hodila sa medzi mŕtvolami hrozných
         žien na kolená pred Svätoplukom a zalomiac rukami, zvolala:
   </p>
   <p>
    — Kto si ty? Boh?
   </p>
   <p>
    Svätopluk sa zase usmial a zohnúc sa vzal dievča na ramená a niesol ho von.
   </p>
   <p>
    — Nie som ja boh, len človek. Prišiel som ťa zachrániť, lebo mám rád tvojho otca a
         Holeša.
   </p>
   <p>
    — A mňa nemáš rád? — zvolala Jarslava, oblapiac mu hlavu s celou silou.
   </p>
   <p>
    — I teba rád, i teba, — riekol Svätopluk a vyjdúc medzi svojich mužov, posadil ju na
         koňa a kázal jej dať širicu. Zatým vysadol na koňa i on a vyšiel ticho so svojím sprievodom
         zo dvora, z dediny, na voľné polia.
   </p>
   <p>
    Bez prekážky prešli do Nitry, kde zakrátko sa dostavil i Holeš so svojím sprievodom.
         Prišiel ta i Mojslav so svojou rodinou a urobil slávnu veselicu, zosobášiac Jarslavu s
         Holešom kresťanským spôsobom, pričom nechýbalo ani mnoho starých pohanských zvykov.
   </p>
   <p>
   </p>
   <p>
    V čas veselia prišiel Rastislavov posol ku Svätoplukovi s výzvou, aby sa bezodkladne
         dostavil do Devína na hrad. Svätopluk vzal so sebou dvesto vyberaných junákov a šiel,
         nechajúc veseliacich sa. Hoci mu Rastic neodkázal, o čom je reč, vedel dobre, že Provodovci
         a Grubica žalovali naň a že sa bude musieť zodpovedať za čin, ktorý spáchal v Kolníkoch.
         Provodovci žalujú, že odviedol ich synovi mladuchu a že ten teraz musí bez ženy strádať v
         nave, a Grubica, že pobil poslov smrti.
   </p>
   <p>
    Svätopluk sa Rastislava nebál. V jeho okolí mal niekoľko oddaných ľudí, mužov vplyvných,
         z ktorých mnohí musia byť tam prítomní. Vedel i to, že teraz, po dvoch týždňoch, i účinok
         videnia Perúna v ňom oslabol, už i pre dohováranie kňazov kresťanských a niektorých radcov,
         ktorí mu iste dokázali, že to bolo len vnuknutie Grubicu. A s Provodovcami sa spraví: dá im
         dvadsať-tridsať volov za mladuchu a oni budú tiež spokojní, tým viac, že aj ich viera v
         Perúna nie je už taká pevná, ako bola kedysi. Jediný nebezpečný protivník bol Grubica, za
         ktorým stáli žreci a pohanský ľud. Svätopluk vedel, že Rastic ešte nemôže a ani nechce
         vystúpiť rozhodne proti pohanstvu, lebo len malá čiastka národa bola oddaná kresťanstvu a
         ani on sám nebol skalopevne presvedčený o pravdivosti viery v Ježiša Krista. Svätopluk sám
         poznal náuky kresťanské, ale hľadel na ne práve tak ľahostajne ako na náuky a bájky
         pohanské. Neveril on v tie časy na jedno ani na druhé, a vôbec bola jeho najmenšia starosť,
         ktorý boh spravuje celý svet, keď ten kus z neho, kam siahala jeho ruka, spravoval on.
   </p>
   <p>
    Jachal sám na čele svojej družiny a rozmýšľal. Hnala ho neodolateľná túžba vykonať svoje
         zámery, a či bol spôsob, ako ich uskutoční, bohom milý, na to vôbec nepomyslel. Mal
         niekoľko spôsobov, ako si dá s Grubicom rady, a ustáliac sa na jednom, smial sa tak, že by
         sa kresťanský Spasiteľ sveta bol iste od neho odvrátil.
   </p>
   <p>
    Pomyslel si potom na svoj pomer ku Jarslave. Spomínal na zážitky, ktorých účastníkom bol
         s ňou.
   </p>
   <p>
    Keď odišli z Kolníkov, jachali celú noc do svitu do Nitry. Bolo leto a bezmesačná tma
         netrvala dlho; začala ustupovať šeru, v ktorom sa stávali rozoznateľnými postavy jazdcov a
         okolitých stromov a krovín. Čata zastala v hájiku pri potoku, aby si po dlhom pochode
         oddýchla; kone odsedlali a mužovia sa povyvaľovali do trávy. Svätopluk o nejakú chvíľu
         vstal, aby sa obzrel za Jarslavou. Videl za kríkom pri potoku sedieť, ako si myslel,
         neznáme, krásne mladé dievča, ktoré počujúc jeho kroky, obrátilo k nemu svoju túžobnú,
         hanblivou červeňou zaliatu tvár. Jarslava vyskočila a zostala stáť, očakávajúc ho so
         sklonenou hlavou, vše pozrúc len pohybom očí naň, tvár ani nezdvihnúc. Bolo do neuverenia,
         ako sa od večera, za tých niekoľko hodín premenila: rozhádzané vlasy mala, nakoľko to bolo
         možné bez prístroja urobiť, usporiadané; opuchnuté červené viečka jej obledli a z očí, z
         ktorých bol hľadel zúfalý strach, žiarila vďaka, stud a nevypovedateľný cit, ktorý Jarslava
         slovami vyjadriť nevedela, ale ktorý jej oči veľmi zrozumiteľne tlmočili.
   </p>
   <p>
    Svätopluk pristúpil k nej a chytiac ju pod okrúhlou mäkkou bradou, zdvihol jej zarudlú
         tvár hore. Chvíľu si hľadeli do očí; naraz sa Jarslava usmiala a chytiac jeho silné rameno,
         pritúlila si k nemu tvár.
   </p>
   <p>
    Svätoplukovi podivne zaihralo srdce. Pocit lásky mu nebol cudzí, ale ten zvláštny cit,
         ktorý teraz prenikal jeho srdcom, ešte nikdy nemal. Pri pohľade Jarslavy, pri dotyku jej
         tváre cítil sa neistý a podivne dojatý, akoby sa stýkal so stvorením, aké dosiaľ nevidel a
         ani viac neuvidí. Privinul Jarslavu k sebe a kráčal s ňou pomaly do hája a hovoril s ňou
         hlasom, o ktorom nemal tušenia: bol taký mäkký, tichý, lichotivý. Keď prišli medzi staré
         duby, chrániace ich pred pohľadom druhov, Jarslava sa odlúčila od Svätopluka a rozopnúc
         opasok, rozhrnula pred ním šatstvo, šeptajúc:
   </p>
   <p>
    — Dal si mi život, som tvojou otrokyňou! Dám za teba život, za ktorý tebe ďakujem.
   </p>
   <p>
    Svätopluk vpil očami dychtivo krásu jej mladého tela a vzdychol zhlboka.
   </p>
   <p>
    — Ty si Holešova, on je môj duševný brat, nevezmem mu ťa.
   </p>
   <p>
    Jarslava sa hodila na kolená a zdvihnúc k nemu oduševnenú tvár, zložila ramená na nahých
         prsiach:
   </p>
   <p>
    — Ja nešťastná! Mohol si ma nebrať z rúk poslov smrti, keď mnou opovrhuješ. Nechcem
         život, keď sa odo mňa odvrátiš!
   </p>
   <p>
    Svätopluk stál pred ňou chvíľočku so zamračenou tvárou. Túžba privinúť ju k sebe bola v
         ňom neodolateľná, ale razom ju premohol.
   </p>
   <p>
    — Nie, nevezmem mu ťa, — povedal zachrípnuto a obrátil sa z lesa von.
   </p>
   <p>
    Jarslava vstala a zakrývajúc si rukami zapýrenú tvár, plakala. Cestou sa viac
         nezhovárali, ale kým prišiel Holeš do hradu, prešlo niekoľko dní a Svätopluk bol každý deň
         s dievčaťom, ktoré vyhľadávalo každú príležitosť vstúpiť mu do cesty. Divil sa, koľko
         záletníctva vyvinulo také mladé dievča, aby ho zvábilo. Ukazovala sa mu v rozličných
         úboroch, videl ju v celej kráse, ktorou ju príroda zaodela, a videl mnoho ráz, ako jej oči
         túžobne vyznávali city. V záhrade sa mu raz, akoby náhodou, hodila do náručia a on sa
         nemohol natoľko opanovať, aby ju neprivinul k sebe a nešepkal jej do uška vyznanie lásky,
         ale ju opustil, neprijmúc jej najnežnejších darov.
   </p>
   <p>
    Svätopluka nezdržiavali nijaké šľachetné city alebo úvahy, aby prijal Jarslavinu lásku.
         On túžil za ňou, ako dosiaľ za ženou nikdy netúžil, a bol by si ju mohol i vziať, lebo
         pohanské dievčatá mohli do vydaja voľne obdariť svojou láskou, koho chceli. Ale kňazič
         Holeša potreboval a Holeš vedel práve tak ako on, že kresťanstvo prísne žiada panenskú
         čistotu žien, a on vedel i to, že niet silnejšieho presvedčenia o pravdivosti zásad ako to,
         čo vnukuje láska k žene.
   </p>
   <p>
   </p>
   <p>
    Sluhovia rozhrnuli pred Svätoplukom záclonu i vystúpil pred Rastica, sediaceho s piatimi
         radcami na rozľahlej verande, majúcej výhľad do veľkého sadu. Rastislav sedel na širokom
         stolci, ktorého vysoký chrbát bol prikrytý pestrým kobercom. Bol zunovaný, pozeral nemilo a
         opúšťal kútiky. Celá udalosť so synovcom bola mu protivná, hneval sa naň, že mu stále robí
         ťažkosti. Z jeho radcov Česta, s dlhou šedivou bradou, a Chrastej, tučný, s opuchnutými
         očami a s otrčenou spodnou perou, boli Svätoplukovi dávni nepriatelia; Kojata, krásny muž s
         očami vlka — preto ho i nazvali Vlkom — neprezradil dosiaľ farbu, ale nebol akiste
         priateľom Svätoplukovým. Na jeho strane bol Zubrič, vysoký, chudý, s orličím nosom, s
         hore-dolu behajúcim gágorom. Piaty bol Zemižížeň, chlap územčistý, širokých pliec a lícnych
         kostí, s ostrou bradou a tenkými stiahnutými perami. Bol to človek, ktorý najčastejšie sám
         nevedel, čo chce. Vedel myslieť, len keď hovoril, a často bol sám prekvapený, na aký záver
         ho tok reči doniesol. Predbežne hľadel na Svätoplukov priestupok celkom nepredpojato,
         nemajúc o ňom mienku. Povedal, že ako rozvážny a spravodlivý človek môže súdiť len vtedy,
         keď zvie o veci všetko. Len o jednom bol pevne presvedčený i bez reči, a to o tom, že on
         musí mať vždy pravdu.
   </p>
   <p>
    Svätopluk kľakol pred Rasticom na jedno koleno a poklonil sa mu:
   </p>
   <p>
    — Klaniam sa ti, veľký knieža; — a vstanúc poklonil sa radcom kývnutím hlavy a usmial
         sa: — Pozdravujem vás a želám vám pokoj a zdravie. Tebe, Česta, donášam pozdrav od tvojich
         synov a tebe, Chrastej, tiež pozdravy od tvojej celej rodiny. Všetci sú u mňa na hrade, na
         svadbe Holešovej.
   </p>
   <p>
    Hnevlivo stiahnuté obočia na tvári Čestovej sa vyrovnali a taktiež sa uvoľnili stisnuté
         pery Chrastejove, keď obidvaja počuli tieto slová Svätoplukove. Obidvaja zvolali naraz
         zadivene, či sú ich ľudia skutočne na Nitrianskom hrade a odkedy sú tam, lebo oni o tom
         nevedeli.
   </p>
   <p>
    Svätopluk pozrel úkosom za Zubriča a zbadal, ako sa ticho usmial, kývnuc mu hlavou.
         Zemižížeň hľadel naň bezvýrazne, nechápuc celú vec.
   </p>
   <p>
    — Áno, áno, všetci vaši sú u mňa, pod veľkou opaterou Holešovou, ktorý dáva na nich
         pozor ani na oči v hlave, aby sa dobre mali. Keď veľký knieža odkázal po mňa, dal som ich
         zavolať a priviesť s primeraným sprievodom, aby sa ako dobrí susedia a priatelia i oni
         zabavili na svadbe, — riekol Svätopluk so záhadným úsmevom.
   </p>
   <p>
    Chrastej nadul tučné líca a fúkol zhlboka, pozrúc na Čestu pohľadom, znamenajúcim: „No,
         čo teraz?“ Česta len pokýval hlavou a hladil si bradu. Ani Čestovci, ani Chrastejovci
         neboli v Nitre. Svätopluk to povedal preto, lebo videl zo všetkého, že títo mužovia majú s
         ním zlé úmysly. Takto ich držal na uzde, lebo museli počítať s tým, že ak mu ublížia,
         odpyká za to ich najbližšia rodina.
   </p>
   <p>
    Keď videl Svätopluk pomätenosť a neistotu svojich odporcov, prešiel do útoku on sám,
         spýtajúc sa nevinne:
   </p>
   <p>
    — Prečo ste zadržali môj sprievod a nepustili ani mojich najbližších druhov do hradu?
         Zavinil som niečo? Urobil som niečo škodlivého veľkému kniežaťu?
   </p>
   <p>
    Na to mu odvetil Kojata spôsobom, neprezradzujúcim, či sa stavia proti nemu, či nie:
   </p>
   <p>
    — Lebo je tu na teba žaloba, že si pobil kňahyne Moreny a vydal i mladuchu Provodovu
         cudziemu mužovi. Tým by si sa bol prehrešil proti zákonom a svätým zvykom.
   </p>
   <p>
    Svätopluk, hnevlivo zmrštiac tvár a zatnúc päste, zvolal:
   </p>
   <p>
    — Akože, veľký kňaz, preto zachádzajú takto nehodne s tvojím synovcom tvoji radcovia!
   </p>
   <p>
    Rastislav pozrel naň prísne:
   </p>
   <p>
    — Áno, preto, a previnil si sa tým veľmi. Ako sa ospravedlníš? Hovor!
   </p>
   <p>
    Svätopluk pristúpil o krok bližšie a riekol:
   </p>
   <p>
    — Poviem vám príčiny svojho skutku. Viete, že som strávil roky medzi Nemcami a že ich
         poznám lepšie ako hocktorý z vás. Nemci mali to šťastie, že sú od stá rokov v
         bezprostrednom styku s Rimanmi, od ktorých sa naučili vojny viesť, zbrane kuť, ako aj iným
         remeslám, znalosťou ktorých nás utláčajú. Prevzali od nich i kresťanstvo. My s naším
         pohanstvom neobstojíme, lebo nie dosť, že nás bijú choroby a rozličné biedy, i sami si
         strpčujeme život, keď podľa zákonov pohanskej viery zabíjame svoje deti, vraždíme vdovy a
         mladuchy a odpravujeme zaslúžených a skúsených starcov. Mlaď nám hynie vojnami a krvnou
         pomstou. Všade, kde pozrieme, kynie nám neúprosná smrť. A všetko toto, ako i najnemiernejší
         život v každom ohľade, nie zabraňuje, ale nám káže pohanstvo. Kresťanstvo nemôže zamedziť
         vojny, ale odporuje a prísne zakazuje vraždenie samých seba. Ono káže lásku a nikdy
         neschvaľuje vraždy, ktoré naše pohanstvo prikazuje. Naši bohovia sú ukrutní, krvaví —
         Kristus milosrdný, dobrotivý. Okolité kresťanské národy nás ako pohanov nebudú trpieť medzi
         sebou. Vymorili pre pohanstvo našich baltických bratov; franský Karol vyvraždil bez
         milosrdenstva i Sasov a iné nemecké kmene
    <sup>
     [
     <a class="footnote" href="#ftn.id2506982" name="id2506982">
      3
     </a>
     ]
    </sup>
    preto, lebo slúchali na svojich krvavých bohov. Musíme sa stať kresťanmi i my.
         A keďže sa musíme nimi stať čím skorej a keď ja nahliadam, že pohanstvo blúdi, mohol som
         nechať zahynúť hroznou smrťou mladé, nevinné dievča len preto, že zahynul junoš, ktorého
         ona neľúbila? A či tie strašné netvory, tí poslovia smrti nezaslúžili, aby šli do svojej
         navy, už aj zlosťou svojej duše? Ani jeden z vás nestojí pevne pri pohanstve, kolíšete sa
         medzi ním a vám nedostatočne známym kresťanstvom, a preto, že sa neviete rozhodnúť,
         nevražíte na mňa, lebo ja som sa už odhodlal. Nič vám nepomôže vaše váhanie, odhodlať sa
         musíte, ináč zahyniete!
   </p>
   <p>
    Rastislav sa pohodlne oprel o operadlo stolice a tvár sa mu vyjasnila.
   </p>
   <p>
    — Svätopluk má pravdu: musíme prejsť ku kresťanstvu. Nemci vybili všetkých pohanov, i
         svojich, a nebudeme mať od nich pokoja ani my, ak neprijmeme kresťanstvo.
   </p>
   <p>
    Chrastej zvolal:
   </p>
   <p>
    — A keď budeme i kresťanmi, nebudeme mať od Nemcov pokoja. Tým poradí len roztrepaná
         kotrba!
   </p>
   <p>
    Česta krútil hlavou:
   </p>
   <p>
    — Nemáš pravdu, čo si povedal o našich bohoch: Veles nekáže vraždy, ale rozdáva
         požehnanie, a Perún dáva i berie, a či kresťanský boh tiež neženie ľudí do večného
         zatratenia, kde ich budú trápiť a mučiť? Ale myslím, že by bolo aj Grubicu zavolať k tomuto
         súdeniu.
   </p>
   <p>
    — Netreba ho tu. Jeho požiadavky prestupujú všetky medze.
   </p>
   <p>
    Rastislav pokrútil hlavou, pozerajúc na ostatných radcov.
   </p>
   <p>
    Svätopluk hľadel s takým vyzývavým hnevom na sudcov, že ani jeden z nich nedržal za
         radné žiadať prítomnosť veľkňaza Perúna. Po chvíľkovom tichu riekol:
   </p>
   <p>
    — Vlk, povedz i ty, čo myslíš, aby som vedel.
   </p>
   <p>
    Krásny muž sa oprel o zábradlie verandy jednou rukou a pozerajúc von, hovoril:
   </p>
   <p>
    — Kresťanstvo musíme prijať, ale len vtedy, keď budeme mať za sebou veriaci ľud. Keď my
         budeme nakladať s pohanským ľudom podľa mu neznámych kresťanských zásad, tak nás Grubica
         ľahko odpraví. Svätopluk sa prenáhlil a vyvolá svojím skutkom vzburu, ak ho nepotrestáme.
   </p>
   <p>
    — Čo povieš, Zubrič, ty na to? — opýtal sa Rastislav.
   </p>
   <p>
    Vysoký muž predstúpil a hovoril, nervózne posunkujúc rukami.
   </p>
   <p>
    — Svätopluk mal pravdu, že nedal zmárniť krásne dievča, ale má pravdu i Kojata, že môže
         byť vzbura, keď Grubica poštve ľud, a preto by bolo dobre Svätopluka potrestať, a to takým
         spôsobom, že by sme ho poslali na čas preč z krajiny.
   </p>
   <p>
    Česta pozrel na Chrasteja:
   </p>
   <p>
    — Čo myslíš? Stačí to poslať ho do vyhnanstva? Je to veľký prečin: pobiť poslov smrti!
   </p>
   <p>
    Zubrič mu skočil do reči:
   </p>
   <p>
    — Nemyslím na vyhnanstvo, ale na nejaké posolstvo. Hovorili sme už mnoho ráz o biedach,
         ktoré máme s nemeckými kňazmi.
   </p>
   <p>
    Rastislav hľadel na Svätopluka, ktorý stál teraz už so zdanlivo ľahostajnou tvárou, ani
         keby sa netýkalo jeho, čo hovoria, i kývol hlavou:
   </p>
   <p>
    — Zubrič má pravdu, potrebujem iných kňazov, ako sú Nemci.
   </p>
   <p>
    Teraz predstúpil Zemižížeň a rozprával obšírne o ťažkostiach, ktoré sú s nemeckými
         kňazmi a ktoré všetci práve tak znali ako on.
   </p>
   <p>
    Rastislav ho netrpezlivo pretrhol:
   </p>
   <p>
    — Spomínaš známe veci. Vieme všetci, že Nemcov nechceme. Naraď iných.
   </p>
   <p>
    Zemižížeň si popravil opasok:
   </p>
   <p>
    — Tak teda nie Nemcov. Prvá požiadavka však je, aby tí ľudia vedeli našu reč, a tak by
         sme museli hľadieť dostať sem Slovenov.
   </p>
   <p>
    — Slovenov, pravdaže, — riekol Zubrič, — ale kde ich máš, keďže sú všetci ešte pohani.
   </p>
   <p>
    Zemižížeň pokračoval vo svojej reči:
   </p>
   <p>
    — Počul som od kupcov, že v gréckej ríši sú Slovania,
    <sup>
     [
     <a class="footnote" href="#ftn.id2507201" name="id2507201">
      4
     </a>
     ]
    </sup>
    ktorí sú už dávno kresťanmi.
   </p>
   <p>
    — A k pápežovi by nebolo ísť so žiadosťou o zvestov? — podotkol Kojata, ktorému Gréci
         akosi neboli vhod.
   </p>
   <p>
    — Pápež nám už bol poslal ľudí, ktorí tiež len málo vedeli našou rečou, — odvetil
         Rastislav. — Dajme si s nimi pokoj.
   </p>
   <p>
    Zasa Zemižížeň prevzal slovo:
   </p>
   <p>
    — Od veľmi spoľahlivých kupcov som to počul, že v Byzanci sú i Slovania kresťanmi, tam
         musia byť kňazi, ktorí hovoria našou rečou.
   </p>
   <p>
    — A ku komu pošleme kňaziča? — spýtal sa Zubrič. — Knieža nemožno poslať ku kadejakým
         mníchom alebo biskupom. Musí to byť aspoň panovník.
   </p>
   <p>
    Rastislav prikývol hlavou:
   </p>
   <p>
    — Tak je! Knieža môže ísť s posolstvom len k cisárovi!
   </p>
   <p>
    — To je veľmi príjemná pokuta, — skríkol Česta. — To by som i ja šiel.
   </p>
   <p>
    — A ja tiež, — mienil Chrastej, a i Vlk prikývol s úsmevom.
   </p>
   <p>
    Zemižížeň zasa potriasol opasok a riekol:
   </p>
   <p>
    — Veď keď poslať cisárovi, tak poslať veru len väčšieho pána. Ale myslím, že je na také
         vážne posolstvo kňazič primalý. S takým cisárom treba veľmi vedieť zachádzať. Ja som mnoho
         počul o tom, ako sa treba držať pred kráľom alebo cisárom. A pánom som tiež z tých väčších.
         Niet väčšieho a bohatšieho kmeňa nad môj. Ak knieža rozkáže, pôjdem vďačne i sám k
         cisárovi.
   </p>
   <p>
    Kojata zvolal posmešne:
   </p>
   <p>
    — Nie o tom je reč, aby Zemižížeň šiel po vierozvestov, ale kňazič má byť odoslaný z
         krajiny, aby nepovstala proti nemu vzbura.
   </p>
   <p>
    Rastic sa tiež usmial, hladiac si bradu:
   </p>
   <p>
    — Vyšleme Svätopluka ako vodcu posolstva a Zemižížeň môže ísť s ním, ak chce. Čo povieš
         na to, Svätopluk?
   </p>
   <p>
    Na prekvapenie Čestu, Chrasteja i Kojatu Svätopluk pristal bez odporu na výrok
         Rastislava. Oni boli s tým na čistom, že Svätopluk vie, že od nich môže, najmä počas svojej
         neprítomnosti, očakávať len nepriateľské skutky. A jednako bez všetkého pristal. Bolo to
         veru podivné.
   </p>
   <p>
    Svätopluk naozaj vedel, ako s ním zmýšľajú jeho nepriatelia. Vedel, že keď sa vráti,
         možno len o dva-tri roky, bude mať dosť biedy dostať do moci svoje kniežatstvo. Ale jednako
         sa odhodlal ísť do Byzanca. Ťahalo ho poznať krajinu, o ktorej zriadení, líšiacom sa veľmi
         od každého iného, počul tak mnoho.
   </p>
   <p>
    A na to, ako obráni Nitru proti svojim nepriateľom, mal tiež svoj plán, ktorý možno
         tušili radcovia, keď odcházajúc pozrel na nich spod obočia.
   </p>
   <p>
    Svätopluk odjachal odpoludnia so svojou družinou do Nitry, kde zostal ešte celé dva
         mesiace, pripravujúc sa na svoje posolstvo.
   </p>
   <p>
   </p>
   <p>
    Druhé ráno po odchode Svätoplukovom z Devína našli sluhovia Čestu zaškrteného a mŕtvolu
         položenú na vystreté ramená dreveného Perúna, nachádzajúceho sa v dvorane jeho hradu. A v
         to isté ráno sa v Devínskom hrade strhol zhon a krik pred obydlím Dalecha, žreca Velesovho.
         Jeho otroci našli na lôžku mŕtvolu jeho ženy a Grubicu. Na ich nahých telách bolo po jednej
         širokej rane nad srdcom, na dôkaz, že boli usmrtení bodnutím širokým mečom. Dalecha nebolo
         nikde, a tak bolo zrejmé, že zastihnúc Grubicu pri žene, zabil oboch a ušiel.
   </p>
   <p>
    O niekoľko dní šiel Chrastej so sprievodom do svojho hradu v Karpatoch a spadol so
         splašeným koňom dolu ani nie vysokým zrázom, pod ktorým zostal ležať s polámanými údmi a
         rebrami. Jeho sprievod ho doniesol domov, kde o niekoľko dní umrel. Ani on, ani jeho
         druhovia nechápali, prečo sa mu kôň, zdanlivo bez akejkoľvek príčiny, splašil.
   </p>
   <p>
    Keď Vlk videl, ako za krátkych niekoľko dní pohynuli všetci nepriatelia Svätoplukovi,
         neváhal ďalej, ale ušiel nočnou dobou do Nemecka, necítiac sa istým v krajine, kde, ako sa
         zdalo, má Svätopluk takú príšernú moc nad smrťou.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2517231" name="ftn.id2517231">
        1
       </a>
       ]
      </sup>
      <span class="emphasis">
       <em>
        Rastislav
       </em>
      </span>
      — panovník Veľkej Moravy (846 — 870). Obdobie jeho
               vlády bolo naplnené vojnami s ríšou východofranskou, v ktorých sa nám javí ako udatný
               vojvodca, dobrý organizátor a obozretný politik. Jeho veľkou zásluhou bolo, že
               správne rozoznal sociálny a politický význam kresťanstva.
     </p>
    </div>
    <div class="footnote">
     <p>
      <sup>
       [
       <a class="para" href="#id2517242" name="ftn.id2517242">
        2
       </a>
       ]
      </sup>
      <span class="emphasis">
       <em>
        Svätopluk
       </em>
      </span>
      — synovec a nástupca Rastislavov. Keď Svätopluk r.
               870 vydal Rastislava Nemcom, ktorí ho oslepili a zatvorili do kláštora, Karlmann,
               vojvoda bavorský, dobyl Veľkú Moravu a zveril vládu nad ňou rakúskym grófom
               Wilhelmovi a Engelschalkovi. Svätopluka odviedol do Bavorska do zajatia. Za opätovnej
               vzbury Moravanov, ktorých viedol knieža Slavomír, poslal nemecký kráľ vojsko na
               Moravu pod vedením Svätopluka, ktorý si medzitým získal priazeň nemeckého panovníka.
               Na Morave sa Svätopluk postavil na čelo Moravanov a porazil Nemcov (v boji padol
               Engelschalk i Wilhelm) a ujal sa vlády. Panoval od r. 871 — 894. Svätopluk rozšíril
               svoju ríšu o územie Čiech, Polabských Slovanov, Vislansko a časť Zadunajska. Ľudovít
               Nemec po neúspešných bojoch so Svätoplukom uzavrel s ním vo Forcheime mier (874),
               ktorým uznal s istými výhradami cirkevnú i politickú samostatnosť Veľkej Moravy.
               Svätopluk zaviedol okrem slovanskej liturgie i liturgiu latinskú, povolal do Nitry
               nemeckého biskupa Wichinga, ktorý dal podnet k tomu, že po smrti Metodovej r. 885
               boli Metodovi žiaci z Veľkej Moravy vypovedaní. Svätoplukova ríša sa rozpadla po jeho
               smrti pod náporom bojovných Maďarov.
     </p>
    </div>
    <div class="footnote">
     <p>
      <sup>
       [
       <a class="para" href="#id2506982" name="ftn.id2506982">
        3
       </a>
       ]
      </sup>
      <span class="emphasis">
       <em>
        franský Karol vyvraždil bez milosrdenstva i Sasov a iné nemecké
               kmene
       </em>
      </span>
      — Karol Veľký, kráľ franský a rímsky cisár (768 — 814), viedol so
               Sasmi dlhé boje v r. 772 — 804. Sasi boli pohania a podnikali do franskej ríše
               lúpeživé vpády. Karol Veľký usiloval sa ich pokresťančiť a zároveň i podmaniť. V
               podmanených kmeňoch šíril kresťanstvo ohňom i mečom.
     </p>
    </div>
    <div class="footnote">
     <p>
      <sup>
       [
       <a class="para" href="#id2507201" name="ftn.id2507201">
        4
       </a>
       ]
      </sup>
      <span class="emphasis">
       <em>
        že v Gréckej ríši sú Slovania
       </em>
      </span>
      — čiže v ríši byzantskej žili
               Slovania, s ktorými byzantská vláda viedla takmer tristoročné boje.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507407">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Svätopluk bol so svojím sprievodom už niekoľko dní v Byzanci. Veľkoleposť prístavu,
         ulíc, palácov, bohatstvo, ktoré všade klalo oči, pestrosť a rozmanitosť po uliciach sa
         potĺkajúceho ľudu na mieste, kde sa stýkali tri čiastky sveta so svojimi prerozmanitými
         národmi, ohromili nielen mužstvo Svätoplukovo, ale i jeho priateľov a jeho samého. Pri
         každom kroku videli predmety, o ktorých nemali tušenia, že niečo podobného je na svete.
         Zastávali pred chrámami neslýchanej nádhery, obdivovali dlhé, široké, palácmi obrúbené
         ulice a nerozumeli ohromnosti hlavnej, z rôznych mramorov vystavanej brány cisárskeho
         paláca, ktorý zaberal celú štvrtinu veľkého mesta so svojimi prekrásnymi staviskami a
         záhradami. Obdivovali najmä vojsko, ktorého mnoho pochodovalo ulicami pri hlahole
         rozličných hudobných nástrojov, sprevádzané množstvom rozličných, im úplne neznámych
         vojnových strojov.
   </p>
   <p>
    Svätopluk a jeho dôverní priatelia, Slavomír a Borivoj, so stiesneným srdcom mysleli na
         svoju chudobu a zaostalosť. Každý z nich bol videl nemecké mestá, ktorým výstavnosťou
         podobných v ich krajine nebolo, ale bohatstvo nemeckých miest zmizlo, zdali sa im takými
         biednymi ako ich vlastné osady v porovnaní s týmto mestom, v ktorom sa tiesnilo, čo
         najrafinovanejšia štátna správa vedela zobrať z celého vtedy známeho sveta a čo vykvitlo z
         tisícročných kultúr najumeleckejších národov zeme.
   </p>
   <p>
    Prvé dni ich tlačil pocit vlastnej chudoby a zaostalosti, ale sa ho chytro striasli.
         Neznajúc pohodlie a pôžitky, poskytované bohatstvom, nebažili za ním; tešilo ich však, že v
         porovnaní s Grékmi Nemci sú skoro takí zaostalí ako oni. Chytro sa v nich upevnilo
         presvedčenie, že od Grékov by sa mohli mnohému naučiť, čo by im bolo na pomoci premôcť
         svojich odvekých nepriateľov. Najmä v tom sa zhodli, že zariadenie a vyzbrojenie gréckeho
         vojska, ktoré vtedy, navzdor stálym domácim rozkolom, bilo celý svet, poprehliadajú a budú
         sa usilovať zaviesť z neho, čo sa im bude zdať primeraným, do svojej brannej moci.
   </p>
   <p>
    Počítali s tým, že v Byzanci zostanú dlhšiu dobu, lebo keby sa im podarilo vierozvestov
         dostať hneď od cisára, jednako je hodno po dlhej ceste zostať za čas v meste, kde bolo
         možno naučiť sa tak mnoho osožného. So Zemižížňom sa veľmi nestýkali, lebo ich chcel viesť
         podľa svojej hlavy. A keď si robili z neho len posmešky, družil sa radšej k podriadeným
         vodcom bohatierov Svätoplukových, ktorí ho poslúchali s úctou.
   </p>
   <p>
    Grécka vláda ich bola privítala pri príchode vyššími úradníkmi, hoc málo vedela o ich
         krajine, vykázala im za obydlie palác veľkopanskej rodiny Hegesiovej, vyvraždenej pri
         poslednej ikonoklastickej vzbure,
    <sup>
     [
     <a class="footnote" href="#ftn.id2504890" name="id2504890">
      5
     </a>
     ]
    </sup>
    v ktorom sa na skromné príbytky privyknutá čata Svätoplukova veľmi pohodlne
         umiestnila, a určila pre nich audienčný deň u cisára, do ktorého mali ešte niekoľko dní
         času, čomu sa Svätopluk i jeho priatelia tešili, majúc takto príležitosť privyknúť trochu
         na grécky prepych a s ním spojené ceremoniózne spôsoby, ktoré sa im sprvu zdali nielen
         neprirodzené, ale často i smiešne.
   </p>
   <p>
    Uzhodli sa, že pri svojom pochode na audienciu neupotrebia šperky a rôzne, väčšinou od
         nepriateľov odobraté šaty, ktoré doma považovali za skvostné a prekrásne, lebo videli, že
         by nimi v Byzanci nevyvolali obdiv, ale skorej opovržlivé poľutovanie a možno i posmech.
   </p>
   <p>
    Svätopluk si z márnivosti, ale i z vypočítavosti vybral za sprievodcov voskrz mužov
         bohatierskej postavy a tváre. Nechcel sa v cudzine zahanbiť za svoj rod. Zo stodvadsiatich
         junákov, ktorí šli s ním do Byzanca, vybral teraz dvadsiatich za sprievodníkov na
         audienciu, z ktorých každý mohol smelo slúžiť za vzor sochy Marsa. Obliekli sa všetci len
         do svojich domácich krojov z vlny a plátna, ktorých okrasou boli krásne výšivky a zriedkavé
         prámy, ktoré v Byzanci cenili vysoko. Šatstvo bolo účinlivé i tým, že priviedlo k plnej
         platnosti vysoké bohatierske postavy.
   </p>
   <p>
    Keď jachali na bujných koňoch do zámku, obyvateľstvo, privyknuté na tie najrôznejšie
         zjavy, s obdivom obzeralo sa za nimi, a čo viac, i na vyberaných junákoch stráže cisárskeho
         paláca bolo vidno závistlivú pozornosť. Ale keď vošli do ohromného, sochami a prekrásnymi
         kríkmi obrúbeného dvora hradu, dvorné úradníctvo ich prijalo zdvorilo, ale bez najmenšieho
         vzrušenia. Ono prijímalo tých posolstiev toľko a tak rozmanitých, že ho už nijaké
         nevynieslo z rovnováhy. Zaviedli Svätopluka s jeho druhmi do predsiene malej dvorany, v
         ktorej už čakalo mnoho posolstiev iných národov. Slavomír, muž štíhlej postavy a tváre
         dievčensky hladkej a milej, posmešne sa uškrnul. Keď čakali dosť hodnú chvíľku, potiahol
         zamračeného Svätopluka za rukáv a riekol:
   </p>
   <p>
    — Pozeraj na tú peknú kamennú ženu na dvore, keď kývne rukou, vtedy nás pustia pred
         cisára.
   </p>
   <p>
    Borivoj, muž bohatierskej postavy, poznamenal:
   </p>
   <p>
    — Ono ani tí ľudia tuná nehľadia s väčšou úctou na nás ako tá kamenná socha.
   </p>
   <p>
    Svätopluk ticho zadunel:
   </p>
   <p>
    — Pánmi sme len tam, kde sú ostatní našimi sluhami. Tu sa musíme učiť trpezlivosti.
   </p>
   <p>
    Zemižížeň sa pustil do dlhej rozprávky, že Gréci vyhadzujú peniaze na daromné veci, keď
         Slavomír, ukážuc hlavou na dve postavy v dlhých, striebrom vyšívaných rúchach, poznamenal:
   </p>
   <p>
    — Hľa, už idú dvaja krásni Gréci k nám.
   </p>
   <p>
    Gréci predstúpili pred Svätopluka a hlboko sa uklonili. Jeden z nich ich oslovil po
         slovensky:
   </p>
   <p>
    — Vznešený konzul ríše Romeov, Bardas,
    <sup>
     [
     <a class="footnote" href="#ftn.id2505061" name="id2505061">
      6
     </a>
     ]
    </sup>
    prosí vašu kniežaciu milosť, aby ste sa ustávali pred svetlo najvyššieho cézara
         Romeov.
   </p>
   <p>
    Svätopluk so svojimi priateľmi pozorne vykračoval po vyleštenej, z rozličných mramorov
         vykladanej podlahe za Grékmi; keď prišli pred vysoké, bohato vyšívanými záclonami zastreté
         dvere, rozhrnuli ich pred nimi a otvorili výhľad do neveľkej, ale ohromným bohatstvom
         vystrojenej siene, ktorá dostávala svetlo z otvorov, umiestnených vysoko medzi porfýrovými
    <sup>
     [
     <a class="footnote" href="#ftn.id2505095" name="id2505095">
      7
     </a>
     ]
    </sup>
    pilastrami.
    <sup>
     [
     <a class="footnote" href="#ftn.id2505107" name="id2505107">
      8
     </a>
     ]
    </sup>
    Oproti vchodu, na vyvýšenom pódiu bol trón, na jeho oboch stranách sa vznášali
         anjeli s rozopätými krídlami a nad ním holubica, predstavujúca Ducha svätého, obkolesená
         zlatými, drahokameňmi vykladanými lúčmi. Na tróne sedel o jeden jeho bok nedbalo opretý
         cisár Michal III. s plášťom zahodeným len na pleciach a naprával si skvostný diadém
    <sup>
     [
     <a class="footnote" href="#ftn.id2505131" name="id2505131">
      9
     </a>
     ]
    </sup>
    na hlave, ktorý mu na nej dobre nesedel. Svätopluk a jeho druhovia pozreli
         jeden na druhého; zdalo sa im, že cisár len napochytre odbehol z nejakej zábavky, aby si
         odbavil čím najrýchlejšie posolstvá a vrátil sa k nej naspäť. Pod trónom, na pódiu stáli
         dvaja mužovia: konzul Bardas a Bazilios,
    <sup>
     [
     <a class="footnote" href="#ftn.id2505153" name="id2505153">
      10
     </a>
     ]
    </sup>
    najmilší druh cisárskych kratochvíľ.
   </p>
   <p>
    Michal, hodný atletický muž peknej, ale surovej tváre, zhováral sa veselo s Baziliom.
         Obidvaja, zbadajúc, že akési posolstvo akýchsi Slovenov až od Horného Dunaja stojí pred
         nimi, robili naň žartovné poznámky, ktoré okolostojace panstvo s úsmevom počúvalo. Jediný
         Bardas pokročil k nim s vážnou tvárou, obrúbenou dlhou, čiernou lesklou bradou. Keď
         Svätopluk s druhmi prikročil ku pódiu, riekol im slovanskou rečou hovoriaci Grék, aby sa
         poklonili a kľakli pred cisárom na kolená. Ale Svätopluk, urazený nevšímavosťou a držaním
         cisára, si nekľakol. Jediný Zemižížeň sa spustil na jedno koleno. Bardas sa pred posolstvom
         poklonil hlboko a privítajúc ho prosil, aby predložili svoju žiadosť. Svätopluk oddal
         pozdrav kniežaťa Veľkej Moravy a potom prepustil reč Zemižížňovi, ktorý predniesol žiadosť
         o vierozvestov a súčasne rozkázal za sebou idúcim sluhom, aby Rastislavove dary položili na
         pódium trónu. Svätopluk a jeho druhovia mienili, že to neboli predmety hodny opovrženia.
         Boli to krásne šperky a zbrane. Cisár si kázal podať len jeden meč, ktorý s Baziliom
         znalecky obzeral, kým Bardas prevzal pergamen so žiadosťou, ktorý mu Zemižížeň podával na
         zamatovom vankúši. Bardas, bez dohovoru s cisárom, uistil Svätopluka, že žiadosti
         Rasticovej vyhovejú, lenže je na to potrebný čas, aby našli primeraných mužov.
   </p>
   <p>
    Cisár sa niečo opýtal Bardasa a po jeho odpovedi vstal, hodil meč na trón a oprúc sa o
         plece Baziliovo, kývol posolstvu hlavou a odišiel.
   </p>
   <p>
    Po odchode cisára sa Bardas ešte vypytoval s veľkou obradnosťou Svätopluka o ich pobyte
         v Byzancii a o pomeroch v ich vlasti. Uistil ho, že dostanú svätých kňazov, znajúcich
         slovenskú reč, a s úklonmi ich dal vyviesť zasa na dvor.
   </p>
   <p>
    Svätopluk i jeho druhovia videli i sami, čo už boli počuli rozprávať, že sa cisár stará
         iba o svoju zábavu, ktorá pozostáva z rozličných atletických hier v spoločnosti krásnych
         žien a hetér,
    <sup>
     [
     <a class="footnote" href="#ftn.id2505239" name="id2505239">
      11
     </a>
     ]
    </sup>
    ako aj cirkusových borcov. Správu ríše viedol Bardas so znamenite zapracovaným
         štátnym úradníctvom, ktoré po stá rokov držalo pohromade stálym vnútorným a zovnútorným
         otrasom vystavenú krajinu.
   </p>
   <p>
   </p>
   <p>
    Kňazič sedel na rozľahlom, vysokým stĺporadím obkolesenom dvore na mramorovom kresle.
         Hlavice stĺpov boli okrášlené zlatými akantmi,
    <sup>
     [
     <a class="footnote" href="#ftn.id2505270" name="id2505270">
      12
     </a>
     ]
    </sup>
    spomedzi ktorých vyzerali rôznofarebné, sklenené kvety a ovocie. Naprostriedku
         dvora čľupkala chladiaca fontána do bieleho mramorového bazénu a fŕkala z neho medzi
         palmovými listmi na podlahu, vykladanú pestrou mozaikou báječných potvor. Okolo kňaziča
         stála družina mužov, bez výnimky mladých, silných atlétov. Oblečení boli v ľahkých
         plátenných alebo hodvábnych rôznofarebných chitónoch,
    <sup>
     [
     <a class="footnote" href="#ftn.id2505297" name="id2505297">
      13
     </a>
     ]
    </sup>
    z ktorých vyzerali ich sťa kovové, svalnaté údy.
   </p>
   <p>
    Slnce, vystupujúc na oblohe, hádzalo do dvora lúče, ktoré nielen páľou, ale i odbleskom
         na hladkom mramore obťažovalo mužov, zaoberajúcich sa vo dvore rozličnými hrami a šermom.
   </p>
   <p>
    — Zatôňte dvor! — zvolal kňazič.
   </p>
   <p>
    Otroci chytili sa povrazov tôniacich plachiet a roztiahli ich ponad ožiarenú čiastku
         dvora, pričom jeden povraz, vyšmyknúc sa z kladky, na ktorej bežal, padol medzi listy
         akanta jednej hlavice stĺpa, ktoré ho zachytili, takže sa nemohol pohnúť. Pri Svätoplukovi
         stojaci Strojmír kývol asi osemnásťročnému arabskému otrokovi:
   </p>
   <p>
    — Choď a vysloboď ten povraz!
   </p>
   <p>
    Hnedá tvár otroka zosinela ľakom, ale utekal. O chvíľu bolo ho vidno kráčať opatrne po
         úzkej rímse stĺporadia, aby sa dostal nad stĺp, na ktorom bola žinka zachytená. Chlapec
         kľakol na rímsu a hľadel sa zohnúť opatrne, aby mohol dočiahnuť povraz. Družina si otroka
         nevšímala.
   </p>
   <p>
    Svätopluk pokrútil hlavou:
   </p>
   <p>
    — Že sa ešte neviete vybrániť Symmachovmu bodnutiu! Nože, ty Slavoš, skúste to so
         Strojmírom!
   </p>
   <p>
    Dvaja mužovia vzali štíty a meče, ležiace naporúdzi, a zaujali bojovný postoj.
   </p>
   <p>
    Chlapec nad stĺpom sa zohýnal, ale nebol schopný nakloniť sa tak, aby bez utratenia
         rovnováhy mohol dočiahnuť povraz, a k tomu ešte lúče slnka padali na nezatônený priestor,
         práve na šermujúcich mužov.
   </p>
   <p>
    Strojmír urobil podivne komplikovaný pohyb mečom a poranil Slavoša na prsiach vtedy, keď
         si tento štítom bránil hlavu.
   </p>
   <p>
    — Hrom do toho! — skričal Slavoš. — Slnce ma slepí! — a odhodiac štít, stisol si
         krvácajúcu ranu na prsiach.
   </p>
   <p>
    — Spusť tú plachtu! — zvolal hnevlivo kňazič a mladý otrok zľaknúc sa nerozvážne sa
         zohol a zletel s prenikavým výkrikom na mozaiku dvora, kde zostal nehybne ležať, pričom mu
         krv tiekla z rany a tvorila pomaly mláku okolo jeho hlavy.
   </p>
   <p>
    Dvaja otroci utekali k nemu a vyniesli ho zo dvora. Druhí dvaja utekali na strechu, aby
         spustili povraz. Cvičiaci mužovia si nevšimli ani slovom, ani posunkom celú príhodu.
   </p>
   <p>
    — Myslím, že toto bodnutie nevieme odraziť, — podotkol Borivoj.
   </p>
   <p>
    — Ja som ho cvičil s Odolenom, len nevedeli sme nájsť spôsob, ako sa mu vybrániť.
   </p>
   <p>
    Svätopluk vstal z kresla a vzal ostrý meč a štít.
   </p>
   <p>
    — Postav sa, Borivoj, a ukáž, ako to robíte.
   </p>
   <p>
    Borivoj, pochádzajúci z jedného z českých plemien, dorážal vrtko a nemilosrdne na
         kňaziča a bránil sa čím najpozornejšie, lebo meče, s ktorými cvičili, boli ostré. Ostatní
         mužovia ich obstali a robili poznámky na jednotlivé výpady.
   </p>
   <p>
    — Stojte! — zvolal zrazu Slavoš.
   </p>
   <p>
    — Prichádza Netol so zvesťou. — I ukazoval na muža, ponáhľajúceho sa dvorom a kývajúceho
         rukou na znak, že je niečo skončené.
   </p>
   <p>
    Kňazič oddal zbrane otrokovi a zvolal:
   </p>
   <p>
    — Hovor, čo sa stalo? Netol zadychčane hovoril:
   </p>
   <p>
    — Kňazič Filémon odišiel do navy a či do kresťanského neba. Jeho na kríž pribitý boh ho
         neochránil. Tejto noci zahynul pod kopytami koní a vozmi cisára Michala, keď hrmel so
         svojím sprievodom z hipodrómu.
    <sup>
     [
     <a class="footnote" href="#ftn.id2505471" name="id2505471">
      14
     </a>
     ]
    </sup>
   </p>
   <p>
    — A kde, ako sa to stalo? — spýtal sa Svätopluk.
   </p>
   <p>
    — O polnoci šlo s cisárom množstvo tríg a kvadríg,
    <sup>
     [
     <a class="footnote" href="#ftn.id2505490" name="id2505490">
      15
     </a>
     ]
    </sup>
    šli s ním jazdci jeho telesnej stráže Herakliovou cestou, keď starý Filémon
         šiel ňou so svojím otrokom od chorého. Množstvo fakieľ blýskalo sa na strieborných prilbách
         a pancieroch a Filémon, stratiac hlavu, v krajnej tiesni dvíhal ukrižovaného Spasiteľa
         proti cisárovi, ale ten ho neochránil. Diví jazdci stráže sa rozskočili pred ním, ale v
         kvadrige uháňajúci cisár zvolal: „Napred!“ A zrazil nemilosrdne svojho svätca na zem;
         ostatná záplava sa prevalila cez neho. Keď zanikol hluk, vybehol spod jednej brány otrok a
         plačúc zobral rozbitú mŕtvolu pánovu.
   </p>
   <p>
    — Ajhľa, kresťanský cisár! — zvolal Svätopluk.
   </p>
   <p>
    — A hľa, kresťanská viera, ktorú máme pre náš národ doniesť! — zakričal Strojmír.
   </p>
   <p>
    Slavomír krútil hlavou:
   </p>
   <p>
    — Veru by náš knieža nebol prešiel beztrestne telom žreca Svarohovho
    <sup>
     [
     <a class="footnote" href="#ftn.id2505542" name="id2505542">
      16
     </a>
     ]
    </sup>
    alebo veštca Svantovítovho!
    <sup>
     [
     <a class="footnote" href="#ftn.id2505555" name="id2505555">
      17
     </a>
     ]
    </sup>
    Veľká je tvoja moc, nesmierne tvoje bohatstvo, ale i tvoja zvrhlosť nemá
         hraníc, ó, Byzanc!
   </p>
   <p>
    — A ich vieru máme zaniesť do našich krajín! — opakoval zasa Strojmír.
   </p>
   <p>
    — Milý druh, taká je vôľa Rastislava a tak sa uzniesol on so svojou radou, a proti tomu
         by sme sa darmo stavali, — riekol Slavoš.
   </p>
   <p>
    Nastalo ticho, ktoré po chvíli pretrhol kňazič:
   </p>
   <p>
    — Filémona je škoda, bol to človek múdry a oddaný svojej viere.
   </p>
   <p>
    — Kto nás teraz bude ďalej vyučovať?
   </p>
   <p>
    — Viera, ktorá nespája národ, ale ho trhá, nemôže byť osožná, — mienil Strojmír. —
         Ikonoduli a ikonoklasti sa rujú medzi sebou ani vlci.
   </p>
   <p>
    Svätopluk sa podíval ostro na Strojmíra:
   </p>
   <p>
    — Ty nerojčíš za kresťanstvo. Ale ktoráže viera spája tak, že by sa kmene a plemená
         neporážali medzi sebou? A pritom, ako nás učí Aristagoras, je naša od otcov prevzatá viera
         prijednoduchá, nestačí rozmýšľajúcemu umu a nevysvetľuje nijakú záhadu jestvovania a bytia.
         Ale kresťanstvo všetko zakryje tajomným závojom, za ktorým tušíš, čo chceš, bojíš sa a
         úfaš.
   </p>
   <p>
    — Trojicu, Ducha svätého, jednotnosť alebo dvojitosť Kristovej prírody, kto tomu
         rozumie? A preto sa medzi sebou rujú, — podotkol posmešne Strojmír.
   </p>
   <p>
    — Rastislav má jednako pravdu, je to veľký knieža! — riekol Slavomír.
   </p>
   <p>
    Borivoj mu skočil do reči:
   </p>
   <p>
    — Musíme prijať kresťanstvo!
   </p>
   <p>
    — Rastislav je veľký kňaz a musíme prijať kresťanstvo! Ale od koho? Od Grékov, či od
         Rimanov? — spýtal sa Svätopluk.
   </p>
   <p>
    — Byzanc nás so svojím oslobodzuje a Rím podmaňuje Nemcom, — podotkol rozhodne Borivoj.
   </p>
   <p>
    Strojmír zaškrípal a zvolal, vystrúc svalnaté rameno so zaťatou päsťou:
   </p>
   <p>
    — Od Nemcov nás neoslobodí nijaký Byzanc, iba naša železná päsť!
   </p>
   <p>
    Slavomír sa usmial a podotkol:
   </p>
   <p>
    — S päsťou bez rozumu ďaleko nezájdeš. Musíme byť múdri. Byzanc nás naučil mnohému.
         Nemôžeme sa dať viesť citmi, ale chladnou rozvahou. Byzanc sa bije s Rímom o vedenie sveta.
         Rím padol mnoho ráz, Byzanc stojí stále. Ale Byzanc je od nás ďaleko a Rím susedí s nami
         skrz Nemcov!
   </p>
   <p>
    — Ale Rastislav chce Byzanc, — zvolal víťazoslávne Borivoj.
   </p>
   <p>
    Svätopluk kývol hlavou:
   </p>
   <p>
    — Áno, Rastislav chce Byzanc! Strojmír, pozri, prichádza akési posolstvo, choď ho
         prijať.
   </p>
   <p>
    Svätopluk vstal zo stolca a položiac ruku na plece Borivoja, riekol:
   </p>
   <p>
    — Otázka je, čo chce veľký boh kresťanov? Teraz z rúk znamenitého borca a jazdca, vraha
         svätého Filémona, najvznešenejšieho cisára Michala III. dostaneme svätých bratov
         Konštantína a Metoda.
    <sup>
     [
     <a class="footnote" href="#ftn.id2505707" name="id2505707">
      18
     </a>
     ]
    </sup>
    Skvostný to dar nehodného darcu. Uvidíme, čo chce boh kresťanov, alebo či sme
         ešte v rukách Perúna.
   </p>
   <p>
    — Sme v rukách trojjediného boha kresťanov, ktorý jediný a sám vládne svetom, — riekol s
         nápadnou rozhodnosťou Borivoj.
   </p>
   <p>
    — Tak nebojíš sa hnevu a pomsty Perúna? — usmial sa kňazič.
   </p>
   <p>
    Borivoj zase s nápadnou rozhodnosťou povedal:
   </p>
   <p>
    — Nebojím sa jej!
   </p>
   <p>
    Svätopluk mu pozrel ostro do očí:
   </p>
   <p>
    — Borivoj, bojíš sa jej.
   </p>
   <p>
    Borivoj neriekol viac ani slova.
   </p>
   <p>
    — Predveďte tých poslov! — zvolal Svätopluk.
   </p>
   <p>
    Strojmír kráčal vážne s troma do skvostných, striebrom vyšívaných plášťov odetými Grékmi
         a predviedol ich pred Svätopluka. Gréci kľakli na jedno koleno a jeden z nich, majúci tvár
         bystrých očí, s dlhou krásnou čiernou bradou, podal kňazičovi zvinutý pergamen s týmito
         slovami:
   </p>
   <p>
    — Bardas, najznamenitejší pán, konzul ríše Romeov, posiela ti pozdrav a tento odkaz.
         Nech ho tvoja kniežacia milosť s dobrotou prijme.
   </p>
   <p>
    Svätopluk prevzal papyrus a oddal ho Strojmírovi, od ktorého ho prevzal starší, vážny
         otrok, vediaci čítať. Tento rozviazal hodvábnu stuhu a rozvinúc závitok, čítal:
   </p>
   <p>
    „Ja, Bardas, konzul ríše Romeov, pozdravujem Jeho Milosť kňaziča veľkomoravského
         Svätopluka, syna Mojmírovho, a pozývam ho na oslavu narodenín najvznešenejšieho cisára ríše
         Romeov Michala, toho mena tretieho.“
   </p>
   <p>
    Svätopluk sa poslom poďakoval za pozvanie. Grék mu oznámil podrobnosti slávnosti, kedy a
         kde bude, a zároveň ho upovedomil, že z jeho družiny šesťdesiati môžu sa na nej zúčastniť v
         úboroch, primeraných prítomnosti najvznešenejšieho cisára. Poslovia odišli vyprevádzaní
         zasa Strojmírom.
   </p>
   <p>
    Po ich odchode riekol kňazič veselo:
   </p>
   <p>
    — Tak, druhovia, čaká nás veľká hostina a neslýchané slávnosti. Choďte a vyberte druhov,
         ktorých pokladáte za najpovolanejších.
   </p>
   <p>
    Z odchádzajúcich zadržal Borivoja a Slavomíra nepatrným kývnutím hlavy. Keď zostali
         sami, podíval sa po odoslaní otrokov na dvoch mužov a riekol:
   </p>
   <p>
    — Čo myslíte o celej tejto slávnosti a o jej usporiadaní?
   </p>
   <p>
    Borivoj odpovedal:
   </p>
   <p>
    — Bardas si chce cisára zase nakloniť a súčasne si získať i priazeň Byzantíncov, z
         ktorých tisíce bude hostiť a zabávať v hipodróme.
   </p>
   <p>
    — A ty, Slavomír, čo myslíš? — spýtal sa Svätopluk, keď bol kývol prisviedčavo na
         Borivojovu odpoveď.
   </p>
   <p>
    — Ja myslím, že Bardas v čomsi počíta s nami, keď nás pozýva až šesťdesiatich, a to
         úplne vyzbrojených, lebo slávnostný úbor znamená, že máme doniesť so sebou i zbrane, —
         odvetil Slavomír.
   </p>
   <p>
    — Pravdu máš, Bazilios Bardasovi podráža nohy. Na poslednej štátnej rade nemal Bardas
         ani účasť. Víťazstvo Bazilia znamená smrť Bardasa a jeho spojencov. Bardas snaží sa brániť
         a pravdepodobné je, že ak sa mu úmysel podarí, nepríde ani cisár, ani Bazilios viac domov.
         Teraz je otázka, čo máme my robiť? Hovor, Borivoj.
   </p>
   <p>
    — Bardas vedie stále všetky veci ríše a Bazilios sa s cisárom baví, chodí s ním do cirku
         a behá s ním za milenkami. Bardas má v rukách vládu a tak sa nemá čoho báť.
   </p>
   <p>
    Slavomír poznamenal:
   </p>
   <p>
    — Macedónec Bazilios stiahol z Kapadócie
    <sup>
     [
     <a class="footnote" href="#ftn.id2505889" name="id2505889">
      19
     </a>
     ]
    </sup>
    macedónsku légiu do mesta. Ja myslím, že kňazič má pravdu.
   </p>
   <p>
    Borivoj na to:
   </p>
   <p>
    — Pred tromi dňami i Bardas, i Bazilios boli v cisárovej lóži a všetci traja sa zabávali
         veľmi priateľsky. Cisár dlho držal Bardasa pred celým Byzancom oblapeného okolo krku.
   </p>
   <p>
    Svätopluk sa chvíľu díval na zem, potom zdvihnúc hlavu, pozrel svojim spoločníkom do
         očí:
   </p>
   <p>
    — Tak pôjdeme na slávnosť? Obidvaja odvetili jedným hlasom:
   </p>
   <p>
    — Pôjdeme!
   </p>
   <p>
    — Áno, pôjdeme! Bardas je naším priateľom a Bazilios nám už i preto nedôveruje. Keby sme
         nešli, nepriateľa sa nezbavíme, ale priateľa a ochrancu stratíme. Slavomír, povedz
         Zemižížňovi, aby naše lode boli potajomky vystrojené na prípadný náhly odchod. My sme tu už
         svoju úlohu skončili a čo nám je po ich sporoch? Nám je milý boj, ale s inými nepriateľmi!
         — I napružil svoje silné ramená a pri sebe stojacich mužov oblapil okolo krku a pritisol
         silne k prsiam.
   </p>
   <p>
    — Držím vás oboch a nepustím, dokiaľ žijem. Nevymôžete sa mi!
   </p>
   <p>
    Dvaja silní mužovia sa vzdor všetkým námahám nemohli vyslobodiť z objatia kňazičovho.
         Keď sa dosť dlho pasovali, roztvoril Svätopluk naraz ramená:
   </p>
   <p>
    — Teraz ste voľní!
   </p>
   <p>
    Borivoj zvolal hnevlivo na Slavomíra:
   </p>
   <p>
    — Ty si viac na mňa útočil ako na kňaziča. Rebrá ma bolia od tvojich lakťov.
   </p>
   <p>
    Svätopluk sa zasmial:
   </p>
   <p>
    — Tak to má aj byť, Borivoj. Lenže chyba je, že si sa tak chcel vymôcť z môjho objatia.
   </p>
   <p>
    — Mal si ma zadusiť!
   </p>
   <p>
    — Musel som ťa pevne privinúť, keď si sa silou vymáhal. Keby si ma bol i ty oblapil,
         bolo by bývalo moje objatie lahodnejšie. Dokiaľ žijem, ťa neopustím!
   </p>
   <p>
    — Možno nie, kým nás nemecká obruč stíska dovedna. A ktorý boh vie, či ešte dlho?
   </p>
   <p>
   </p>
   <p>
    O štyri dni neskoršie bola slávnosť na počesť narodenia cisára. Nesmierne bohatý Byzanc,
         v ktorom sa schádzali zvyky a prepych troch dielov sveta, vystrojoval slávnosti takej
         okázalosti, o akej sa pozdejším vekom ani nesnívalo. Domy hlavnej ulice, pomenovanej podľa Justiniána,
    <sup>
     [
     <a class="footnote" href="#ftn.id2506017" name="id2506017">
      20
     </a>
     ]
    </sup>
    vedúcej z cisárových palácov do chrámu Hagia Sofia,
    <sup>
     [
     <a class="footnote" href="#ftn.id2578027" name="id2578027">
      21
     </a>
     ]
    </sup>
    boli kvetmi a skvostnými kobercami vyzdobené, ulica sama kvetmi zasypaná,
         miestami stáli vysoké kandelábre s voňavými ohňami. Jej šírka bola husto preklenutá
         reťazami z kvetov; také kvetinové mosty spájali aj husto rozostavené, vencami ovinuté
         stožiare, z ktorých viali veľké zástavy s monogramom cisárovým. Obyvateľstvo sa skvelo v
         pestrých hodváboch a v šatách z iných jemných látok s mnohými šperkami. Od paláca až do
         chrámu stáli rady vyberaných junákov telesnej stráže v strieborných prilbách a pancieroch a
         so štítmi tiež zo striebra, na ktorých sa v zlatej obrube jagal zlatý monogram Krista. V
         určený čas vytiahol z ohromnej mramorovej brány cisárskeho paláca slávnostný pochod pri
         hlahole fanfár. Prví kráčali, vážne, s fakľami v rukách, bradatí mnísi v dlhých tmavých
         kutniach, za nimi šli vycivené, opálené, polonahé postavy pustovníkov, za tými kňažstvo v
         tých najskvelejších ornátoch a tiarách; za kňažstvom najvyššie úradníctvo a na ihrajúcich
         koňoch skvelá čata vojenských vodcov. Za tými sa niesol na krásnom, bohatým purpurom a
         lesklými drahokameňmi vyzdobenom sivkovi najvznešenejší imperátor a cézar Michal, na hlave
         s bohatým diadémom, z ktorého mu okolo tváre viseli retiazky s diamantmi a rubínmi. Na sebe
         mal plášť, splývajúci až na boky koňa, plášť, ktorý bol hoden jednu ríšu. Celá jeho postava
         sa v slnci jagala ako najskvelejšia socha pohanského boha, na ktorú nebolo možno pre lesk
         ani hľadieť. Sivka viedli z dvoch strán Bardas a Bazilios. Kadiaľ kráčali s ním, hádzalo sa
         obyvateľstvo na kolená a kričalo mu na slávu. Za cisárom šlo zasa vysoké úradníctvo a
         napokon v dlhom rade poslanstvá tých najrozličnejších národov a krajín, medzi ktorými bol
         kňazič so svojou čatou. Bulhari, Rusi, Arabi, Peržania, Frankovia; Góti boli vyobliekaní s
         tým najkrajnejším bohatstvom, honosiac sa ulúpenými šatami a skvostmi.
   </p>
   <p>
    Sloveni vo svojich národných úboroch nevynikali bohatstvom, ale junáckosťou tváre a
         postáv. Celej ohromnej scéne, plnej šumotu a huku, majúcej práve svojím neslýchaným,
         pestrým bohatstvom i pri rafinovanej kultúre barbarský náter, tvorilo klenbu bezoblačné,
         jednofarebné, tmavobelasé nebo.
   </p>
   <p>
    Skvostný portál Hagie Sofie dlho hltal nekonečné bohatstvo pochodu. Keď vošiel dnu
         cisár, ozvali sa z galérií trúby a cimbaly, triangle
    <sup>
     [
     <a class="footnote" href="#ftn.id2578137" name="id2578137">
      22
     </a>
     ]
    </sup>
    a kotly, ktoré boli prerušené prelahodným cirkevným spevom, prednášaným mladými
         dievčatami. Mnohým sa zdalo, že sa otvorili brány nebies a zaznievajú z nich chóry anjelov.
   </p>
   <p>
    Svätopluk nebol prvý raz v tom jedinečnom chráme. Ale po každý raz mu zarazila dych
         vznešene, ako v povetrí sa vznášajúca kupola svojou ohromnosťou a neslýchaným bleskom
         svojich mozaikových obrazov. Voči nemu sa vznášal ako v povetrí veľký, slávny Kristus, Pán
         celého sveta. Zdalo sa mu, že práve naň upiera svoj vznešený, všemohúci, najdobrotivejší
         pohľad, i cítil mimovoľne, že to musí byť boh opravdivejší a mohutnejší, ako sú jeho
         dediční bohovia. Tvár sa mu zamračila silným citom a rýchlo sa mihajúcimi myšlienkami.
         Hnali sa mu umom obrazy jeho domoviny, skromnosť ich života, videl spolovice v zemi
         zapadnuté príbytky pospolitosti, skromné drevené hrady nielen kmeťov, ale i kniežat, a
         pomyslel si, že na túto ich chudobu vystiera hrabivú a ukrutnú ruku ich strašný,
         nemilosrdný sused preto, aby dostal do svojej moci ten mohutný, krásny ľud, ktorý v tej
         skromnosti prebýva, aby ho prinútil za seba robotovať a krvácať a pritisol jeho hrdú šiju k
         samej zemi, aby vraždil v jeho prospech i najmilšiu svojeť!
   </p>
   <p>
    Svätopluk si vzdychol zhlboka:
   </p>
   <p>
    — Kriste Pane, Boh kresťanov, ak ozaj jestvuješ a máš v moci svet, vydaj nám do rúk
         našich nepriateľov, ochráň našu nevinu! Pomôž mi, aby som ovládal slovenské krajiny a aby
         som s celou ich silou rozbil našich vrahov naveky!
   </p>
   <p>
    V tom okamihu zaznel slávnostný spev kňazov spred oltára a vytrhol kňaziča z jeho
         dumania, naplniac zároveň i srdce jeho tušením, že Kristus, Spasiteľ a Autokrator
    <sup>
     [
     <a class="footnote" href="#ftn.id2578217" name="id2578217">
      23
     </a>
     ]
    </sup>
    celého sveta, vyslyšal jeho modlitbu.
   </p>
   <p>
    Po skončení cirkevných obradov pochod sa v tom poradí, ako bol prišiel, vrátil do
         cisárskych palácov a zaplavil hodovacie siene, kde zvláštne úradníctvo roztriedilo
         pozvaných do mnohých skvelých miestností, vyzdobených s veľkým prepychom. Všetky tie siene
         boli obrúbené porfýrovými a mramorovými stĺporadiami a ozdobené utešenými tepichmi a
         girlandami z tých najkrajších a najľúbeznejšie voňajúcich kvetov. Bohato, rozličným krásnym
         skleným, strieborným a zlatým náčiním, jemným ovocím a skvostne pripravenými jedlami
         naložené tabuly stáli v každej sieni, z ktorých bolo spomedzi stĺporadia vidieť do
         utešených cisárskych záhrad. Medzi stolmi stáli všade pódiá, pokryté pestrými kobercami, na
         ktorých počas hodovania predvádzali prekrásne tanečnice svoje čarovné tance alebo
         vyspevovali znamenití speváci a rečnili chýreční rétori.
   </p>
   <p>
    Za vrchom jednej tabuly sedel na vyvýšenom tróne cisár. K jeho stolu sa dostal i
         Svätopluk so svojimi priateľmi. Bolo to zvláštne vyznamenanie, ktoré utvrdilo Svätopluka v
         jeho tušení, že Bardas má s ním nejaké zámery.
   </p>
   <p>
    Po hostine donieslo štyridsať nubijských otrokov
    <sup>
     [
     <a class="footnote" href="#ftn.id2578278" name="id2578278">
      24
     </a>
     ]
    </sup>
    na dlhých žrdiach obrovskú klietku z postriebrených železných prútov a
         postavili ju na veľké pódium v sieni, v ktorej bol cisár. Klietka bola železnými mrežami
         rozdelená na dve polovice; v jednej bol krásny panter, bijúci a driapajúci svojimi pazúrmi
         podlahu, oblizujúci sa dlhým jazykom spomedzi vycerených zubov. Nablízku pri stoloch
         sediaci mimovoľne odskočili zo susedstva zázračnej opachy, zabudnúc na ochranu mreží, ktoré
         sa im zdali prislabými pre ich bezpečnosť pred divou šelmou. V druhej polovici bol mladý
         atletický muž, postavou ani socha Lysippova,
    <sup>
     [
     <a class="footnote" href="#ftn.id2578312" name="id2578312">
      25
     </a>
     ]
    </sup>
    krytý len malou šatôčkou na bedrách; v rukách držal štít a krátky britký meč.
         Sprvu pri pohľade na klietku zatíchol šum rozhovorov, aby sa zmenil na výkriky obdivu, ba
         úžasu nad divosťou pantera a krásou muža, zajatého to Peržana. Rozčúlené napätie nad
         výsledkom boja, ktorý mal nastúpiť medzi mužom a beštiou, bolo na najvyššom stupni, keď
         cisár rozkázal, aby otvorili mreže, rozdeľujúce klietku.
   </p>
   <p>
    Panter fučiac urobil zo svojho kúta niekoľko krokov ku Peržanovi, ktorý stál neďaleko
         steny oproti nemu; bolo na ňom vidno, že všetky jeho sily sú napäté ani struny. Vtom panter
         skočil k nemu. Peržan, vypočítavší si jeho pohyb, bleskom odskočil a vrazil mu ostrý meč do
         boku, odšvihnúc sa v tom okamihu, lebo beštia už zaťala zubmi za jeho rukou. Zver zaručal
         bolesťou a vrhol sa za chlapom. Zdalo sa, že mu neujde, keď sa veľkým švihnutím prehodil
         ponadeň a vrazil mu zase zbraň do slabiny. Zo zvera ranami prúdila krv i zdalo sa, že už
         tak ochabol, že ho Peržan ľahko dobije. Ale zrazu sa beštia zobrala a metajúc sa šialene,
         splietla sa s chlapom do klbka, v ktorom sa mihali v úžasnom roji údy oboch tvorov tak, že
         nebolo možno rozoznať jednotlivé pohyby. Trvalo hodnú chvíľu, keď panter chrapľavo zaručal,
         padol a v poslednom kŕči vystrel údy, vytrčiac pritom ukrutné pazúry. Peržan tiež ležal na
         zemi. Zrazu vstal, bol dokrvavený, dolu chrbtom a stehnom sa mu valila krv z dlhých rán,
         zavinených pazúrmi zvera, ale vystrel ramená so štítom a mečom a zakričal víťazne.
         Diváctvo, ktoré dosiaľ so zatajeným dychom sledovalo boj, oduševnene volalo Peržanovi na
         slávu. Tento niekoľko ráz zamával mečom a štítom, razom sa však zatočil a spadol bez
         vedomia na svoju obeť.
   </p>
   <p>
    Svätopluk zvolal:
   </p>
   <p>
    — Hľa, Aristagoras má pravdu: „Duch víťazí nad silou!“
   </p>
   <p>
    Po hostine Svätopluk s druhmi odišiel do cisárskych záhrad, kde otroci práve zapaľovali
         fakle a kandelábre. Medzi prechádzkou prišli na odľahlé miesto, kde nebolo iných
         návštevníkov a dalo sa predpokladať, že ich rozhovor nikto nepočuje.
   </p>
   <p>
    Borivoj riekol:
   </p>
   <p>
    — Tak sa zdá, že Bardas nemal úmysel prepadnúť cisára a Bazilia. Spoločnosť sa rozišla a
         nič sa nestalo. My sme tiež nedostali nijaký pokyn.
   </p>
   <p>
    Svätopluk sa opýtal:
   </p>
   <p>
    — A videli ste na hostine Bazilia? Ja som ho nevidel. Slavomír a Borivoj ho tiež
         nevideli.
   </p>
   <p>
    — Tak, hľa, Bardas vedel veľmi dobre, že keď Bazilios neprišiel, je pri svojej
         macedónskej légii. Keby sa cisára dotkol, bol by nás Bazilios všetkých zrezal, najprvšieho,
         pravdaže, Bardasa, ktorý by mu bol odprataním cisára najväčšiu službu urobil.
   </p>
   <p>
    Slavomír pritakal hlavou:
   </p>
   <p>
    — Kňazič má pravdu, ako vždy. Teraz je otázka, čo zamýšľa urobiť Bardas?
   </p>
   <p>
    — Najskôr predbežne nič, lebo nie je pripravený na nový úskok.
   </p>
   <p>
    Zazreli blížiť sa k sebe dve bohato, do hodvábov vyobliekané a skvostnými opaskami
         vyzdobené dievčatá krásnej postavy a milej usmievavej tváre.
   </p>
   <p>
    Všetci traja zastali a očakávajúc ich, dívali sa na ne. Keď prišli dievčatá k nim,
         poklonili sa im a jedna chytila Borivoja, druhá Slavomíra za ramená a ťahali ich so sebou.
   </p>
   <p>
    — Poďte, ukážeme vám všetky krásy záhrady, vy ste tu neznámi.
   </p>
   <p>
    Borivoj a Slavomír sa dorozumeli pohľadom so Svätoplukom, či môžu odísť, a na jeho s
         úsmevom dané dovolenie odišli s dievčatami. Svätopluk, zostanúc sám, trochu sa mrzel, že
         práve ním opovrhli tie pekné Grékyne, bol by sa aj on vďačne zabavil. Kráčal smerom k
         vavrínovému bosketu
    <sup>
     [
     <a class="footnote" href="#ftn.id2578470" name="id2578470">
      26
     </a>
     ]
    </sup>
    a zišlo mu na um, či je to nie nejaká schválnosť, že ho pripravili o
         spoločnosť. Nevedel si predstaviť, kto by mohol mať v tom nejaký zámer chcieť mu škodiť,
         veď sa nemiešal ani on, ani jeho družina do vecí Grékov. Oni vykonali len svoje posolstvo,
         poprosili cisára, aby im dal vierozvestov.
   </p>
   <p>
    Svätopluk bol už v Byzanci dva roky a poučil sa nielen o kresťanstve, ale aj o iných
         zariadeniach tejto ríše. Videl s úžasom, pozdejšie s veľkým porozumením, že pre dosiahnutie
         cieľa pokladajú Byzantínci každý krok za dovolený. Chýbala mu sprvu znalosť reči, o
         niekoľko mesiacov sa však on i jeho najbližší druhovia dorozumeli s Grékmi. Pravdaže, od
         rozličných dobrodružstiev s dievčatami sa neodťahoval ani on, ani jeho družina. Zo všetkých
         Grékyň, s ktorými sa stýkal alebo ktoré videl, len jedna jediná urobila naň silnejší dojem.
   </p>
   <p>
    Raz kráčal sám podvečer cisárskou záhradou, a tu mu pred nohy padla ruža. Pozrel dohora
         a zazrel na jednej loggii krásnu postavu ženy, dívajúcej sa nadol. Keď videla, že hľadí na
         ňu, roztvorila túžobne ramená a zložila ich na prsia. Svätopluk zodvihol ružu a chcel ju
         ňou pozdraviť, ale krásneho dievčaťa nebolo viac vidno. Jeho pátranie po nej bolo daromné,
         ale dojem, ktorý naň urobila, zostal nezabudnuteľný.
   </p>
   <p>
    Teraz vošiel do vavrínového hájika, sadol si na mramorovú lavicu a myslel túžobne na
         neznámu krásavicu. Chcel práve skúsiť šťastie a ísť zasa pred palác, v ktorom ju bol
         zazrel, keď predstúpil pred neho efebos,
    <sup>
     [
     <a class="footnote" href="#ftn.id2578541" name="id2578541">
      27
     </a>
     ]
    </sup>
    oblečený v belasých šatách s veľkými vyšívanými kvetmi a s vencom na hlave, a
         kýval mu, aby šiel za ním. Svätopluk vstal a pomaly kráčal za mládencom. Prešli húšťou
         krásnych subtropických krovín a stromov a vstúpili na široké mramorové schodište, vedúce do
         hĺbky pod zem. Na konci schodišťa bol veľký mramorový reliéf, predstavujúci únos Proserpiny
    <sup>
     [
     <a class="footnote" href="#ftn.id2578564" name="id2578564">
      28
     </a>
     ]
    </sup>
    spred otcovského paláca, s postavami skoro v životnej veľkosti. Efebos pritisol
         na okrasu dverí paláca, dvere sa otvorili a oni vošli na chodbu, vykladanú hladeným
         mramorom, z ktorej mládenec zaviedol Svätopluka do okrúhlej, zôkol-vôkol hodvábnymi,
         ťažkými záclonami obvešanej miestnosti. Záclony boli tak usporiadané, že medzi nimi a
         stenou miestnosti zostala dosť pohodlná chodba.
   </p>
   <p>
    V sieni visela z povaly lampa s jasnohnedým sklom, následkom čoho okolie vyzeralo ako
         pozlátené. Mládenec ukázal Svätoplukovi na veľmi pohodlnú pohovku, pri ktorej stál krásny
         pozlátený stolík so zlatými nádobami, v ktorých bolo víno a skvostné ovocie a pečivo.
   </p>
   <p>
    Svätopluk sa bez rozmýšľania uložil na pohovku a okúsil víno a ovocie. Medzitým počul
         jednotlivé zvuky harfy, ktoré zneli, akoby prichádzali z veľkej diaľky. Zvuky sa s čarovnou
         ľúbeznosťou stupňovali a združovali i s tónmi iných hudobných nástrojov: flauty, píšťal a
         cimbalu. Svätopluka hudba tak zaujala, že ju počúval s úplným vhĺbením sa do nej. Keď bol
         pred dvoma rokmi prišiel do Byzanca, nemal pre grécku hudbu nijaké porozumenie, ale časom
         ju chápal a ona naň veľmi účinkovala. I teraz, keď počúval mäkké zvuky flauty a zvonivé,
         hlbinu duše prerývajúce tóny harfy, zavládol v ňom neopísateľne clivý cit a pred jeho dušou
         sa zjavili obrazy jeho rodnej zeme, jej nivy, háje, jej skromné chalúpky a drevené hrady. K
         nim ho tiahla celá sila cítenia. Pri nežných zvukoch ľúbostnej piesne sa mu ukázala
         prelestná postava Jarslavy. Videl ju v dubovom háji pred sebou stojacu, videl, ako sa opája
         pohľadom na jej zružovenú tvár a túžobné čierne oči. Vtom lampa na povale zhasla a v
         náprotivnom kúte od pohovky sa ukázalo temné svetlo, ani keď sa začína rozvidnievať.
         Svätopluk obrátil pozornosť na stále rastúcu žiaru, až začal rozoznávať v nej obrysy nahej
         ženy. Svetlo pomaly vzrástlo a zjavila sa pred ním v zlatom jase postava Venuše,
         vystupujúcej z mora. Obrátila k nemu krásnu, usmievajúcu sa tvár s plným porozumením a
         opanovaním života a vystrela za ním svoje čarovné ramená. Svätopluk vstal a kráčal ku nej,
         ale svetlo zhaslo a postava zmizla.
   </p>
   <p>
    Vrátil sa na svoju pohovku a pri dojemnej, tichej hudbe zazvučali v ňom zase jeho rodné
         piesne, ale krásna Venuša dostala črty Jarslavy. Všetky jeho túžby a sny sa točili len
         okolo jeho otčiny, tú chcel vidieť silnú a víťaznú. Hudba, pozdvihnuvšia jeho
         obrazotvornosť a zostriac jeho citlivosť, čarovala pred neho obrazy víťazných pochodov a
         najpovznesenejšej lásky. Jeho najvnútornejšie, najhlbšie ležiace túžby prešli na povrch.
         Sedel s hlavou medzi rukami a stratil úplne povedomie svojho okolia pri jasných vidinách,
         tiahnúcich mu dušou.
   </p>
   <p>
    Mládenec tichučko pristúpil k nemu a položil mu ľahučko ruku na plece. Kňazič sa strhol
         a pozrel s prekvapením na postavu, nehravšiu v jeho blúznení nijaký zástoj.
   </p>
   <p>
    — Poď so mnou, — riekol mu eféb a chytiac ho za ruku, viedol ho medzi hodvábnymi
         záclonami a tepichmi.
   </p>
   <p>
    Prišli do dlhej miestnosti, ktorej boky boli tvorené veľkými gobelínmi, na ktorých boli
         zobrazené scény lásky Jupitera a Lédy.
    <sup>
     [
     <a class="footnote" href="#ftn.id2578688" name="id2578688">
      29
     </a>
     ]
    </sup>
    Oproti vchodu stála v modrastom osvetlení mladá, vysoká žena v rúchu, ako sa
         Svätoplukovi zdalo, mníšky. Jej tvár bola obrúbená ku hlave presne priliehajúcim,
         tmavorubínovým, bielo lemovaným šatom, ktorý splýval vo voľných záhyboch až po zem. Dlhé,
         široké rukávy, tratiace sa medzi záhybmi, zakrývali jej úplne ramená.
   </p>
   <p>
    Svätopluka zarazila jej tvár. To bola žena, ktorá mu bola hodila z výšky paláca kvety.
         To bola žena, ktorá krem Jarslavy jediná zaberala jeho tajné dumy.
   </p>
   <p>
    Svätopluk kráčal k nej, a keď bol na tri kroky od nej, vybleskli zo záhybov šiat krásne,
         bohatými náramkami ozdobené, až po plecia nahé ramená.
   </p>
   <p>
    — Vítam ťa, — zaznel jej melodický, spevavý hlas a jej nehybná tvár zrazu oživla výrazom
         radosti.
   </p>
   <p>
    Svätopluk ju chytil za ramená:
   </p>
   <p>
    — Kto si ty, najkrajšia z gréckych žien?
   </p>
   <p>
    — Som ti milá? Chcel by si so mnou kráčať krásami života?
   </p>
   <p>
    — Pôjdem s tebou aj do kresťanského pekla, — zvolal Svätopluk a schytil ju náruživo do
         svojich mohutných ramien.
   </p>
   <p>
    Pozerajúc mu z bezprostrednej blízkosti do očí, spýtala sa ho nežným, lichotivým hlasom:
   </p>
   <p>
    — Miluješ ma veľmi?
   </p>
   <p>
    — Každú obeť ti donesiem a každý hriech spácham za teba, — šeptal Svätopluk náruživo a
         privinul ju k sebe.
   </p>
   <p>
    — Čo žiadaš odo mňa? Kto si ty?
   </p>
   <p>
    — Žiadam od teba, aby si ma miloval väčšmi ako každú inú ženu na svete. Ja som Eufemia,
         Bardasova dcéra.
   </p>
   <p>
    Svätopluk ju pustil:
   </p>
   <p>
    — Ty si Bardasova dcéra! — zvolal prekvapene a odmlčal sa.
   </p>
   <p>
    Eufemia stála pred ním so sklopeným zrakom; jej ramená zmizli v záhyboch šiat, vyzerala
         zase ako mníška, ponížená a pokorná.
   </p>
   <p>
    — Žiadaš odo mňa len moju lásku? — spýtal sa po chvíli Svätopluk.
   </p>
   <p>
    — Tvoju lásku, za ktorú ťa odmením cisárskou korunou Byzanca, — zašepkala, blýskajúc
         očami. Chytila ho za ruku a priviedla ho ku širokej pohovke, kde mu ukázala, aby sa
         posadil. Pri chôdzi sa jej podivné šaty tak roztvárali, že prebleskúvali nimi jej skvostné
         údy.
   </p>
   <p>
    Svätopluk si sadol a Eufemia si kľakla k nemu:
   </p>
   <p>
    — Svätopluk, syn Mojmírov, ty si tu dva roky a ja všetko viem o tebe. Neurobil si krok,
         o ktorom by som nebola vedela. Viem, že si muž, bohom určený za veľkého panovníka. Hoden si
         byť cisárom najbohatšej a najsilnejšej ríše sveta. Vedz, že cisárska hodnosť byzantská je
         ako veľký ťažký meč: v rukách silných nezdolná zbraň, v rukách slabých ťarcha. Keď ty
         vezmeš do svojej mocnej ruky ten meč, prerastie tvoja moc a sláva vysoko slávu Justiniána.
         Prisahaj mi, že ma posadíš k sebe na najskvelejší trón sveta, a ja ti dám možnosť, aby si
         ho dostal do svojej moci.
   </p>
   <p>
    Svätopluk sa zohol, zdvihol Eufemiu a posadil ju k sebe:
   </p>
   <p>
    — Prisahám ti, na akého boha žiadaš, že vyplním tvoju žiadosť, nakoľko to bude v mojej
         moci. Život svoj a svojich druhov vďačne nasadím, aby som získal teba. Hovor, čo mám robiť?
   </p>
   <p>
    — Verím tvojej prísahe, lebo mi moje srdce hovorí, že ma neoklameš. Vedz, že od tvojej
         vernosti závisí môj život a život môjho otca. Spolieham sa na teba, kladiem ho do tvojich
         rúk.
   </p>
   <p>
    Svätopluk ju privinul k sebe:
   </p>
   <p>
    — Môj život je s tvojím zrastený, s tebou žijem a mriem. Hovor!
   </p>
   <p>
    Eufemia vydýchla zhlboka:
   </p>
   <p>
    — Poznáš pomery na byzantskom dvore. Cisár sa nestará o vládu, on sa len zabáva a
         samopaší. Ríšu spravuje môj otec. Teraz ho vytíska z moci Bazilios, zabávajúci sa s
         Michalom. Je celkom isté, že chcú môjho otca odstrániť. Vieš, že odstránenie znamená jeho
         smrť a smrť jeho rodiny. Musíme ich predísť. Bazilios už doviedol do mesta macedónsku
         légiu, zanedlho má prísť aj sýrska, jemu oddaná. Musíme na nich udrieť, dokiaľ tá sem
         nepríde, lebo s nami je kapadócka a trácka légia a tak máme istú prevahu. Prvá vec je
         odpratať Bazilia; bez neho je Michal stratený. Urobíš to? — Eufemia sa dívala úzkostlivo na
         Svätopluka.
   </p>
   <p>
    — Urobím, — povedal Svätopluk hlasom, z ktorého vyznievalo pevné odhodlanie.
   </p>
   <p>
    — Tak v zajtrajšiu noc maj svojich hrdinov pohromade. Príde k vám muž, ktorý vás
         povedie. Bazilios sa bude brániť, ale vy budete vo veľkej presile a premôžete ho ľahko.
         Vedz, že musí odísť zo sveta. S cisárom si dá rady môj otec. Urobíš, čo žiadam od teba?
   </p>
   <p>
    Svätopluk sa chvíľu zamyslene díval na oči Eufemie, potom ju zrazu oblapil a posadil si
         ju do podolka, šeptajúc jej:
   </p>
   <p>
    — Ty si moje jediné spasenie, za teba pôjdem do boja nielen proti Baziliovi, ale aj
         proti všetkým jeho légiám.
   </p>
   <p>
    Eufemia ho obdarila nežnosťou svojej lásky, nezastavujúcou sa pred nijakou hranicou.
   </p>
   <p>
   </p>
   <p>
    Keď Svätopluk vyšiel zase do záhrady, našiel svojich druhov, čakajúcich ho neďaleko
         kríčia na mramorových laviciach. Vzal ich pod ramená a viedol rýchle von zo záhrady, no
         nepreriekol slova. Keď prišli do paláca Hegesia, vošiel s nimi do jednej zo spacích komôr a
         vyrozprával im, čo Eufemia od nich žiada. Slavomír a Borivoj po rozprávke zostali tichí a
         hľadeli na kňaziča.
   </p>
   <p>
    — Čo urobíš? — spýtal sa napokon Slavomír.
   </p>
   <p>
    — Ešte tejto noci, hneď sa zoberieme a ujdeme na najatej lodi. Našu loď s polovicou
         mužstva pošleme do Čierneho mora a my pôjdeme na juh.
   </p>
   <p>
    — Tak nechceš byzantské cisárstvo! — zvolal Borivoj.
   </p>
   <p>
    — Nechcem. Mňa teší len boj s Nemcami, a tých tu niet. Chcete vy tu zostať?
   </p>
   <p>
    Obidvaja zvolali jednohlasne:
   </p>
   <p>
    — Nie! S tebou pôjdeme.
   </p>
   <p>
    Slavomír sa ho spýtal:
   </p>
   <p>
    — Prečo si neodmietol žiadosť Eufemie, prečo si ju oklamal? Bola k tebe dobrá,
         nezaslúžila si to.
   </p>
   <p>
    Svätopluk pokýval hlavou:
   </p>
   <p>
    — Pravdu máš. Ale keby som bol jej žiadosť, ktorú mi prezradila, odmietol, nikdy by som
         nebol vyšiel z toho podzemia. Mala tam iste dosť zabíjačov v tej hodvábnej klietke. A potom
         ktovie, či aj tak jej nie je prvším otec pri cisárskej korune. Ale hocako by bolo, pre mňa
         niet zeme krem Veľkej Moravy. Vábi vás azda byzantské zlato a byzantská úskočnosť?
   </p>
   <p>
    Bolo okolo polnoci, keď sa zišlo celé Svätoplukovo mužstvo na dvore paláca. Bolo tma,
         mesiac nesvietil, mužovia prichádzali ticho ako tône. Východy obsadili najspoľahlivejší
         mužovia Svätoplukovi, ktorí nevpustili a nevypustili viac nikoho. Dva malé kahance
         osvetľovali malý krúžok pred Svätoplukom a jeho najbližšími druhmi, ostatok bol v úplnej
         tme a v takom tichu, že nebolo počuť ani dýchanie.
   </p>
   <p>
    Svätopluk tichým, ale jasne zrozumiteľným hlasom hovoril toto:
   </p>
   <p>
    — Junáci, naskutku, ako vám dopoviem tieto slová, rozdelíme sa na dve rovnaké čaty.
         Jedna pôjde pod vodcovstvom Zemižížňa na naše lode do prístavu, vysadne na ne a odvesluje
         do Čierneho mora. Druhá čata pôjde so mnou, vysadne do najatých lodí a odvesluje na juh.
         Byzantínci ma budú hľadať, preto chcem ich zaviesť, aby šli za vami; kým vás budú
         prenasledovať, za ten čas im my azda ujdeme. Junáci, ide o to, aby som ja ušiel nenápadne
         odtiaľto. Dostal som z domu zprávy, ktoré ma nútia odísť tak, aby o tom — predbežne — nikto
         nevedel.
   </p>
   <p>
    Teraz sa vás pýtam, ktorí z vás chcú ísť so mnou a ktorí so Zemižížňom? Rozostúpte sa k
         nemu a ku mne.
   </p>
   <p>
    Medzi mužmi nastal tichý pohyb, po skončení ktorého stálo pri Svätoplukovi len
         dvadsaťtri mužov, všetko príslušníkov jeho kmeňa a jeho najlepších priateľov, ostatní
         všetci stáli okolo Zemižížňa.
   </p>
   <p>
    Svätopluk ostal tichý, jeho priatelia sa horšili, že sa družina nepridala k nemu.
   </p>
   <p>
    — Zavolajte sem Radošu, — povedal Svätopluk, ukazujúc na jedného pomenšieho muža,
         stojaceho v popredí čaty, pridavšej sa ku Zemižížňovi. Borivoj prešiel k nemu a doviedol
         ho. Radoša sa díval vyzývavo na Svätopluka.
   </p>
   <p>
    — Prečo ste sa všetci odtrhli odo mňa?
   </p>
   <p>
    — Poviem ti, kňazič, prečo. My sme tušili, že sa čosi kuje a že najskorej chceš odísť.
         Porej a Prkoš, naši žreci, doniesli obeť Perúnovi. Obetovali bieleho a čierneho barana a
         Perún dal znaky, že tvoja cesta zle vypadne, že nikdy nedôjdeš domov.
   </p>
   <p>
    Svätopluk kývol Radošovi:
   </p>
   <p>
    — Odíď! Prkoš a Porej, predstúpte predo mňa.
   </p>
   <p>
    Dvaja bradatí chlapi vystúpili a pomaly a vážne sa postavili pred kňaziča. Porej bol
         starší a hľadel úkosom na Svätopluka, zložiac ruky na prsiach. Prkoš, mladší, nie bez
         opovržlivého vyzývania pozeral mu do očí.
   </p>
   <p>
    — Nuž, ako to bolo s tou obeťou? Prečo bol Perún proti mojej ceste? — Povedz, Porej.
   </p>
   <p>
    — Kňazič, biely baran utiekol spod noža a črevá čierneho ukazovali samé nehody: nemoce,
         búrky, boje. Koniec bol samá číra smrť. Všetci, ktorí pôjdu s tebou, umrú, ostatní pôjdu
         ako biely baran, ktorý ušiel spod noža.
   </p>
   <p>
    — Čo hovoríš ty, Prkoš? — spýtal sa Svätopluk.
   </p>
   <p>
    — Hovorím to isté, čo Porej. Kto pôjde s tebou, umrie, a my ostatní zostaneme pri
         živote.
   </p>
   <p>
    — Tak kto nepôjde so mnou, ten príde šťastlivo domov? — spýtal sa Svätopluk jasným
         hlasom. Obidvaja žreci kývli hlavou.
   </p>
   <p>
    Svätopluk pristúpil ku žrecom a bleskurýchle vytiahol dýku z pošvy a vrazil ju Porejovi
         do pŕs, zatým priskočil Borivoj a preklal Prkoša. Žreci sa zatackali a padli jeden na
         druhého, chrčiac a metajúc údmi.
   </p>
   <p>
    — Tak vidíte, ako vedia veštiť kňazi Perúnovi! — zvolal Svätopluk.
   </p>
   <p>
    — Pobil žrecov! Prekliata ruka, ktorá sa zdvihla na Perúnovho žreca! — ozval sa krikľavý
         hlas zo zhluku mužov, ktorí bzučali ani včely v úli.
   </p>
   <p>
    Svätoplukovi chlapi sa zhŕkli okolo neho.
   </p>
   <p>
    — Pokoj! — zvolal Zemižížeň, hodiac sa do prázdneho priestoru medzi dvoma nerovnými
         čatami. On bol spokojný, že zostane sám veliteľom, hoc i zmenšeného posolstva.
   </p>
   <p>
    — Pokoj a ticho, junáci! Rozmyslite si, čo robíte! My sme sem prišli pre kresťanských
         kňazov a nebudeme sa pre pohanských žrecov zabíjať. Videli sme všetci, že žreci neznajú
         osud ľudský napred. Veštili, že prídu živí domov, a nikdy neuvidia náš Velehrad, tu zložili
         svoje kosti. — Kňaz Svätopluk musí ísť domov a samého ho nemôžeme pustiť. Pomyslite, ako by
         hľadeli na nás, keby sme nástupcu nášho veľkého Rastislava nechali putovať s niekoľkými
         mužmi ako arabského kupca. Poslúchneme jeho rozkaz: polovica z nás pôjde s ním a druhá
         zostane tu so mnou, aby odprevadila vierozvestov, ktorých nám cisár prisľúbil.
   </p>
   <p>
    Mužovia sa uspokojili. Zašumel tichý hovor, ktorý hneď utíchol, keď predstúpil zase
         Svätopluk:
   </p>
   <p>
    — Junáci, rozostúpte sa ešte raz, ktorí pôjdu so mnou a ktorí so Zemižížňom. Ubezpečujem
         vás, že sa pre vaše terajšie správanie nebudem ani na jednom z vás vŕšiť; ani na Tuňovi
         nie, ktorý zvolal, že je prekliata ruka, pozdvihnutá proti Perúnovmu žrecovi.
   </p>
   <p>
    Nastal tichý pohyb, pri ktorom tu i tu hrklo okružie, a veľká čiastka prešla k
         Svätoplukovi.
   </p>
   <p>
    Urazený Zemižížeň sa hneval a pomyslel si: „Aký je to národ! Krúti sa sťa breza vo
         vetre.“
   </p>
   <p>
    Svätopluk zavolal svojich najbližších druhov k sebe a riekol im:
   </p>
   <p>
    — Vyberte len svojich najbližších súkmeňovcov a ostatní nech idú so Zemižížňom, hoc by
         ich bolo i viac. Nespoľahlivci by nám boli len na ťarchu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504890" name="ftn.id2504890">
        5
       </a>
       ]
      </sup>
      <span class="emphasis">
       <em>
        pri poslednej ikonoklastickej vzbure
       </em>
      </span>
      — Ikonoklasti
               (obrazoborci) v dejinách sú známi ako odporcovia uctievania obrazov. V Malej Ázii už
               v VII. storočí zjavil sa silný odpor voči uctievaniu obrazov. Cisár Lev III. Isaurský
               (717 — 741) ediktom z r. 726 nariadil, aby sa obrazy v kostoloch vešali vyššie.
               Dôsledkom toho bolo, že na podnecovanie mníchov vypukla r. 727 vzbura. Cisár ju
               potlačil a nariadil, aby sochy a obrazy z kostolov odstránili. Obyvateľstvo sa
               rozdelilo na dve strany, na ikonoklastov a ikonodulov. Ikonoduli (t. j. ochrancovia
               obrazov) boli potlačení. So súhlasom pápeža Hadriána I. Nicejský koncil r. 787
               povolil primerané uctievanie obrazov. Uznesenia tohto koncilu potvrdila neskoršie
               synoda, zvolaná na podnet Teodory, matky cisára Michala III. Tým sa boje medzi
               ikonoklastami a ikonodulmi skončili.
     </p>
    </div>
    <div class="footnote">
     <p>
      <sup>
       [
       <a class="para" href="#id2505061" name="ftn.id2505061">
        6
       </a>
       ]
      </sup>
      <span class="emphasis">
       <em>
        Bardas
       </em>
      </span>
      — byzantský štátnik, brat Teodory, matky Michala III.,
               ktorý sa staral iba o zábavy a namiesto neho vlastne vládol Bardas. R. 866 Bazilios
               (porovnaj pozn. nižšie) za audiencie u cisára zabil Bardasa.
     </p>
    </div>
    <div class="footnote">
     <p>
      <sup>
       [
       <a class="para" href="#id2505095" name="ftn.id2505095">
        7
       </a>
       ]
      </sup>
      <span class="emphasis">
       <em>
        porfýr
       </em>
      </span>
      — druh horniny, ktorý sa upotrebuje ako ozdobný
            kameň.
     </p>
    </div>
    <div class="footnote">
     <p>
      <sup>
       [
       <a class="para" href="#id2505107" name="ftn.id2505107">
        8
       </a>
       ]
      </sup>
      <span class="emphasis">
       <em>
        pilaster
       </em>
      </span>
      — pravouhlý výčnelok na zvislej stene, majúci pätu,
               driek a hlavu, býva obyčajne za voľne stojacim stĺpom.
     </p>
    </div>
    <div class="footnote">
     <p>
      <sup>
       [
       <a class="para" href="#id2505131" name="ftn.id2505131">
        9
       </a>
       ]
      </sup>
      <span class="emphasis">
       <em>
        diadém
       </em>
      </span>
      — drahokamami zdobená čelenka, zvyčajná ozdoba
               vladárov.
     </p>
    </div>
    <div class="footnote">
     <p>
      <sup>
       [
       <a class="para" href="#id2505153" name="ftn.id2505153">
        10
       </a>
       ]
      </sup>
      <span class="emphasis">
       <em>
        Bazilios
       </em>
      </span>
      — pôvodom Slovan, rodom od Drinopolu. Preto ho autor
               na iných miestach románu nazýva aj menom Macedónec. R. 866 odstránil Bardasa, ktorý
               sa mu zdal nebezpečným, a podobne r. 867 odstránil i cisára Michala III. a sám sa
               zmocnil vlády.
     </p>
    </div>
    <div class="footnote">
     <p>
      <sup>
       [
       <a class="para" href="#id2505239" name="ftn.id2505239">
        11
       </a>
       ]
      </sup>
      <span class="emphasis">
       <em>
        hetéra
       </em>
      </span>
      — v starom Grécku žena vedúca samopašný život.
     </p>
    </div>
    <div class="footnote">
     <p>
      <sup>
       [
       <a class="para" href="#id2505270" name="ftn.id2505270">
        12
       </a>
       ]
      </sup>
      <span class="emphasis">
       <em>
        akant
       </em>
      </span>
      — paznechtík ostnitý, rastlina rastúca v trópoch a v
               okolí Stredozemného mora. Podľa tvaru jeho listov, súmerne štylizovaných, vytesávali
               grécki sochári hlavice korintských stĺpov.
     </p>
    </div>
    <div class="footnote">
     <p>
      <sup>
       [
       <a class="para" href="#id2505297" name="ftn.id2505297">
        13
       </a>
       ]
      </sup>
      <span class="emphasis">
       <em>
        chitón
       </em>
      </span>
      — grécky plátenný spodný oblek, u Rimanov známy pod
               menom tunika.
     </p>
    </div>
    <div class="footnote">
     <p>
      <sup>
       [
       <a class="para" href="#id2505471" name="ftn.id2505471">
        14
       </a>
       ]
      </sup>
      <span class="emphasis">
       <em>
        hipodróm
       </em>
      </span>
      — miesto pretekov na koňoch alebo na vozoch.
     </p>
    </div>
    <div class="footnote">
     <p>
      <sup>
       [
       <a class="para" href="#id2505490" name="ftn.id2505490">
        15
       </a>
       ]
      </sup>
      <span class="emphasis">
       <em>
        triga, kvadriga
       </em>
      </span>
      — staroveký trojzáprah a štvorzáprah
               dvojkolesových vozidiel.
     </p>
    </div>
    <div class="footnote">
     <p>
      <sup>
       [
       <a class="para" href="#id2505542" name="ftn.id2505542">
        16
       </a>
       ]
      </sup>
      <span class="emphasis">
       <em>
        Svaroh
       </em>
      </span>
      — (Svarog) v slovanskej mytológii boh nebies, otec
               slnka a ohňa.
     </p>
    </div>
    <div class="footnote">
     <p>
      <sup>
       [
       <a class="para" href="#id2505555" name="ftn.id2505555">
        17
       </a>
       ]
      </sup>
      <span class="emphasis">
       <em>
        Svantovít
       </em>
      </span>
      — v slovanskej mytológii najvyšší boh.
     </p>
    </div>
    <div class="footnote">
     <p>
      <sup>
       [
       <a class="para" href="#id2505707" name="ftn.id2505707">
        18
       </a>
       ]
      </sup>
      <span class="emphasis">
       <em>
        dostaneme svätých bratov Konštantína a Metoda
       </em>
      </span>
      — solúnskych
               bratov, ktorí r. 863 prišli na Veľkú Moravu šíriť nielen kresťanstvo, ale i kultúru a
               účinkovali aj v oblasti politickej a pri organizovaní štátu atď.
     </p>
    </div>
    <div class="footnote">
     <p>
      <sup>
       [
       <a class="para" href="#id2505889" name="ftn.id2505889">
        19
       </a>
       ]
      </sup>
      <span class="emphasis">
       <em>
        Kapadócia
       </em>
      </span>
      — niekdajšia provincia v severovýchodnej Malej Ázii
               (na dnešnom území Turecka).
     </p>
    </div>
    <div class="footnote">
     <p>
      <sup>
       [
       <a class="para" href="#id2506017" name="ftn.id2506017">
        20
       </a>
       ]
      </sup>
      <span class="emphasis">
       <em>
        podľa Justiniána
       </em>
      </span>
      — Justiniána I. (483 — 565), ktorý sa r. 527
               stal byzantským cisárom a patrí medzi najvýznačnejšie postavy byzantských dejín. Vo
               svojej ríši povzniesol vedy a umenia.
     </p>
    </div>
    <div class="footnote">
     <p>
      <sup>
       [
       <a class="para" href="#id2578027" name="ftn.id2578027">
        21
       </a>
       ]
      </sup>
      <span class="emphasis">
       <em>
        chrám Hagia Sofia
       </em>
      </span>
      — povestný a podnes zachovaný chrám Božej
               múdrosti v Carihrade, postavený za vlády Justiniána I.
     </p>
    </div>
    <div class="footnote">
     <p>
      <sup>
       [
       <a class="para" href="#id2578137" name="ftn.id2578137">
        22
       </a>
       ]
      </sup>
      <span class="emphasis">
       <em>
        triangle
       </em>
      </span>
      — (z lat.) bicie hudobné nástroje, skladajúce sa z
               oceľovej tyče dvakrát zahnutej, takže tvorí trojuholník. Keďže vydával len jediný
               tón, používalo sa ho najmä vo vojenských kapelách na udávanie rytmu zároveň s
               bubnami.
     </p>
    </div>
    <div class="footnote">
     <p>
      <sup>
       [
       <a class="para" href="#id2578217" name="ftn.id2578217">
        23
       </a>
       ]
      </sup>
      <span class="emphasis">
       <em>
        Autokrator
       </em>
      </span>
      — autokrat, samovládca.
     </p>
    </div>
    <div class="footnote">
     <p>
      <sup>
       [
       <a class="para" href="#id2578278" name="ftn.id2578278">
        24
       </a>
       ]
      </sup>
      <span class="emphasis">
       <em>
        štyridsať nubijských otrokov
       </em>
      </span>
      — z Núbie, krajiny v
               severovýchodnej Afrike.
     </p>
    </div>
    <div class="footnote">
     <p>
      <sup>
       [
       <a class="para" href="#id2578312" name="ftn.id2578312">
        25
       </a>
       ]
      </sup>
      <span class="emphasis">
       <em>
        Lysippos
       </em>
      </span>
      — grécky sochár zo IV. storočia pred n. l., povestný
               najmä sochami junáckych víťazov zo starovekých olympijských hier. Autor naráža práve
               na tieto jeho sochárske veľdiela.
     </p>
    </div>
    <div class="footnote">
     <p>
      <sup>
       [
       <a class="para" href="#id2578470" name="ftn.id2578470">
        26
       </a>
       ]
      </sup>
      <span class="emphasis">
       <em>
        bosket
       </em>
      </span>
      — (fr. bosquet) hájik, ozdobná skupina stromov alebo
               kríkov.
     </p>
    </div>
    <div class="footnote">
     <p>
      <sup>
       [
       <a class="para" href="#id2578541" name="ftn.id2578541">
        27
       </a>
       ]
      </sup>
      <span class="emphasis">
       <em>
        éfebos
       </em>
      </span>
      — v starovekom Grécku osemnásť-dvadsaťročný mládenec,
               určený na vojenskú službu.
     </p>
    </div>
    <div class="footnote">
     <p>
      <sup>
       [
       <a class="para" href="#id2578564" name="ftn.id2578564">
        28
       </a>
       ]
      </sup>
      <span class="emphasis">
       <em>
        únos Proserpiny
       </em>
      </span>
      — staroveký mýtus gréckeho pôvodu;
               Proserpinu, bohyňu roľníctva a stelesnenie prírodnej vegetácie, uniesol boh podsvetia
               Pluto, ktorý z nej urobil kráľovnú svojej ríše smrti. No podľa dohody ju pravidelne
               každoročne prepúšťal z podsvetia, takže Proserpina bola bohyňou plodivej prírodnej
               sily i smrti a rozkladu. Mýtus často stvárnený starovekými výtvarnými
            umelcami.
     </p>
    </div>
    <div class="footnote">
     <p>
      <sup>
       [
       <a class="para" href="#id2578688" name="ftn.id2578688">
        29
       </a>
       ]
      </sup>
      <span class="emphasis">
       <em>
        scény lásky Jupitera a Lédy
       </em>
      </span>
      — Jupiter, najvyšší rímsky boh,
               podľa antickej mytológie navštevoval v podobe labute krásnu Lédu, dcéru antolského
               kráľa Thestia.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579250">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Svätopluk so svojou čatou zastal na južnom brehu Dunaja. Bola jar, kvitlo a zelenalo sa
         všetko. Ale severák chladil a drobný dážď šibal na širočiznú pláň rozvodnenej rieky,
         pokrývajúcej svojimi kalnými vlnami i okolité úzke brehy. Šerou oblohou hnali vetry tmavé
         oblaky a prenášali zo severného brehu zdrapy žalostných hlasov, monotónneho sboru.
   </p>
   <p>
    Hľadeli, kde by bol najlepší prístup k rieke, aby tam mohli pristáť so svojimi člnmi, a
         presvedčili sa, že najvýhodnejší priechod je na tom mieste, kde je hodný zhluk ľudí na
         protivnom brehu.
   </p>
   <p>
    Svätopluk tušil, aký je to obrad, ktorý robia jeho súkmeňovci, ale nebol si celkom istý
         a opýtal sa Slavomíra, ktorý bol s ním na jednom člne.
   </p>
   <p>
    — Nie je to veľmi dobre, že nás pri našom príchode domov vítajú práve sviatkom Moreny, —
         odvetil zamračene mladý muž.
   </p>
   <p>
    — Počúvaj, čo spievajú.
   </p>
   <p>
    Svätopluk i s druhmi počúvali, blížiac sa ku sboru, čoraz jasnejšie znejúce slová novej
         slohy, ktorej zmysel bol, že Morena kráča krajinou so strašnou tvárou, s vycerenými zubmi a
         pazúrmi supa. Keď príde otec z honu, nájde synovo lôžko prázdne, len zvädnuté kvety sa
         povaľujú po ňom; mater pri mŕtvole dieťaťa sedí učupená v kúte, zastretá rozpustenými
         vlasmi. I ozýva sa nocou žalostné kvílenie sťa vytie hladných vlkov v zime.
   </p>
   <p>
    Chvíľu nastalo ticho a Svätopluk so svojou družinou sedeli bez slova. Väčšina z nich
         vôbec nikdy nebola svedkom sviatku Moreny a teraz, keď prichádzali z Byzanca a z
         usmievavých gréckych krajov, zdal sa im obrad ešte strašnejší a barbarskejší, než keby boli
         bývali doma. Boli už tak blízko druhého brehu, že rozoznali na pltiach stojacich ľudí, keď
         sa sbor zasa ozval: „Morena kráča krajinou, jej tvár je milá ako plný mesiac v jarnú noc a
         jej ruky sú mäkké ako ruky mladej ženy v noci svadobnej. Ich dotykom umiera každá bolesť a
         s nádejou ju očakávajú opustení a trpiaci: pojme ich do navy, tam je stále veselie a milé
         spevy, ako ich spievajú dievky na sviatky Velesa.“
   </p>
   <p>
    Svätopluk pokrútil hlavou:
   </p>
   <p>
    — Darmo chváliš smrť, nie je ona milá nikomu.
   </p>
   <p>
    Slavomír odvetil:
   </p>
   <p>
    — Môj starý otec nevládal chodiť, bol opuchnutý ani zdutý býk, neustával prosiť Morenu,
         aby ho prijala k sebe.
   </p>
   <p>
    Borivoj mienil, že nám mladým sa nechce odísť: — Vábia nás boje a láska. Myslíme, že
         vykonáme viac ako tí starí.
   </p>
   <p>
    — A koľko tu biedy, aké sú to zeme, ako tí ľudia žijú, — hútal Svätopluk. — Myslím,
         mnohí vďačne umierajú.
   </p>
   <p>
    — Ľutuješ za Byzancom? — spýtal sa Slavomír.
   </p>
   <p>
    Svätopluk sa zahľadel do diaľky na blížiace sa plte a člny, naložené ľuďmi:
   </p>
   <p>
    — Vidím na pltiach i známych. Je tam i starosta Mstiš s materou i s otcom. Nie,
         neľutujem za Byzancom. Vábnejšia zem pre prácu je naša.
   </p>
   <p>
    Všetci vyskočili na nohy a zahľadeli sa na blížiacich sa súkmeňovcov, ktorí ich už tiež
         poznali. Medzi nimi nastal pohyb a zrazu všetci zdvihli ramená a nad širokým, mútnym
         Dunajom sa ozval krik a hluk: „Svätopluk! Náš kňazič! Perún ťa donáša!“
   </p>
   <p>
    O chvíľu sa člny a plte zrazili a Svätopluk so svojou družinou pochytali zbrane a
         popreskakovali ku svojim, ktorí ich vítali hladením a oblápaním kolien. Na veľkých pltiach
         bol celý kmeň Vodňanov, boli tam ženy, deti, mužovia a medzi nimi starci a neduživí mladší,
         vyobliekaní tiež slávnostne, obtočení vencami a reťazami z kvetov. Mladý silný muž, syn
         Mstiša, predstúpil ako vladyka dediny a poklonil sa hlboko pred Svätoplukom:
   </p>
   <p>
    — Vítame ťa, náš slávny kňazič. Našim sa ľahšie pôjde do navy, keď hľadia tvoje oči na
         nich.
   </p>
   <p>
    — To máte dnes sviatok Moreny a vyprevádzate rodinu na ďalekú cestu. Ale, druhovia, nová
         viera, zvestovaná veľkým bohom, ktorý umrel na dreve kríža, zakazuje dvíhať ruku na svojich
         milých. Koho to chcete pohádzať do týchto mútnych vĺn? Iste tých ovenčených. Vladyka
         Provedan, veď sú medzi nimi i tvoji rodičia. Ako môžeš ruku zdvihnúť na svojich najmilších?
   </p>
   <p>
    Provedan, syn Mstišov, sa zamračil:
   </p>
   <p>
    — Taká je ich žiadosť a tak káže starý zvyk, — odvetil a ukázal rukou na zástup a na
         hlúčok ovenčených chlapov a žien, medzi ktorými bolo i dvoje kvetmi omotaných detí.
   </p>
   <p>
    V zástupe nastalo vrenie a hučanie:
   </p>
   <p>
    — Starý zvyk! Nepoznáme, nechceme novú vieru!
   </p>
   <p>
    Ovenčení, nakoľko mohli, vystierali poviazané ruky ku Svätoplukovi:
   </p>
   <p>
    — Nebráň nám! Nepredlžuj naše muky! Chceme krátku smrť, nie dlhé trápenie! Pusť nás do
         navy! Svätopluk, kňazič, buď prekliaty, ak nás budeš životom mučiť!
   </p>
   <p>
    Svätopluk, oboznámený s duchom a náukami novej viery, mysliac, že urobí skutok
         milosrdenstva, keď oslobodí od smrti tých nešťastníkov, s podivením krútil hlavou:
   </p>
   <p>
    — Že tak chcete umrieť. Nie je vám život milý? Hľa, aká je zem krásna, samý kvet, slnce
         sa prediera cez oblaky, radosť žiť, a vy chcete odísť, odkiaľ sa nikto nevráti. A ak niet
         navy?
   </p>
   <p>
    — Je nava! Buď prekliaty, kto nám tú vieru berie!
   </p>
   <p>
    — Mstiš, starý a milý, prečo chceš odísť z tohto sveta? — obrátil sa Svätopluk k
         utrápenému chudému mužovi, zviazanému lykovým povrazom s mladou ešte ženou, hľadiacou
         nenávistne na kňaziča.
   </p>
   <p>
    Mstišovi sa triasli pery a ruky; odhrnul rubáš zo svojich nôh, ktoré boli obe opuchnuté,
         zapálené a zohyzdené veľkými ranami: — Trpím muky deň a noc, údy mi horia v stálom ohni,
         ktorý sa nedá ničím zmierniť. Pomoci mi niet. Zmiluj sa, kňazič, dovoľ mi odpočinúť!
   </p>
   <p>
    — To je tvoja žena? Ona azda nechce umrieť, však je mladá a zdravá. Chceš umrieť s ním?
         — spýtal sa ženy.
   </p>
   <p>
    Silná žena sekla hlavou a riekla rázne:
   </p>
   <p>
    — Chcem. On je môj muž, idem s ním. Nemám tu medzi nimi čo robiť, — ukázala hlavou. — Sú
         mi bez neho cudzí. Ak mi zabrániš umrieť, nájdem si smrť sama.
   </p>
   <p>
    Slavomír a Borivoj sa medzitým boli zhovárali s ostatnými ovenčenými. Boli medzi nimi
         duševne pomätení a všetci biedni, alebo veľmi starí, alebo ťažko, ako si mysleli,
         nevyliečiteľne chorí. Ešte i dvoje detí, asi päťročný chlapec a desaťročné dievča si s
         veľkým plačom žiadali ísť do navy.
   </p>
   <p>
    Náreku a prosbám, aby im Svätopluk nebránil v obrade, nebolo konca-kraja.
   </p>
   <p>
    I zavolal Slavomíra a Borivoja:
   </p>
   <p>
    — Tak čo, budeme im brániť ich vôli? — spýtal sa Svätopluk.
   </p>
   <p>
    Borivoj bol za to, aby sa im to zakázalo. Musia už byť i tu niektorí múdri kňazi, tí im
         budú vedieť poradiť a uľaviť ich bôľom: — Každý človek sa musí usilovať uskutočniť, čo
         pokladá za správne, len slabý a zbabelý sa zjedná. My vieme, že títo nešťastníci blúdia
         všetci, my sme sveta skúsenejší, musíme im to zabrániť, — hovoril, pričom bolo vidno na
         ňom, že si myslí, že jeho poznámke nemožno odoprieť oprávnenosť.
   </p>
   <p>
    — No, Slavomír, čo ty myslíš? — spýtal sa Svätopluk.
   </p>
   <p>
    Slavomír bol trochu v rozpakoch, natiahol hladkú tvár a hladil si ju z oboch strán
         zohnutými prstami.
   </p>
   <p>
    — Ja by som skutočne utrápených nechal utopiť, ale toho jedného blázna, Mstišovu ženu a
         toho, nie starého, len životom zunovaného chlapa by som odstránil.
   </p>
   <p>
    Svätopluk kýval hlavou a rozvažoval chvíľku; potom prešiel k ovenčeným a pozerajúc
         pritom ostro na každého, riekol:
   </p>
   <p>
    — Kto nechce z vás ísť do navy, toho vezmem so sebou do Nitry a postarám sa oň. Hovorte
         každý, čo si žiadate: ísť so mnou, či stať sa žertvou Moreny?
   </p>
   <p>
    Dvaja duševne chorí vrieskali bez rozumu, ostatní si všetci žiadali umrieť. S deťmi ich
         bolo štrnásť. Plakali a spínali ruky, aby im odňali ťarchu života.
   </p>
   <p>
    — Provedan, nejdem sa vám stavať do cesty, urobte obrad, žertvujte Morene. Dnes vám
         neznám lepšej rady, ako ste si našli sami vo svojich súženiach.
   </p>
   <p>
    Slavomír a Borivoj neboli s rozhodnutím spokojní, ostatná Svätoplukova junač bola na
         strane Vodňanovcov, ktorí so spokojným hukom prijali jeho slová.
   </p>
   <p>
    Jeden žrec začal zase sbor na počesť Moreny, ktorý za ním spievalo celé zhromaždenie.
         Medzi spevom spúšťali poviazaných ovenčencov do Dunaja. Každého vždy alebo syn, rodič,
         alebo najbližší príbuzný. Robili to šetrne a so znakmi láskania. Za veľmi krátku chvíľu
         zmizli všetci vo vlnách Dunaja, len jedného-druhého telo sa ukázalo na okamih na povrchu,
         aby zase zmizlo nadobre.
   </p>
   <p>
    Po skončenom obrade prešli do dediny na stravu a tryznu. Svätopluk so svojou družinou
         kráčal na čele pochodu, za ním kráčali kmeti kmeňov.
   </p>
   <p>
    Chvíľu kráčal Svätopluk ticho medzi Borivojom a Slavomírom, zrazu zdvihol hlavu a
         položil ruku na plece Borivoja:
   </p>
   <p>
    — Durdíš sa, že som neposlúchol tvoju radu. Ťažko je vládnuť, Borivoj, ťažko. Ty si mi
         od rokov milým druhom a hneváš sa na mňa pre nepatrnú vec.
   </p>
   <p>
    — Myslím, že život niekoľkých ľudí jednako len nie je celkom nepatrná vec.
   </p>
   <p>
    — Tebe je život tých ľudí nepatrná vec. Ty sa nehneváš preto, že ľudia mreli, ale preto,
         lebo sa cítiš urazený, že som tvoju mienku neprijal. Možno si ťa teraz ešte udobrím, ale
         keby som sa takto previnil oproti teba viac ráz, tak sa ľahko staneš mojím nepriateľom.
         Žiadate od vladára veľké veci, a vás, ktorí by ste mali pomáhať, nemožno práve tak zadržať
         pri vernosti ako vodu v prázdnej hrsti. Najviac ak si navlažím ruku, ale voda mi ujde.
   </p>
   <p>
    — Pravdu máš, kňazič, — podotkol ticho Slavomír.
   </p>
   <p>
    Borivoj mlčal a hľadel zanovito do diaľky.
   </p>
   <p>
    — Rozkazom môžem urobiť z Nitry malý Byzanc, ale nijakým rozkazom nedosiahnem, aby
         všetci ľudia zmýšľali rovnako, a tak mi je nie možno spriateliť si všetkých. Jedno musíme
         chcieť všetci: zveľatok nášho národa!
   </p>
   <p>
    Borivoj bystro odpovedal:
   </p>
   <p>
    — Pôjdem s tebou, kňazič, podľa tvojej hlavy; môžeš sa na mňa spoľahnúť. Nahliadam, že
         je lepšie ísť spolu i horšou cestou, ako keby sme si strojili navzájom úklady na osoh Frankom.
    <sup>
     [
     <a class="footnote" href="#ftn.id2579721" name="id2579721">
      30
     </a>
     ]
    </sup>
   </p>
   <p>
    — Múdro hovoríš, ako vždy napokon, keď počuješ rozumné slová, — riekol Slavomír.
   </p>
   <p>
    V rozhovore prišli do dediny, kde ich zaviedli do veľkej kôlne, ozdobenej kvetmi a
         konármi líp a iných stromov. Kôlňa bola jednoduché stavisko, pozostávajúce z trstinovej
         strechy stojacej na koloch. V nej dosky, pokladené na kolíkoch pozabíjaných do zeme,
         tvorili stoly a lavice, ktoré boli pozakrývané obrusmi s vyšívanými okrajmi. Pre Svätopluka
         postavili napochytro vyvýšený podstavec a naň položili stôl, pri ktorom mal sedieť sám.
   </p>
   <p>
    Za ten čas šiel medzi zhromaždenú mládež, medzi ktorou bolo hodne i nápadne pekných
         dievčat a mladých neviest, ktoré bolo poznať podľa obviazaných hláv. Mládež bola navzdory
         smútočnej slávnosti veselá, dievčatá s mládencami sa doberali a neboli vôbec zastrašení
         prítomnosťou kňaziča. Napadla veselosťou pobelavá, vysoká Durna, dcéra vladyku moraveckého,
         okolo ktorej sa utvoril celý kruh; prekárala mladých ľudí, ktorí jej so smiechom
         odpovedali. Za chrbtom Durny stála Blahota, čiernooká dcéra Provedanova, ktorá hľadela
         blýskavými očami žiadostivo na Svätopluka a schovávala sa za chrbát Durny, keď jeho zrak
         padol na ňu. Svätopluk oslovil Durnu:
   </p>
   <p>
    — Akože, Durna, našla si si už junáka, za ktorého pôjdeš?
   </p>
   <p>
    Dievča krútilo stuhou okolo prsta a dívalo sa na ňu; zrazu pozrela na kňaziča:
   </p>
   <p>
    — Nie, nechcem byť ani jedného z nich. Teraz môžem milovať, koho chcem, kým som nie ani
         jedného, každý je sladký ako med, — a usmiala sa, ukážuc rad zdravých zubov. — Nedám si
         ešte hlavu zaviazať, kvôli nikomu.
   </p>
   <p>
    Svätopluk sa usmial:
   </p>
   <p>
    — Dám ti dar, akého tu nikto nemá, keď mi povieš, ktorý sa ti tu najlepšie vidí.
   </p>
   <p>
    Durna trochu rozpačito hľadela na mladých mužov; dievčatá za ňou vykrikovali, koho si má
         vyvoliť.
   </p>
   <p>
    — Toho budem ľúbiť, ale nevydám sa zaň, — a ukázala prstom na statného Borivoja, ktorý s
         úsmevom pristúpil k nej a vzal ju okolo drieku. Blahota, pozerajúc stále na Svätopluka,
         skočila inej družke za chrbát. Svätopluk pobadal jej pohľad a usmejúc sa, kývol jej hlavou.
   </p>
   <p>
    — Mládenci, máte tu kopije, mlaty, štíty; ukážte, čo viete! — zvolal Svätopluk. Poznal
         veľmi dobre spôsob boja svojich ľudí, ale teraz, keď poznal dopodrobna vojenské poriadky a
         cvičenie znamenitého byzantského vojska, bol zvedavý, ako sa mu bude vidieť domáci spôsob.
         I on, i jeho druhovia, čo s ním prišli, boli presvedčení, že ich spôsob sa s byzantským
         nedá porovnať a že by zavedením tohto spôsobu pri svojich bojovníkoch dosiahli prevahu nad
         Nemcami.
   </p>
   <p>
    Mladí mužovia vďačne a v presvedčení, že si vydobyjú uznanie kňaziča, metali kopijami,
         šermovali mlatmi a mečmi a robili rozličné spoločné pohyby útoku a obrany.
   </p>
   <p>
    Starší s potešením a nie bez hrdosti hľadeli na svojich synov a nesporili výkrikmi
         obdivu a chvály. Ale Svätopluk zamračene pozeral na cvičenie, ktoré nepreukazovalo veľkú
         školenosť. Predstavil si, ako by niekoľko byzantských legionárov rozbilo túto hromadu
         neskúsených ľudí. Títo obstoja ako-tak ešte oproti Nemcom, majúcim práve tak nedostatočne
         zocvičené mužstvo. Videl, že v boji týchto ľudí hrá hlavnú úlohu telesná sila a udatnosť,
         čo im chýba v zručnosti, to nadkladajú smelosťou a životom. Čím dlhšie rozmýšľal na
         možnosti obrany proti Nemcom, tým väčšmi bol presvedčený on i jeho druhovia, že musí mať
         aspoň niekoľko sborov vycvičeného vojska podľa byzantského vzoru.
   </p>
   <p>
    Svätopluk pochválil úsilie Vodňanov, ktorí boli presvedčení, že niet lepšieho a
         vyskúšanejšieho spôsobu boja, než aký oni preukázali; ale keď nechceli uveriť, že je možné
         i účinlivejšie napádať nepriateľa a brániť sa mu, rozkázal svojim junákom, aby predviedli
         cvičenie podľa byzantského spôsobu. Mužstvo si stalo do šíkov, každý pod prísnym velením
         čatára, a previedlo rozličné pohyby a ukázalo útok i obranu rozličnými zbraňami. Všetko to
         robilo s presnosťou, pre svojich súkmeňovcov nikdy neslýchanou a nevídanou, takže sa títo
         zahanbene a zronene dívali na nich. Svätopluk ich vyzval, aby sa naučili novým spôsobom, a
         v prvom oduševnení sa skoro všetci hlásili, že sú k tomu náchylní.
   </p>
   <p>
    Za ten čas bola pripravená strava, i prešli všetci do kôlne. Kňazič si zasadol na
         vyvýšené miesto, okolo neho sa umiestnili jeho najbližší druhovia a pohlavári dedinčanov.
         Pri hostine obsluhovali ich dievčatá. Zabávali sa rozhovormi o pomeroch kraja.
   </p>
   <p>
    Svätopluka a Slavomíra nikdy tak nezaujímala nijaká byzantská udalosť ako tieto
         rozprávky ich rodných. Žaloby svojich na Nemcov počúvali s tou najvrelejšou zaujatosťou a
         silný ohlas nachádzali u nich i prekárania Rastislava, ktorý naskrze nebol schopný urobiť
         prietrž drancovaniu Nemcov. V pohraničných územiach sa Frankovia správali, ani keby oni
         boli pánmi krajov, tam nepomáhali žaloby, len branný odpor, ktorý, pravda, nie každý raz
         vypadol v prospech Slovenov.
   </p>
   <p>
    Ale medzi rozhovorom sa popíjalo a i navzdory nemilým predmetom rozhovoru mladí mužovia
         sa rozohnili. Starých nápoj rozžialil a mladých naplnil nádejou v lepšiu budúcnosť. Mládež
         bola istá, že si vybojuje lepšie časy, a Svätopluk nešetril obodrujúcimi slovami.
   </p>
   <p>
    Pri hostine ho obsluhovala Blahota, zamierajúca okúňaním, keď mu liala víno zo
         strieborného krčaha.
   </p>
   <p>
    Vladyka Chýn, starší muž s prešedivenou riedkou bradou, cez ktorú mu prezerali veľké
         bradavice, obkrajoval baranie stehno, na ktorom už nebolo skoro nijakého mäsa. Pri ňom
         sediaci starosta Tuža, chlap rapavej okrúhlej tváre, z ktorej mu neschádzal úsmev,
         podotkol:
   </p>
   <p>
    — Daj už kosti pokoj, to nechaj Nemcom, čo na nej ešte je.
   </p>
   <p>
    Okolosediaci sa zasmiali a Chýn odvetil:
   </p>
   <p>
    — Nemcom? Tí nám nechajú kosti, keď mäso pojedli. Avšak nepotrvá dlho a i nás samých
         požerú!
   </p>
   <p>
    Radim, kmeť a vojvoda Vodňanov, mladý ešte, ale úplne šedivých vlasov a brady, buchol
         rukoväťou noža o stôl:
   </p>
   <p>
    — Sami si ich sem vábime. Hrom do toho! Kojata vykonal pri veľkňazovi dovolenie, že môžu
         u nás najímať chlapov a ženy do práce!
   </p>
   <p>
    — I berú, koho chcú, či chce ísť, či nie, — kričali iní okolo neho. — Kto sa vráti z
         Nemecka, je súci len za obeť Moreny.
   </p>
   <p>
    Radim zasa prekričal ostatných:
   </p>
   <p>
    — Blatnický vojvoda Kroza zavádza novú vieru nemeckými kňazmi a tí skoro denne vyvláčajú
         z jeho kraja dievky a dobytok. Rabujú ani počas vojny, že vraj desiatky a iné dávky.
   </p>
   <p>
    Tuža zvolal so smiechom:
   </p>
   <p>
    — A Rastic to trpí! On nám natíska zbojníckych Nemcov, že vraj nás učia novej viere.
         Hahaha, — smial sa, že mu bolo až do hltana vidno.
   </p>
   <p>
    V sieni bol už hluk medovinou rozobratých hodovníkov, ktorých však prekričali pohlavári
         za vrchstolom. Svätopluk a jeho družina počúvali nadávky a žaloby a len Borivoj zavše
         zvolal na obranu Rasticovu, že nová viera musí byť; Rastica neslobodno všetkým zlým viniť,
         však o mnohom ani nevie.
   </p>
   <p>
    — Radim, choď a povedz mu, čo sa deje medzi jeho ľudom, — skríkol a podrmal pri ňom
         sediaceho za rameno.
   </p>
   <p>
    Vojvoda sa zasmial:
   </p>
   <p>
    — Ísť do jeho hradu, medzi Kojatov a Podivenov? Nikdy by som sa odtiaľ nevrátil.
   </p>
   <p>
    Svätopluk zamračene počúval, čo hovoria pohlavári. Skrížiac mohutné ramená na prsiach,
         zazeral spod hustých obočí vše na hodovníkov, vše hodil pohľad na Slavomíra, dorozumievajúc
         sa s ním i bez rečí. Vedel o neporiadkoch, ale neboli také pri jeho odchode, a teraz, keď
         prichádzal zo skvelých krajov, kde panoval všade prísny poriadok, napadli mu tým väčšmi.
         Cítil takú roztrpčenosť nad otrockým ponížením svojho rodu, nad okamžitou nemožnosťou
         brániť sa, akoby všetky príkoria on sám trpel osobne. Všetko ho hnietlo: bieda celého ľudu
         a neviazané reči pohlavárov, poukazujúce na nedostatok každej disciplíny, keď sa
         opovažovali tak hovoriť o svojom kniežati pred celou verejnosťou.
   </p>
   <p>
    Slavomír sa opýtal:
   </p>
   <p>
    — Nuž, a povedzte, ako môžu nemeckí kňazi kázať novú vieru, keď neznajú našu reč?
   </p>
   <p>
    Viacerí mu chceli odvetiť, až Radim prekričal všetkých:
   </p>
   <p>
    — Ticho! Ľahko ich obracajú, veľmi ľahko. Však tým nejde o vieru, ale o korisť. Príde
         dvesto-tristo zbrojnošov s kňazom, obstanú dedinu, kňaz hovorí im čosi o Kristovi a božej
         milosti — či rozumejú, či nie, je mu jedno — zaženú všetkých ku vode, polejú ich a
         kresťania sú hotoví. A od nich hneď žiadajú desiatky. Keď sa vzpierajú, zoberú dievky,
         mládencov a ženú aj s dobytkom poviazaných do Nemecka. Ak odporujú, vyrabujú a zapália
         dediny a pobijú, čo im príde pod ruky.
   </p>
   <p>
    — A odkedy to pášu? — spýtal sa Slavomír.
   </p>
   <p>
    — Bolo tomu rok, čo prišiel Wiching
    <sup>
     [
     <a class="footnote" href="#ftn.id2580146" name="id2580146">
      31
     </a>
     ]
    </sup>
    na Rasticov dvor.
   </p>
   <p>
    — No a veľké knieža sa tomu nebráni? To je predsa nemožné! — skričal rozhorčene Borivoj.
         — Čo, to by bola nová viera milosti!
   </p>
   <p>
    Svätopluk sa usmial tak, že všetci zvážneli:
   </p>
   <p>
    — Každou novotou hľadia ľudia dosiahnuť len svoj zisk a opanovať iných.
   </p>
   <p>
    Chýn, rozhadzujúc obhryzeným baraním stehnom, kričal:
   </p>
   <p>
    — Vojvodovia nás zapredali Nemcom!
   </p>
   <p>
    — Nie všetci, nech to Perún skára, — skočil mu Radim do reči. — Rastic by mal urobiť s
         nimi poriadok, ale ten sa každého bojí. S každým silným zachádza ani s vajcom.
   </p>
   <p>
    — Najväčšmi sa bojí Nemcov. Huj, ako sa tých bojí! — rehotal sa Tuža. — Najmä od tých
         čias sa ich bojí, čo mu arabský kupec Ibn Badža rozprával o veľkosti ríše Frankov, ktorou
         putoval mesiace. Siaha vraj až po Veľké more, ktoré nemá hraníc. Čo môže Rastic proti nim?
         Majú veľké mestá, zámky, ľudu bez počtu a vládnu im bohatí králi, ktorých poslúchajú
         všetci.
   </p>
   <p>
    — Musíme prijať novú vieru, ináč nás zničia a zotročia, — riekol Borivoj.
   </p>
   <p>
    Svätopluk udrel veľkým kovovým pohárom o stôl, takže sa mu rozpadol v ruke, a zvolal,
         keď nastalo okolo neho ticho:
   </p>
   <p>
    — Nik nám nepomôže, len my sami, keď budeme všetci svorní a jednej mysle!
   </p>
   <p>
    — Nikdy neboli Sloveni svorní a nebudú, — zvolal Radim, kývajúc hlavou a rukou záporne.
   </p>
   <p>
    Svätopluk vyskočil a vystrúc zaťaté päste, zvolal hlasom hromovým, takže všetko zrazu
         utíchlo:
   </p>
   <p>
    — Sloveni musia byť svorní, a budú! Musíte poslúchať, alebo pôjdete do navy!
   </p>
   <p>
    Všetci hodovníci povstali, kričali a kývali Svätoplukovi na slávu a zdar. Chlapi
         povyskakovali a utekali ku kňazičovi a obkľúčiac ho, prisahali, že ho budú poslúchať do
         smrti.
   </p>
   <p>
    Kňazič vstal bez slova od stola a odišiel zo siene. Vyšiel do záhrady. Vše šiel, vše
         postál a trhajúc listy zo stromov, rozvažoval o svojom postavení. Cítil jeho veľkú ťažkosť,
         keď nesmel stratiť dôveru svojich poddaných, ani Rasticovu a nesmel vyvolať ani žiarlivosť
         a upodozrievanie Nemcov. Predbežne vôbec nevedel, ako jeho veci stoja. Jeho nepriateľ
         Kojata sa z Nemecka navrátil a je pri dvore Rastica. Nemôže byť všetko v poriadku; videl,
         že sa v jeho údelnom kniežatstve kadečo deje, keď rôzni kmeti a vojvodovia či schválne, či
         zo slabosti pášu také veci, ako bol počul.
   </p>
   <p>
    Odišiel zo spoločnosti, lebo ani mlčanie, ani reč by nebola na mieste. Nechcejúc konať
         nerozvážne, musel sa najprv základne poučiť o tom, ako pomery stoja s Rasticom, s Nemcami a
         s poddanými mu kmeťmi a vojvodami. O všetkom mu bude vedieť dať vývod Holeš, ale umienil
         si, že i cestou do Nitry bude hľadieť otvorenými očami a počúvať bystrými ušami, čo sa
         postávalo a deje teraz.
   </p>
   <p>
    Išiel záhradou, keď za hrubou hruškou zazrel belieť sa vyšívanú suknicu dievčaťa, ktoré
         vše vyzeralo naň a zase sa schovalo. Bol istý, podľa jej držania, že je to Blahota, i
         kráčal k nej.
   </p>
   <p>
    — Koho čakáš? Milého? — spýtal sa jej a chytil ju za okrúhlu briadku, dvíhajúc jej
         hlavu.
   </p>
   <p>
    Blahota pozrela naň prenikavým, túžobným pohľadom a zapáliac sa, objala ho a klesla mu
         na prsia. Bolo v jej správaní niečo, čo upomína na malé, niekoľkoročné dieťa, ktoré sa
         sprvu bojí cudzieho, a keď sa s ním trochu oboznámi, oddá sa mu s celou dôverou.
   </p>
   <p>
    — Teba som čakala, — zašepkala.
   </p>
   <p>
    Svätopluk ju objal okolo pása a odišiel s ňou do hĺbky záhrady.
   </p>
   <p>
    V sieni za ten čas namiesto rozhovorov nastúpil spev, hudba a tanec. Nielen mládenci a
         dievčatá, ale i starší chlapi a nevesty si zaskočili, rozohriati medovinou a rozihraní
         hudcami.
   </p>
   <p>
    Zábava trvala dlho do noci, keď mesiacom nejasne osvetlené sady zašumeli stonom a
         vzdychmi bytostí, ktorých najväčším pôžitkom bolo tvoriť trpiteľov celých zátop strádaní a
         bolestí, akých účastníkmi boli i oni sami.
   </p>
   <p>
   </p>
   <p>
    Včasráno odišiel Svätopluk so svojou čatou smerom na Nitru. Pri odchode chceli ísť so
         Svätoplukom skoro všetci vodnianski mládenci, on si však vybral z nich len dvadsať, sľúbiac
         ostatným, že ich neskoršie zavolá. Cesta ich viedla územím Blatnicov; ich kmeťom bol Kroza,
         ktorého Svätopluk nepoznal. Bol to človek nový a podľa doposavádnych zpráv o ňom
         pravdepodobne nie mu oddaný, keďže podľa všetkého kráčal cestou Kojatu, ktorého návodom sa
         iste správal, a preto mu Svätopluk nedôveroval.
   </p>
   <p>
    Po včerajšom daždi boli ešte na poliach a lúčinách bariny. Kraj bol pokrytý hmlou, v
         ktorej už na niekoľko krokov nebolo rozoznať človeka. Svätoplukova čata pozostávala nie
         celkom zo sto mužov, počítajúc do toho niekoľkých remeselníkov, ktorých viedol so sebou z
         Grécka a na ktorých dávali pozor ako na oči v hlave. Svätopluk so svojimi byzantskými
         junákmi jachal na dobrých koňoch, ktoré boli dostali od Koceľa
    <sup>
     [
     <a class="footnote" href="#ftn.id2580389" name="id2580389">
      32
     </a>
     ]
    </sup>
    po svojej návšteve na prechode Zadunajskom. Títo boli výborne vyzbrojení
         nezvyčajnými zbraňami byzantskými, medzi ktorými boli zákerné nástroje, ktorým sa bolo
         ťažko obrániť človeku ich neznajúcemu.
   </p>
   <p>
    Svätopluk vedel, že by so svojím mužstvom Krozu nevládal premôcť, a preto sa rozhodol
         dostať ho do svojej moci úskočne, keď sa presvedčí, že mu skutočne nemôže dôverovať.
   </p>
   <p>
    Okolo poludnia prišli mu oznámiť predné stráže, že v neďalekom bukovom lese pobadali
         tábor Nemcov. Môže ich byť zo dvesto ozbrojencov, vedú so sebou asi sto slovenských
         poviazaných mládencov a dievčat a hodne dobytka a obilia.
   </p>
   <p>
    Svätopluk so svojou čatou bol za močiarmi, porastenými vysokým tŕstím, takže ich z lesa
         nebolo vidno. Nemci, cítiac sa istými v území Blatnicov, nestavali stráže. Kňazič sa radil
         s priateľmi, čo by mali urobiť; napadnúť ich a vyslobodiť svojich, alebo hľadieť ujsť
         nepozorovane, keď ich bolo aspoň dva razy toľko ako Svätoplukových ľudí. Nebolo vylúčené,
         že ich oni sami môžu napadnúť, keď uvidia, že ich je pomerne tak málo. Náruživý Borivoj dal
         výraz svojmu citu:
   </p>
   <p>
    — Nemôžeme nechať našich ľudí v zajatí Nemcov. Keby sme ich naraz prepadli, je možné, že
         by sme ich rozbili a našich vyslobodili.
   </p>
   <p>
    Svätopluk trochu rozmýšľal, vyťahujúc a vsunujúc meč do pošvy, čo bol jeho obľúbený
         pohyb, a pozrel spýtavo na Slavomíra a Strojmíra, čo myslia.
   </p>
   <p>
    Slavomír, hľadiac k zemi, riekol:
   </p>
   <p>
    — Kňazič, keď ich prepadneme, budeme mať nepríjemnosti s Krozom, s Kojatom a čo je
         najhoršie, i s Rasticom. Ten povie, že sotva sme prišli, už zase robíme vzbury. Nemci nám
         to tiež poznačia na náš vrub a nie je príjemné mať kráľa Ľudovíta
    <sup>
     [
     <a class="footnote" href="#ftn.id2580474" name="id2580474">
      33
     </a>
     ]
    </sup>
    za nepriateľa, lebo bude dotláčať na Rastica, aby nás potrestal za pobitie jeho
         ľudí. My, teraz prišlí, nesedíme ešte pevne v sedle, mohlo by sa to zle skončiť.
   </p>
   <p>
    Strojmír bol kýval hlavou Borivojovi, teraz zas prisviedčal Slavomírovi. Svätopluk
         rozhodol:
   </p>
   <p>
    — Pravdu má Borivoj, že by bolo treba našich vyslobodiť, a pravdu má aj Slavomír, že by
         bola chyba napadnúť Nemcov. Musíme to tak nastrojiť, aby nás napadli oni a my sa budeme len
         brániť. Ak sa im tak obránime, že pritom vyslobodíme našich, tak je to ich vec, — i usmial
         sa na tom takým spôsobom, že jeho najbližší, ktorí ho dobre poznali, vedeli, že mu
         prechádza hlavou nejaký úskok.
   </p>
   <p>
    — Urobíme to takto: ty, Borivoj, vyberieš si dvadsať chlapov a pôjdete obďaleč hája, na
         dostrel lukom, takým spôsobom, že vás v lese táboriaci musia pobadať. Môžete kričať, hoci i
         spievať, ale zbrane väčšina z vás musí pozakrývať, a na niekoľkých koňoch ponesiete
         náklady, aby ste vyzerali ako kupci, ktorých sprevádza niekoľko ozbrojencov. Iste vás Nemci
         pristavia a budú vás chcieť obrať. Vy sa budete brániť a keď budete v tom boji rozohriati,
         udrieme na nich my ostatní.
   </p>
   <p>
    Borivoj a Strojmír sa usmiali radostne:
   </p>
   <p>
    — Je to dobre vyhútané, ukážeme im svoje nové zbrane! — zvolal Strojmír.
   </p>
   <p>
    — Tí budú pozerať, čo sa s nimi bude robiť, — riekol spokojne Borivoj, udrúc rukou po
         krátkom, ale veľmi silnom meči.
   </p>
   <p>
    Obidvaja sa veľmi tešili povereniu, ani im na um nezišlo myslieť, že by mohli pri jeho
         vykonaní nechať svoje kosti. Predbehujúc sa, utekali k svojim ľudom a keď vyzvali
         dvadsiatich, aby sa dobrovoľne hlásili, chceli ísť všetci do jedného, ešte i Vodňanci.
         Sloveni sa boju tešili. Boli presvedčení, že zbraňami a cvikom predstihujú Nemcov, a preto
         sa tým väčšmi radovali zrážke, pri ktorej budú mať možnosť vyskúšať svoj spôsob boja
         naozaj, a nie, ako dosiaľ mali príležitosť, len na tryznách.
   </p>
   <p>
    Niektorí z mládencov pobrali na seba koberce a plášte, ktorými sa tak zababušili, že ich
         zďaleka museli pokladať za nevojakov — kupcov alebo remeselníkov — a vysadnúc na kone,
         žartujúc a smejúc sa, odišli. Keď prišli pod háj, robili až zbytočný a nápadný hurhaj. Keby
         Nemci neboli bývali takí celkom istí, bola by im musela napadnúť schválnosť kriku a spevu.
         Ale pobadajúc ich, mysleli, že sú to ozaj kupci, a ich vodca, rytier Keuling, musel ich i
         proti svojej vôli viesť oproti nim, lebo sa nedali udržať. Nechceli si dať ujsť takú dobrú
         a ako si mysleli, lacnú korisť. Pravda, obchodníkov nebolo slobodno napádať. Ale Frankovia
         si mysleli, že zbojstvo bude pripísané Slovenom, keďže sa stalo na ich území. Vyrojili sa z
         lesa bez každého poriadku a utekajúc obstali za chvíľu Borivojovu čatu. S krikom sa vrhli
         na zdanlivo tovarom naložené kone, ale tomu sa sprotivili v prvom rade Borivoj a Strojmír
         ako vodcovia sprievodu a za tými i zdanliví kupci. Sprvu bol len krik a naťahovanie sa, ale
         keď videl rytier Keuling, že sa obchodníci vzpierajú, vytiahol ohromný meč a zdvihnúc ho
         vysoko nad hlavou, rozkázal útočiť na Slovenov, čo niektorí z jeho chlapov i tak boli
         začali. Mnohému z Nemcov muselo byť divné, keď videl niektorých mužov odhadzovať koberce a
         so smiechom útočiť na nich. Zaiste boli Sloveni omnoho lepšie vyzbrojení a vycvičení ako
         väčšinou od pluhu pozháňaní Frankovia, ale jednako sa im zdal dlhým i ten krátky čas, ktorý
         potreboval Svätopluk na to, aby im pribehol na pomoc, keď každý z nich sa musel brániť
         proti viacnásobnej presile, hoci sa i tak zrazili, aby sa navzájom čo najlepšie kryli.
         Borivoj dostal dosť ťažkú ranu na ľavé rameno a Strojmír zaplatil životom skoro polovice
         junákov pôžitok boja, v ktorom pobili mnohonásobne viac nepriateľov, ako ich padlo.
   </p>
   <p>
    Svätopluk so svojimi ľuďmi napadol z troch strán Nemcov a naraz obrátil ich útok v
         zúfalú a beznádejnú obranu. Sám vyhľadal Keulinga a vyzval ho, aby sa poddal. Rytiera
         dosiaľ bolo obránilo jeho znamenité brnenie pred vážnejšou ranou. Videl, že najväčšia
         čiastka jeho ľudí je pobitá alebo ťažko ranená, ale vzdor a rozľútenosť ho zdržiavala, aby
         poslúchol Svätoplukovu výzvu. Rozohnal svojho ťažkého koňa proti kňazičovi, ktorý ho čakal
         na svojej ľahšej paripe ani pribitý k zemi. Keď bol na dosah svojho protivníka, chcel mu
         ohromným úderom meča rozraziť hlavu. Jeho posunok vyzeral tak nebezpečne, že neďaleko
         stojaci Slavomír skríkol od ľaku. Svätopluk svojím silným, krátkym mečom ľahko odrazil úder
         a podbehol ho tak, že bol celkom pri ňom, pričom si dvaja mužovia zúrivo blýskali do očí.
         Keuling bol so svojím nemotorným mečom bezbranný pre veľkú blízkosť nepriateľa a Svätopluk
         mu vrazil meč do tvári, prebodnúc mu i jazyk a vybijúc mu zuby. Keulingovi vypadol meč,
         ovisla mu i ruka so štítom a oči mu stĺpkom stali, bol by spadol z koňa, keby ho kňazič
         nebol zadržal. Rana vyzerala strašne, valila sa mu z nej krv prúdmi.
   </p>
   <p>
    Keď ostatní, ešte sa brániaci Nemci videli, čo sa stalo s ich vodcom, odhádzali zbrane a
         kľaknúc na zem, vystierali ramená a prosili o milosť, ktorú im Svätopluk vďačne udelil.
         Tešili sa im i jeho junáci v nádeji, že ich dostanú za otrokov.
   </p>
   <p>
    Keulinga zložili z koňa a pozberajúc z neho brnenie, obväzovali, ako vedeli, jeho silne
         krvácajúcu ranu. Bol to nápadne silný bradatý človek a nie bez ľudského cítenia. Doma si ho
         ctili ako statočného rytiera, dobrého bojovníka a vzorného otca a manžela. On považoval za
         bohumilý skutok pomáhať nemeckým kňazom prevracať Slovenov na kresťanstvo. Borivojovu ranu
         pozorne zaviazali. Hneval sa na seba, lebo si myslel, že ju dostal pre neprimeranú obranu.
         — Bránil som sa podľa Pakúzia, nie podľa Symmacha. Poslúchal som chudáka Strojmíra. No však
         sa to zahojí, — i usmial sa trochu mdlo, lebo tiež bol stratil hodne krvi. Ťažko ranených,
         ktorým nebolo už pomoci, dobili bodnutím do srdca, a to priam tak Nemcov, ako i svojich.
   </p>
   <p>
    Podľa vojnových zvykov tých čias zajatí patrili víťazom. Mohli s nimi nakladať podľa
         svojej vôle: mohli ich pobiť, zotročiť alebo pustiť za výmenu na slobodu.
   </p>
   <p>
    No Svätopluk, ktorému záležalo na tom, aby si Nemcov ešte neurobil nepriateľmi, ba
         naopak, aby si ich získal, potreboval ich pre svoje ciele a pustil Keulinga a všetkých
         zajatých na slobodu, ako povedal, za náhradu zajatých Slovenov. Keuling mu ďakoval, ako
         vedel, posunkami. Prichodilo mu neslýchanou i u kresťanov, nie to u pohanov, zriedkavou
         šľachetnosťou odpustiť premoženému lúpežníkovi, ba čo viac, ešte ho obdariť. Svätopluk sa
         mu usmieval, mysliac si, že príde azda aj taký čas, keď bude môcť s Nemcami zachádzať podľa
         svojho srdca.
   </p>
   <p>
   </p>
   <p>
    Keď sa Svätopluk približoval so svojimi ľuďmi k táboru Frankov v háji, počuli zďaleka
         krik, plač a preklínanie. Keď vyšli na čistinku pri potoku, zazreli skoro nahých, len
         kadejakými zdrapmi šiat krytých mládencov a dievky, hoc do tuha poviazaných, boriť sa
         zubmi, nohami s chlapmi Krozovými, ktorí využili neprítomnosť Frankov a zúrili ani besné
         zvery proti svojim súkmeňovcom a nehanebne prznili dievky. Svätopluk ukázal svojim mužom
         rukou na Krozových ozbrojencov:
   </p>
   <p>
    — Odzbrojte a polapajte ich!
   </p>
   <p>
    Čo tí za krátky okamih urobili, tým viac, že si prekvapení zbrojnoši skoro bez odporu
         dali brať zbrane, vidiac kňaziča, na ktorom, hoc ho i neznali, pobadali, že je to človek
         privyknutý na to, aby sa jeho rozkazy naskutku splnili.
   </p>
   <p>
    — Rozviažte putá mládencom a dievkam! — rozkázal zase. Potom sa obrátil ku pohromade
         stojacim zbrojnošom Krozovým.
   </p>
   <p>
    — Kto je vaším vodcom?
   </p>
   <p>
    Vystúpil starší chlap so zarastenou a zvráskovanou tvárou a hľadel so zaťatým vzdorom na
         Svätopluka.
   </p>
   <p>
    — Ty si ich vodcom, aké ti meno?
   </p>
   <p>
    — Tuňa, syn Čumu, z kmeňa Blatnicov.
   </p>
   <p>
    — Ste Krozovi ľudia, čo robíte tu medzi Nemcami?
   </p>
   <p>
    — Vojvoda Kroza nás poslal sprevádzať Nemcov, aby ich naši neprepadli a neodobrali im
         riadne zobraté desiatky a dávky.
   </p>
   <p>
    — Keď ste videli, že sa bijeme s Nemcami, prečo ste neoslobodili zajatých a prečo ste
         nám neprišli na pomoc?
   </p>
   <p>
    Tuňa odvetil zanovito:
   </p>
   <p>
    — Nás poslal Kroza, aby sme boli na pomoci Frankom, a nie vám.
   </p>
   <p>
    — A zajatých prečo ste trýznili?
   </p>
   <p>
    — To sú Skalníci, máme proti nim krvnú pomstu, — zvolali viacerí zo zbrojnošov.
   </p>
   <p>
    Svätopluk pokrútil hlavou a zamračil sa:
   </p>
   <p>
    — Nemci sú vám milší ako títo vaši súkmeňovci?
   </p>
   <p>
    Zbrojnoši kričali:
   </p>
   <p>
    — Nemci sú nám milší. Skalníci nás ubíjajú, kde môžu. Skalníkov máme stále na krku,
         nemáme od nich pokoj!
   </p>
   <p>
    Slavomír, stojaci pri Svätoplukovi, zvolal:
   </p>
   <p>
    — Nešťastníci! Všetkých nás pobijú Frankovia, keď sa budeme ruť medzi sebou.
   </p>
   <p>
    Svätopluk im hrozil päsťou:
   </p>
   <p>
    — Pre biednu pomstu ničíte celý národ. Ste zradcovia, zaslúžite smrť!
   </p>
   <p>
    Tuňa predstúpil pred kňaziča:
   </p>
   <p>
    — Dobre, keď umrieť, tak umrieť. Ale my sme plnili rozkaz Krozu, nášho vojvodu. Toho
         trestaj, ak môžeš. Keby sme ho neboli poslúchali, bol by nás on usmrtil.
   </p>
   <p>
    — Kde je Kroza?
   </p>
   <p>
    — V horách, pri Turohlave, na honbe.
   </p>
   <p>
    — Hanebné je i to, že ste mučili a prznili bezbranných, umriete. — Obrátil sa k svojim
         mužom: — Pobite ich!
   </p>
   <p>
    Tuňa sa obrátil k svojim chlapom:
   </p>
   <p>
    — Zahyňme v boji, na nich! — i skočil na krk Slavomírovi, stojacemu pri ňom.
   </p>
   <p>
    Svätopluk ho úderom päste po hlave zrazil na zem. Zbrojnoši Tuňovi, poslúchnuc jeho
         rozkaz, vrhli sa na junač kňazičovu; zakrátko ležala čiastka z nich mŕtva na zemi. Keď to
         videl Svätopluk, zvolal:
   </p>
   <p>
    — Prestaňte! Dajte pokoj tým, ktorí ešte žijú!
   </p>
   <p>
    Z Tuňových zbrojnošov stáli na nohách ešte šiesti, ranení viac-menej všetci.
   </p>
   <p>
    — Chcete milosť? — spýtal sa ich Slavomír, hľadiac s otázkou na Svätopluka, ktorý mu
         kýval hlavou. Zbrojnoši mlčali, hľadiac, hlboko vydychujúc, na kňaziča.
   </p>
   <p>
    — Ste tuhí chlapi, vezmem vás medzi svojich junákov. Budete mi verne slúžiť?
   </p>
   <p>
    Jeden pevný zbrojnoš, tvrdých čŕt v tvári, z ktorej, ako i z pleca krvácal, predstúpil
         pred Svätopluka.
   </p>
   <p>
    — A kto si ty, aby sme vedeli, komu sa vzdávame a či ťa môžeme poslúchať?
   </p>
   <p>
    Slavomír, ukazujúc na kňaziča, riekol slávnostne:
   </p>
   <p>
    — Náš pán je knieža nitrianske, Svätopluk, synovec Rastislava.
   </p>
   <p>
    Zbrojnoš zvolal:
   </p>
   <p>
    — Svätopluk je v ďalekých krajinách.
   </p>
   <p>
    — Teraz sa vrátil. Však už pocítili jeho päsť i Frankovia a pocítili ste ju i vy. A
         dopadne ťažko na každého zradcu, — odvetil Slavomír.
   </p>
   <p>
    Zbrojnoš sa obzeral po svojich druhoch, boli dokaličení, ale nehľadel z nich strach ani
         pred utrpením, ani pred smrťou; kývali mu hlavou a rukami:
   </p>
   <p>
    — Svätoplukovi budeme slúžiť.
   </p>
   <p>
    — Dajte ruky na prsia: Svätoplukovi budeme verne slúžiť životom i smrťou! — vyzval ich
         zase Slavomír, položiac ľavú ruku na prsia a pravú na čelo.
   </p>
   <p>
    Za ten čas kázal Slavomír zobrať z pobitých brnenie a zbraň; vykopali veľké hroby a
         pochovali všetkých, Nemci i Sloveni, každý svojich.
   </p>
   <p>
    Keď boli nemecké mŕtvoly v otvorenej jame, vyšiel spomedzi stromov dosiaľ sa tam
         skrývajúci nemecký kňaz a požehnal mŕtvoly Nemcov pred zasypaním. O slovenské mŕtvoly sa
         nestaral, hoci boli Krozovi a Svätoplukovi zbrojnoši pokrstení, lebo ich nepovažoval za
         kresťanov; jedine krst a platenie desiatkov nestačilo na to, aby boli — podľa jeho
         presvedčenia — súci na večné spasenie.
   </p>
   <p>
    Veď o apoštolovaní Nemcov medzi Slovanmi povedal ich vlastný dejepisec: „Nulla de
         christianitate fuit mentio, sed tantum de pecunia.“
    <sup>
     [
     <a class="footnote" href="#ftn.id2581389" name="id2581389">
      34
     </a>
     ]
    </sup>
   </p>
   <p>
    Medzi riekami Nitrou a Hronom bolo hodne lesov a močiarov; najmä brehy hadiacej sa Nitry
         boli močaristé, pozarastané vysokým rákosím a trsťou. Na týchto priestranstvách sa
         zdržiavali i zubry, ktorých radi honili Sloveni nielen pre nebezpečnú zábavu, ktorú
         poskytovala taká poľovačka, ale i pre výdatnú korisť.
   </p>
   <p>
    Páni, ktorí museli tráviť čas poľnými a inými hospodárskymi prácami, vďačne si pestrili
         jednotvárny život rozličnými honbami. Nechýbalo ešte vtedy vlkov, medveďov, diviakov a
         zubrov a poľovačka na tieto silné a divé tvory bola so súdobými začiatočnými zbraňami často
         ešte nebezpečnejšia ako sama vojna.
   </p>
   <p>
    Vojvoda Kroza, usporiadajúc si svoj obchod s Keulingom — za každú oddanú mu slovenskú
         hlavu dostal zlatý peniaz s hlavou franského kráľa — vyrazil so svojou družinou na lov
         zubrov. Zunovalo sa mu vysedávať na svojom zámku, ktorý veľkým otročením a vykorisťovaním
         svojho kmeňa a otrokov vystavil z kameňa podľa nemeckého vzoru na zráznom vŕšku.
   </p>
   <p>
    Už tretí deň sa potĺkal so svojimi ľuďmi po lesoch a močiaroch a niekoľko ulovených
         zubrov a diviakov boli odoslali do zámku. Štvrtého dňa ráno, keď slnce začalo premáhať
         temnotu dubového lesa, v ktorom ohromné pne držali listnatý pokrov sťa stĺpy v kamennom
         chráme, stál Kroza s dvoma mužmi v húštine a vyzeral na obďaleč sa pasúcu rodinu zubrov.
         Veľký, mohutný býk obchádzal kravu a harcujúce teľa a vše oprúc sa o pevné, do zeme zaryté
         predné nohy, ňuchal okolo seba a ticho zabučal, akoby robil tichú poznámku svojej samici.
         Popásajúca sa krava, potrasúc ohromnou hlavou, pozrela na teľa a skučavými hlasmi ho
         láskala.
   </p>
   <p>
    Kroza poskočil a vyhodil s napružením celého tela kopiju na býka; jeho mužovia ho
         nasledovali a vyhodili tiež svoje zbrane. Krozova kopija sa zaryla býkovi pod lopatku,
         jedna z kopijí, čo hodili chlapi, udrela mu do čela a odskočila od neho ako od balvana a
         kopija, ktorú hodil druhý sluha, prešla teľaťu prsami a usmrtila ho. Krava ho oňuchávala a
         bučala žalostne. Býk však zúrivo potriasol ohromnou hlavou a rozbehol sa divo smerom ku
         Krozovi a jeho ľuďom, ktorí všetci so zimničným chvatom vyhodili na býka ešte po kopiji,
         ale ho len nepatrne pošramotili. Býk bol len na desať-dvanásť krokov od ohromených chlapov,
         keď spoza stromu, popred ktorým zaskakoval ozrutný zver, vyskočil vysoký muž s holým mečom
         a zaťal mu bleskurýchlo do zadnej nohy nad kolenom. Býk zaručal, urobil ešte dva skoky a
         zvalil sa na zem; vyskočil však znovu a urobiac zase na troch nohách dva-tri skoky, spadol
         zase. Vtom sa vyrojilo z lesa niekoľko ozbrojencov, ktorí dobili na zemi zvíjajúceho sa
         zvera. Muž, ktorý bol býkovi preťal nohu, nezúčastnil sa dobíjania zubra; keď mu raz zaťal
         do kolena, vrátil sa naspäť na miesto, z ktorého bol vyskočil.
   </p>
   <p>
    Kroza bol silný muž stredného veku, jeho nervy boli zo železa, ale keď videl ozoru valiť
         sa na seba, ktorej obrániť sa nemal možnosti, jednako sa len zatriasli kolená pod ním. To
         vedel, že mečom alebo nožom ju neurobí tak bezvládnou, že by mu nemohla ťažko ublížiť. A
         jednako, keď videl zubra váľať sa po zemi, bolo jeho srdce ešte ťažšie, ako keď sa hnal
         oproti nemu. V mužovi, ktorý preťal zverovi koleno, poznal Svätopluka a vedel, že z lesa sa
         vyrojivší zbrojnoši sú jeho ľudia a že je beznádejne odrezaný od svojich.
   </p>
   <p>
    Poobzeral sa, a keď videl, že je obkľúčený junákmi kňaziča, vydýchol hlboko a pošiel
         rýchlym krokom smerom k stromu, za ktorým tušil Svätopluka. Tento, vidiac sa blížiť
         vojvodu, predstúpil a čakal ho, pričom mu potrhával záhadný úsmev pol tváre. Kroza sa
         poklonil hlboko:
   </p>
   <p>
    — Vítam ťa doma, knieža, a klaniam sa svojmu pánovi!
   </p>
   <p>
    Svätopluk ukázal prstom naň:
   </p>
   <p>
    — Tak ty si Kroza, kmeť a vojvoda Blatnicov, ty si priateľ Nemcov a predávaš svojich
         rodákov nepriateľom pod zámienkou uvádzania kresťanstva. Čože, nenávidíš svoj rod, milší sú
         ti cudzí ako svoji? Milší ti je kresťan ako tvoj brat? — I vzal svoj meč a povyťahoval ho z
         pošvy.
   </p>
   <p>
    Kroza sa zamračil a sčervenal v tvári:
   </p>
   <p>
    — Plním rozkazy Rastislava a jeho radcov, obetujem malú čiastku, aby som zachránil
         celok.
   </p>
   <p>
    — Tvoji priatelia pod vedením rytiera Keulinga prepadli i mňa a mojich ľudí. Museli sme
         im vyceriť zuby, aby sme sa im ubránili. Kroza, draho platíš za nemecké priateľstvo. Koho
         poslúchaš? Kojatu?
   </p>
   <p>
    — Holeš nemá vládu nad nami, tak koho iného?
   </p>
   <p>
    Svätopluk pristúpil ku Krozovi a chytiac odstupujúceho za rameno, viedol ho so sebou z
         kruhu obstavších ich mužov, nahol sa nad neho a hovoril mu ticho:
   </p>
   <p>
    — Už som sa dozvedel mnoho. Hovor mi pravdu na moje otázky. Daj pozor, aby si neluhal,
         lebo hráš sa so svojím životom. Kto je pánom v Nitre?
   </p>
   <p>
    Kroza pozrel Svätoplukovi do tváre a potom hľadel na zem:
   </p>
   <p>
    — Pánom v Nitre je Kojata.
   </p>
   <p>
    Svätopluk stisol pery a mlčal chvíľu.
   </p>
   <p>
    — Tak všetci moji vojvodovia držia s Kojatom?
   </p>
   <p>
    — Viac-menej všetci. Kojata vládze Rasticom, teba tu nebolo, Holeša podporujú len traja
         kmeti, i to len pod rukou.
   </p>
   <p>
    — Ty držíš s Kojatom?
   </p>
   <p>
    — Teba tu nebolo, držal som s ním.
   </p>
   <p>
    — Ty si Nemec, bol si roky v Nemecku, ty preto držíš s ním.
   </p>
   <p>
    — Od Nemcov by sme sa mohli mnoho naučiť. Ak sa nenaučíme, ovládnu nás.
   </p>
   <p>
    — Máš pravdu. Naučíme sa. Ale preto nemusíme dávať svojich do nemeckého otroctva. Koľko
         ľudí máš pohotove vyzbrojených?
   </p>
   <p>
    Kroza rozmýšľal chvíľu:
   </p>
   <p>
    — Okolo päťsto.
   </p>
   <p>
    — Za aký čas by si ich mohol zvolať sem čím najrýchlejšie?
   </p>
   <p>
    — Za tri dni môžu byť tu.
   </p>
   <p>
    — Pošli okamžite poslov po nich.
   </p>
   <p>
    — Musím ísť sám do zámku, aby som urobil potrebné poriadky.
   </p>
   <p>
    — Do zámku ťa nepustím!
   </p>
   <p>
    — Knieža, ty mi nedôveruješ? — spýtal sa Kroza s dobre hraným údivom.
   </p>
   <p>
    — Môžem ti dôverovať? Povedz sám, či môžem? Tvoju silu môžem použiť, len keď teba držím
         v moci.
   </p>
   <p>
    — Presvedčíš sa o mne, že ti chcem verne slúžiť, už aj preto, lebo si mi zachránil
         život.
   </p>
   <p>
    Svätopluk sa usmial:
   </p>
   <p>
    — Tak hovorí každý, keď ho držíme v hrsti. Zavolaj svojich ľudí a rozpošli ich po
         zbrojnošov.
   </p>
   <p>
    Kroza zatrúbil na rohu, visiacom mu na pleci. Vyludzoval z nástroja zvláštnu áriu,
         krútiac sa pritom na všetky strany. Svätopluk zvolal svojich junákov — bolo ich všetkých
         spolu z osemdesiat — a dal ich vodcom ticho pokyny, ktoré plnili naskutku, lebo bolo vidno
         plánovitý pohyb medzi ich ľuďmi, ktorí sa z najväčšej čiastky rozišli po čatách. Okolo a v
         blízkosti Svätopluka, ku ktorému prišiel i Slavomír, zostalo len päť-šesť chlapov.
   </p>
   <p>
    Za krátky čas začali prichodiť po jednom, po dvoch Krozovi druhovia z honby. Už všetci
         vedeli, že je tu knieža a Kroza že je v jeho moci. Na nejaký odpor nemohol ani jeden
         pomyslieť, lebo ich nebolo toľko, že by boli mohli vzdorovať mužstvu kňazičovmu, a preto
         prichádzali všetci priateľsky, akoby im jeho príchod spôsoboval veľké potešenie.
   </p>
   <p>
    Zostali v lese štyri dni a za ten čas sa Svätopluk stačil vyzvedieť od svojich zajatcov
         všetko, čo potreboval, aby mal čistý obraz o položení svojho kniežatstva a terajších
         pomeroch ríše Rasticovej. Bolo v nej mnoho v najväčšom neporiadku a úpadku. Veľký knieža
         Rastislav mal tú najlepšiu vôľu urobiť všetko pre blaho svojej krajiny, ale nemal na to
         moc. Nevedel ovládať a spojiť ľudí zdanlivo mu oddaných a nevedel si rady s nemeckým
         plienením a vydieraním rozličných dávok. V obďalečných krajoch sa vojvodovia pridávali k
         susedným ríšam, ťahali ku Poliakom, Čechom a Bulharom. Rastic cítil, že mu Nemci kladú nôž
         na hrdlo, a jednako nevládal sa tak zozbierať, aby mal výhľad ich odraziť. Nevedel si inej
         rady ako platiť Nemcom tribút
    <sup>
     [
     <a class="footnote" href="#ftn.id2581750" name="id2581750">
      35
     </a>
     ]
    </sup>
    a trpieť ich plen, podnikaný pod rozličnými zámienkami už aj preto, že sa im
         viac kmeťov nevzpieralo, či už z nedbanlivosti, či zo ziskuchtivosti, podobne aj Kroza. Ale
         aj Svätoplukovo terajšie postavenie bolo nadmieru ťažké. Počas jeho neprítomnosti použili
         jeho nepriatelia všetky možné prostriedky, aby ho v jeho kniežatstve znemožnili. Divil sa,
         že sa Holeš vedel medzi nimi udržať. Jeho celá terajšia moc pozostávala z osemdesiatich
         ozbrojencov a niektorých mu potajomne oddaných kmeťov, ktorí boli však roztratení, takže im
         bolo skoro nemožné sa spojiť a vystúpiť spoločne. Na Rastica sa nespoliehal, vedel, že je
         pod vplyvom neprajných mu radcov. A tak mu v tú chvíľu záležalo mnoho na tom, aby si získal
         Krozu.
   </p>
   <p>
    Ale s tým to šlo ťažko. Štvrtého večera, čo boli v lese, povedal mu Slavomír, že počul
         od jedného z Krozových chlapov, ktorých boli zajali, že sa už zišli Krozovi zbrojnoši a s
         jeho vedomím mienia napadnúť v noci Svätoplukových ľudí, vyslobodiť svojho vojvodu a ak
         možno, zajať kňaziča.
   </p>
   <p>
    Svätopluk kázal zavolať Krozu. V háji bola malá čistinka, skrsnuvšia tam vývratom
         obrovského duba, ktorého konáre boli odhnili. Svätopluk sedel na kmeni, okolo neho stáli
         vodcovia jeho čiat a Slavomír.
   </p>
   <p>
    — No, Kroza, ako si spokojný s počtom svojich chlapov? Koľko sa ti ich zišlo?
   </p>
   <p>
    Kroza si utrel od rýchlej chôdze spotené vysoké čelo:
   </p>
   <p>
    — Zišlo sa ich skoro päťsto.
   </p>
   <p>
    — Spoľahliví ľudia a dobre vyzbrojení? Sú všetci pohromade, či sú rozostavení?
   </p>
   <p>
    Svätopluk vedel dopodrobna, kde stoja.
   </p>
   <p>
    — Sú všetci pohromade pod Vlčou skalou.
   </p>
   <p>
    Svätopluk vedel, že sú na pätoro rozdelení.
   </p>
   <p>
    — Myslíš, že sú verní svojmu kniežaťu?
   </p>
   <p>
    Kroza položil ruku na srdce:
   </p>
   <p>
    — Tak ako ja sám.
   </p>
   <p>
    — Na koľko dní majú so sebou potravy?
   </p>
   <p>
    — Na štyri; koľko treba, kým dôjdeme do Nitry.
   </p>
   <p>
    — Tak to je dobre. — Svätopluk vstal a zase sa hral so svojím mečom:
   </p>
   <p>
    — Kroza, kto sa však bojí, je ukrutný. Ukážem ti, že nie som ukrutný, lebo sa so svojimi
         osemdesiatimi chlapmi nebojím ani teba, ani tvojich päťsto chlapov! Choď, si voľný! — Môžeš
         ísť i so svojimi starostami ku svojim a môžete nás v noci napadnúť, ak sa opovážite
         napadnúť svoje knieža!
   </p>
   <p>
    Kroza vyhodil hlavou ako bujný kôň, keď ho trhnú za uzdu.
   </p>
   <p>
    — Ako to myslíš, že by som ťa ja so svojimi ľuďmi chcel v noci napadnúť?
   </p>
   <p>
    — Chceš ma! Lužeš, že sú tvoji ľudia pod Vlčou skalou; lužeš, že máte potravu na štyri
         dni. Choď z mojich očí, medzi nami nech je boj na život a na smrť! Mohol by som vás dať
         teraz pobiť, teba s tvojimi zákerníckymi starostami, mám vás v moci, ale ja sa vás nebojím
         ani ako nepriateľov na slobode.
   </p>
   <p>
    Junáci Svätoplukovi vytrhli meče a skričali oduševnene:
   </p>
   <p>
    — Chvála ti, knieža! Život a smrť za teba! Všetkých pobijeme! — I urobili pohyb, akoby
         sa chceli vrhnúť na Krozu a jeho ľudí.
   </p>
   <p>
    Svätopluk zvolal hromovým hlasom:
   </p>
   <p>
    — Pokoj, junáci!
   </p>
   <p>
    Kroza stál chvíľu so sklonenou hlavou, mädlil rukami a prestupoval z nohy na nohu.
         Napokon sa hodil pred Svätoplukom na kolená:
   </p>
   <p>
    — Pravdu máš, knieža! Chceli sme ťa prepadnúť. Neverili sme tvojej milosti, lebo ty ju
         nemáš k svojim nepriateľom. Ale teraz vidíme, že veľká je tvoja duša a že vieš tak
         odpúšťať, ako vieš udatne bojovať.
   </p>
   <p>
    Kroza vyskočil na nohy a zdvihol ruky a tvár k nebesiam:
   </p>
   <p>
    — Či kresťanský, či náš pohanský boh nech nemá so mnou milosti, ak ti od tejto chvíle
         verne neslúžim i životom, i smrťou!
   </p>
   <p>
    Svätopluk pozrel ostro na Krozu a potriasol mu ruku:
   </p>
   <p>
    — Verím ti, vojvoda, ale i ty ver, že sa nesklameš vo mne. Odteraz si mojím dôverným
         druhom, nebudem mať tajomstvo pred tebou.
   </p>
   <p>
    Svätopluk si bol umienil, že keby sa Kroza nebol k nemu pridal, bol by ho dal i s jeho
         ľuďmi pobiť.
   </p>
   <p>
    Za nedlhý čas sa zišlo všetko mužstvo Krozovo a spojilo sa s junákmi Svätoplukovými.
         Zakrátko sa spriatelili, len starosta Hnevsa, starší, plešivý muž s vyčnievajúcimi hornými
         zubmi a riedkou plavou bradou, chodil po skupinách chlapov a búril proti kňazičovi. Nájdu
         sa vždy nespokojenci, ktorí vďačne poslúchajú zlé slová.
   </p>
   <p>
    Hnevsu ráno našli zaduseného v bahne, vyzerala z neho len príšerná hlava s vycerenými
         zubmi.
   </p>
   <p>
    Dal ho odpratať Kroza.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579721" name="ftn.id2579721">
        30
       </a>
       ]
      </sup>
      <span class="emphasis">
       <em>
        Frankovia
       </em>
      </span>
      — pôvodne skupina kmeňov v severozápadnej Germánii
               nad stredným a dolným Rýnom. Ich mená zjavujú sa okolo r. 235. Neskôr sa zjednotili a
               viedli boje s Rimanmi, ktoré postupne popri iných činiteľoch urýchlili rozklad ríše
               rímskej. Ríša franská za Karola Veľkého rozprestierala sa od Ebru až k Baltu, od
               Atlantického oceánu k Odre, Dunaju, Sáve a až k Jadranskému moru. R. 843 rozdelili si
               ju Ľudovít Nemec a Karol Lysý. Veľríša franská sa vtedy rozpadla.
     </p>
    </div>
    <div class="footnote">
     <p>
      <sup>
       [
       <a class="para" href="#id2580146" name="ftn.id2580146">
        31
       </a>
       ]
      </sup>
      <span class="emphasis">
       <em>
        Wiching
       </em>
      </span>
      — nemecký duchovný hodnostár, ktorého vymenoval pápež
               Ján VIII. za nitrianskeho biskupa. Bol exponentom nemeckej politiky a odporcom
               Metodovým. Na jeho podnet neskôr vypovedal Svätopluk Metodových žiakov z Veľkej
               Moravy.
     </p>
    </div>
    <div class="footnote">
     <p>
      <sup>
       [
       <a class="para" href="#id2580389" name="ftn.id2580389">
        32
       </a>
       ]
      </sup>
      <span class="emphasis">
       <em>
        Koceľ
       </em>
      </span>
      — knieža blatenský, nastúpil po smrti svojho otca r.
               861. Jeho územie zaberalo celú dolnú Panóniu. Sídelným mestom bol hrad Blatno.
     </p>
    </div>
    <div class="footnote">
     <p>
      <sup>
       [
       <a class="para" href="#id2580474" name="ftn.id2580474">
        33
       </a>
       ]
      </sup>
      <span class="emphasis">
       <em>
        kráľ Ľudovít
       </em>
      </span>
      — nemecký cisár Ľudovít II. (825 — 875), syn
               Lotara I. Vládol od r. 842. Viedol dlhé vojny so Saracénmi a Slovanmi.
     </p>
    </div>
    <div class="footnote">
     <p>
      <sup>
       [
       <a class="para" href="#id2581389" name="ftn.id2581389">
        34
       </a>
       ]
      </sup>
      <span class="emphasis">
       <em>
        Nulla de…
       </em>
      </span>
      — (lat.) O kresťanstve nebola ani zmienka, ale iba
               o peniazoch.
     </p>
    </div>
    <div class="footnote">
     <p>
      <sup>
       [
       <a class="para" href="#id2581750" name="ftn.id2581750">
        35
       </a>
       ]
      </sup>
      <span class="emphasis">
       <em>
        tribút
       </em>
      </span>
      — (lat. tributum) pôvodne u Rimanov priama mimoriadna
               daň. U podmanených panovníkov to bola ročná dávka, ktorú platili v podobe peňažitej i
               v naturáliách.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2582010">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nitranci boli z najväčšej čiastky oddaní Kojatovi. Keď videli prevrat, ktorý sa stal,
         pristúpili bez ďalšieho váhania zasa k svojmu kniežaťu a boli zaň práve tak oduševnení, ako
         ho zdanlivo nenávideli, keď ho nebolo v meste.
   </p>
   <p>
    Keby Svätopluk bol prišiel do svojho sídla opustený, alebo len s niekoľkými
         sprievodcami, neboli by možno Nitranci váhali ho chytiť a vydať Kojatovi. Ale keď prišiel
         na čele silného vojska, kričali mu na chválu, núkali mu svoj život a smrť a uctili ho, ako
         to dovoľovala ich chudoba. Okrášlili svoje prachom zapadnuté uličky lipovými a dubovými
         konármi a urobili mu slávobrány také, akým ich núdza naučila: na dlhé týky previazali
         motúz, na ktorý pripevnili pestré, vyšívané šatky a stuhy. Túto spravu držali šumné
         dievčatá z dvoch strán ulice nad prechádzajúcim kniežaťom.
   </p>
   <p>
    Už pred mestom čakal Svätopluka veľký zástup sviatočne vyobliekaného ľudu, pred ktorým
         stál Holeš s pohlavármi a starostami. Ponúkli ho chlebom a soľou a starý bradatý starosta
         ho privítal, vyslovujúc radosť svoju a obyvateľstva, že sa zdravý a silný vrátil ich
         milovaný knieža.
   </p>
   <p>
    Ale Svätopluk neveľmi počúval na starostu a aj jeho privítanie odbavil dosť krátko.
   </p>
   <p>
    Bokom od chlapov stáli ženy, napredku skvelo vyobliekané a vyšperkované, a medzi nimi
         musela napadnúť šatstvom i držaním, ale najmä krásou postavy mladá žena s pobelavými
         vlasmi, so zlatým leskom ružovej tváre a nápadne veľkých a výrečných očí; na čele mala
         emailový, zlatom vrúbený diadém. Z uší jej až na plecia viseli náušnice s ťažkými
         mnohofarebnými drahokameňmi, okrúhle silné ramená jej obopínali hadovité náramky, na dlhých
         hladkých prstoch sa jej skveli prstene; bohato vyšívaný biely plášť držali krásne
         vypracované sponky.
   </p>
   <p>
    Krásna žena nespustila oči zo Svätopluka, ktorý tiež pobadal i medzi ostatnými veľmi
         peknými ženami vynikajúcu krásavicu. Zdala sa mu známou. Ale nútený počúvať starostovu reč,
         nemohol jej venovať takú pozornosť, ako by si bol veľmi želal. Medzi odpoveďou mu razom
         zišlo na um, že prekrásna žena je Jarslava, manželka Holešova. Ako sa vyvinula za ten čas,
         čo ju nevidel! Čo sa stalo z pekného, ale jednako nie tak nápadného dievčaťa. Však sa
         vyrovná i najúchvatnejším sochám, ktoré videl v Byzanci. Ako ho tie oči privítali, ako sa
         jej trasú tie bujné červené pery. Jej srdce je zaiste rozbúrené a jeho srdce, ktoré sa
         nepohne tak ľahko, je podivne stiesnené. Hneď potom ho nadišla vlna radosti, že potrebuje
         len ruku vystrieť a jeho je najkrajšia zo žien, ktorú videl a obraz ktorej ho neprestal
         sprevádzať.
   </p>
   <p>
    Keď zasa pozrel na ňu, po odpovedi, ktorú dal starostovi, hovoril mu nielen jej lesklý
         zrak, ale i okúzľujúci úsmev a živé kývanie ramien, že sa jej city k nemu nepremenili a že
         keď ho vidí, zase sa splnila jej najvrelšia túžba.
   </p>
   <p>
    Svätopluk sa obrátil ku Holešovi a oblapil ho; vzal ho pod rameno a kráčal s ním a
         Krozom na čele sprievodu na Zobor, do hradu. V hlavnom dvore hradu sa knieža odlúčil od
         sprievodu a vošiel s pohlavármi do veľkej otvorenej predsiene. Tu stála s druhými ženami
         Jarslava a všetky sa poklonili kňazičovi, zložiac ramená na prsiach.
   </p>
   <p>
    Krásna Jarslava zbledla, čarovný úsmev zmizol jej z tváre, lebo pohľad Svätoplukov,
         stretnuvší sa s jej očami, bol taký nemý, jeho trochu prižmúrené oči jej nič nehovorili,
         ani len záblesku poznania nebolo v nich! Prešiel popred ženy len s ľahkým kývnutím hlavy a
         stratil sa so Slavomírom a Holešom v jednej svetlici, kým ostatní pohlavári vošli do
         dvorany, v ktorej bola pripravená hostina pre nich.
   </p>
   <p>
    Holeš býval v hrade a Jarslava po rozchode odišla do svojho príbytku so sprevádzajúcimi
         ju dvoma spoločnicami, ktorým bola nápadná, ako sa im zdalo, neodôvodnená strnulosť ich
         panej. Hľadela im do očí, pričom bolo vidno, že sa nedíva na ne, hovorila jednoslabične a
         bolo vidno, že nemyslí na to, čo hovorí. Jarslavina duša nikdy nebola takým spôsobom
         vzrušená ako teraz. Celý jej život bol vybudovaný na jej láske ku Svätoplukovi, všetky jej
         túžby, sny boli deliť sa s ním nielen o jeho lásku, ale i o jeho vládu. Chcela panovať za
         každú cenu, chcela byť povýšená nad všetky ženy, rezalo jej do duše, keď sa mala pred inou
         ženou pokloniť. A muža chcela mať toho najsilnejšieho a najmohutnejšieho i dušou i telom. A
         takým sa jej zdal Svätopluk. Jediný medzi všetkými. Pri starostovej reči sa jeho oči
         vhĺbili do jej očí a zdalo sa jej, že je už jej ten mocný sveta tohto, ktorému by bola tak
         vďačne konala všetky, hoc i otrocké služby za to, že ju pozdvihol k sebe. Radostný blesk
         otriasol celé jej telo do základov. A zrazu — aká premena! Zdalo sa jej, že všetka jej
         nádej zaraz zmizla naveky. Žiaľ a hnev zúril v nej. Príduc do svojich izieb, trhala zo seba
         šperky, skvostné šaty a hádzala ich bez rozmyslu, kde prišlo. Jej spoločnice s údivom
         hľadeli na ňu a zbierali za ňou rozhádzané skvosty.
   </p>
   <p>
    Hodila sa skoro nahá na svoje lôžko a zatnúc zuby, hľadela zúfalo na povalu siene.
   </p>
   <p>
    Zo zamotaného klbka myšlienok pomaly vychytávala vedúcu niť: Svätopluk ju ľúbi, ale jeho
         láske v ceste stojí jej muž, Holeš.
   </p>
   <p>
   </p>
   <p>
    Svätopluk vošiel s Holešom a Slavomírom do svojej izby, v ktorej najradšej býval. Vojdúc
         obzrel sa po nej a vyzrel oknami na ďaleké Inovecké vŕšky. Videl lenivo tečúcu, hadiacu sa
         Nitru a obrátiac sa do izby, pozdravil očami jej vyrezávané, drevené, pestro zamaľované
         stĺpy v stenách a kobercami a medvedími kožušinami pozakrývané stolice a lôžka. Oči mu
         prebehli zbraňami, povešanými na jednej stene, nechýbala ani jedna.
   </p>
   <p>
    — Ach, doma som, milí moji! Aké milé sú mi moje drevené stĺpy a sošky, ľúbeznejšie sú
         ich škaredé tváre ako blýskavé krásy, od ktorých sme ušli.
   </p>
   <p>
    Holeš a Slavomír usmievajúc sa hľadeli na knieža.
   </p>
   <p>
    — Doma nám najlepšie! — zvolal Slavomír. — Tu je sladká i práca, i bieda.
   </p>
   <p>
    — A naše ženy sú krajšie ako všetky na svete! Holeš, aká je utešená tvoja Jarslava! Ani
         ich bohyňa krásy a lásky nie je krajšia ako ona, — riekol Svätopluk so závistlivým obdivom.
   </p>
   <p>
    Holeš sa spokojne usmial:
   </p>
   <p>
    — Milujem ju a ona mňa, šťastie a spokojnosť skrásňuje.
   </p>
   <p>
    Svätopluk pocítil silné bodnutie do srdca. „Ona ho miluje,“ pomyslel si. Trhol hlavou a
         hodiac sa na kreslo, pokryté čiernou medveďou kožou, vystrel svoje silné nohy a ramená a
         vzdychol:
   </p>
   <p>
    — Ach, doma sme, doma. — Podumal. — Tak, teraz ide práca. Tá skutočná, do živého tnúca a
         o život hrajúca práca. Okolo nás horí, nesmieme zaháľať. Holeš, rozpovedz, ako stojíme, čo
         sa dialo počas našej neprítomnosti?
   </p>
   <p>
    Holeš bol ešte mladý, štíhly muž s vysokým čelom; na jeho postave bolo vidno, že mu je
         milšie rozmýšľať ako telesne pracovať, lebo bol súmerných, ale slabých údov. Aj jeho tvár
         bola chudá, bledá a pohyblivá, meniaca veľmi ľahko výraz; nosil krátko ostrihané,
         tmavohnedé fúzy nad pekne a ostro vykrojenými perami.
   </p>
   <p>
    Slavomír stál s ramenami skríženými na prsiach, podopierajúc si jednou rukou bradu, a
         počúval pozorne. Knieža mu ukázal rukou na stolicu:
   </p>
   <p>
    — Sadni si!
   </p>
   <p>
    Slavomír kývol hlavou, priblížil sa ku stolici, ale s takým záujmom počúval, čo rozpráva
         Holeš, že si zabudol sadnúť.
   </p>
   <p>
    Holeš predstúpil blízo ku Svätoplukovi a hovoril tak ticho, že ho obidvaja len vtedy
         rozumeli, keď pozorne naslúchali:
   </p>
   <p>
    — Vieš, kňazič, že Kojata ušiel do Nemecka ešte pred tvojím odchodom. Ale ako si
         odišiel, prišiel o tri dni naspäť na znak toho, že tu mal ľudí, ktorí ho o všetkom
         upovedomovali. Šiel rovno k Rastislavovi a majúc ľahkú prácu, lebo druhých radcov nebolo,
         ktorých záujmy by sa boli s jeho záujmami križovali — skoro všetci do jedného mecha duli
         proti tebe — nahuckal ho, že sa ty chceš od neho odtrhnúť a pomocou Nemcov zaistiť si
         vládu.
   </p>
   <p>
    Svätopluk sa zamračil:
   </p>
   <p>
    — Nuž a čo, však on, Kojata, hľadal nemeckú pomoc a on im pomáha zbíjať!
   </p>
   <p>
    — Pravdaže, — odvetil Holeš, vytiahnuc obrvy dohora, — práve to je ten fígeľ, že on sám
         slúžil Nemcom a zvaľoval to na teba. Lenže presvedčil Rastica, že on ich klame, aby získal
         čas, ale ty si im oddaný úprimne.
   </p>
   <p>
    Slavomír kývol hlavou:
   </p>
   <p>
    — Zdá sa, že vo veci je to, že Nemci sú u nás takými pánmi, že či úprimne, či klamúc
         ich, musíme držať s nimi.
   </p>
   <p>
    — No a čo je vlastne jeho cieľ, čo chce dosiahnuť? Najskôr chcel dostať Nitru, — riekol
         opovržlivo kňazič.
   </p>
   <p>
    Holeš mu bystro prisvedčil:
   </p>
   <p>
    — Tak je, on chcel tvoje kniežatstvo. Preto si nadchádzal tvojich kmeťov a vojvodov.
         Vieš, že ľudia konajú z bázne, zo ziskuchtivosti alebo z ľahkomyseľnosti. Medzi tvojimi
         kmeťmi sú len dvaja oddaní ti z príchylnosti. Ostatných musíš viesť za ich slabosti sťa
         býka za nosom pretiahnutú obrúčku. Viedol som ich, ako som vedel, že sa aspoň nepostavili
         proti mne, zasievajúc nedôveru medzi nimi. Ani jeden neveril druhému a tak sa nevedeli
         zraziť ku vážnejšiemu podujatiu proti sebe. Dozvedel som sa, že si prišiel a že si s
         Krozom, i upovedomil som všetkých, že Kroza tiahne s tebou, a keďže si tohto vážia, pridali
         sa k tebe skoro všetci.
   </p>
   <p>
    Svätopluk pokýval uspokojene hlavou:
   </p>
   <p>
    — Ostatok viem všetko. Čo si urobil, to si krásne urobil. — Potom hľadel zamračene na
         podlahu, opierajúc sa rukami o operadlá stolice. Nebolo mu milé, že mu práve Holeš urobil
         takú veľkú službu, hlavou mu stále prebleskovala postava a vábna tvár Jarslavy. Vzdychol a
         potriasol hlavou, akoby sa chcel okamžite tých mnohých myšlienok zbaviť.
   </p>
   <p>
    — Čo myslíte, možno sa na tých kmeťov a vojvodov spoliehať?
   </p>
   <p>
    Slavomír potriasol hlavou:
   </p>
   <p>
    — Len kým ich držíš v rukách.
   </p>
   <p>
    Holeš riekol len toľko:
   </p>
   <p>
    — Na troch-štyroch áno, ale aj s tými musíš vedieť zachádzať.
   </p>
   <p>
    Svätopluk vyskočil zo stolice:
   </p>
   <p>
    — Hrom do toho, že musíme s nimi šetrne zachádzať, keďže tak súvisia so svojimi kmeňmi,
         idúcimi za nimi ako ovce za baranmi! Ale prídu iné časy!
   </p>
   <p>
    Slavomír i Holeš sa otázne dívali na knieža.
   </p>
   <p>
    — Musia prísť, ináč zahynieme. Musíme mať takú železnú obruč, ktorou spojíme celú
         krajinu, ináč sa rozpadne.
   </p>
   <p>
    Holeš pozrel na kňaziča a stiahol hlavu medzi plecia:
   </p>
   <p>
    — Kto tú obruč ukuje a z čoho?
   </p>
   <p>
    Svätopluk mu vložil ruku na plece a stisol ho, až sa prehol:
   </p>
   <p>
    — My ju ukujeme! Naučili sme sa niečo i v Byzanci, však, Slavomír?
   </p>
   <p>
    — Naučili sme sa mnoho, ale neviem, na čo myslí knieža, lebo má nielen jednu myšlienku v
         hlave.
   </p>
   <p>
    Slavomír potiahol Holeša za rukáv:
   </p>
   <p>
    — Knieža sa mohol stať byzantským cisárom. Ozaj, čo ho ťahalo do našej biedy a do našich
         starostí?
   </p>
   <p>
    Svätopluk, zastávajúc, prešiel v zamyslení po izbe a zastal pred Holešom.
   </p>
   <p>
    — Milší sú mi známi chudáci ako cudzí boháči. Majú starosti i Byzantínci. Čo sa mám biť
         za nich, keď sú mi práve tak cudzí ako Arabi, Peržania, Góti, Bulhari a ich iní
         nepriatelia? U nás poznám našich a poznám i Nemcov. Ich útlak cítim vo všetkých údoch, ich
         ruky nám na všetko siahajú, ich krajina nám ako múr odberá svetlo i dych. Natískajú nám
         novú vieru — uznáme, lepšiu, ako je staré pohanstvo — ale nie aby nás pozdvihli, ale aby
         nás zotročili a vykoristili. Oni chcú byť našimi kňazmi, nie aby nás voviedli do neba, ale
         aby nás opanovali.
   </p>
   <p>
    — Milšia je mi podľa svojho i bieda ako bohatstvo podľa nemeckej vôle, — riekol, —
         kývajúc hlavou, Slavomír.
   </p>
   <p>
    Holešovi sa rozpálila tvár:
   </p>
   <p>
    — Nedám svoj rod za nijaké náboženstvo!
   </p>
   <p>
    Svätopluk zaškrípal zubmi, zaťal päste a zašepkal zúrivo:
   </p>
   <p>
    — Neznesiem útlak, nebudem slúžiť horším, chcejúcim ma zotročiť; radšej zhyniem!
   </p>
   <p>
    Holeš i Slavomír zbledli, hľadiac na knieža, zatriasol nimi pocit, že ich drží v moci
         muž, ktorého vôľa je silná a nepoddajná ani osud.
   </p>
   <p>
   </p>
   <p>
    O niekoľko dní neskôr sedel v sieni, otvorenej z jednej strany do záhrady, Svätopluk s
         piatimi vojvodami, s Holešom a Slavomírom.
   </p>
   <p>
    Vojvodovia boli, podľa mienky Krozu a Holeša, zo všetkých najoddanejší kniežaťu. Sedeli
         pri veľkom, ťažkom dubovom stole, založenom rôznymi zbraňami a brnením.
   </p>
   <p>
    Radili sa o zriadení a upevnení správy, lebo všetci nahliadli, že moc kniežaťa nad
         kmeťmi a vojvodami je veľmi slabá. A zasa kmeťovia tiež nemali tak v moci svoje kmene, ako
         by bolo žiadúce. Vcelku všetko záviselo od oddanosti a dobrej vôle starostov oproti kmeťom
         a týchto oproti kniežaťu.
   </p>
   <p>
    Svätopluk, sediaci za vrchstolom, počúval skoro bez slova reči a dôvody vojvodov,
         navrhujúcich rôzne ustanovizne, ktoré však všetky mali za účel len upevnenie ich vlastnej
         moci. Holeš, ktorý rád a mnoho hovorieval, upozorňoval ich na nedostatky návrhov, takže
         napokon utíchli, nevediac sa na ničom uzniesť.
   </p>
   <p>
    Svätopluk hľadel chvíľu na vojvodov; ktorý z nich vydržal jeho pohľad, ktorý sklopil
         oči.
   </p>
   <p>
    — Nech rozloží Slavomír, na čom sme sa rozhodli, — riekol napokon, ukážuc prstom na
         neho, sediaceho mu oproti na druhom konci stola.
   </p>
   <p>
    Slavomír vstal pomaly a oprúc ruky o stôl, hovoril:
   </p>
   <p>
    — Od koho závisí sila ríše? Len od moci kniežaťa. Keď je knieža slabý, robia i domáci, i
         vonkajší nepriatelia s ríšou, čo chcú. Knieža musí byť silný. A silným ho robí jedine
         ozbrojená moc, ktorou vládne on sám. Poviete, že keď má silnú moc, môže potlačiť každého.
         To je pravda, ale musíte nahliadnuť, že by nebol múdry, keby potláčal i svojich priateľov a
         oddaných vojvodov. Naopak, musí mu záležať na tom, aby i jeho verní boli čím najsilnejší a
         najzámožnejší. Preto bude každý verne oddaný kniežaťu silnému omnoho mocnejší ako oddaný
         panovníkovi slabému. Knieža musí mať pevnú vojenskú moc, nad ktorou rozhoduje v prvom rade
         on sám, v druhom verne mu oddaní vojvodovia. My sme videli v Byzanci zriadenie vojsk také,
         že sa mu nevyrovná nijaké na svete. Nemecké je v porovnaní s ním len bublina, ktorú sfúkne
         dieťa. Keby mal knieža niekoľko byzantským podobných légií, pozostávajúcich z našich
         junákov a vedených kniežaťom a vami, nemeckého jarma by sme sa rýchle zbavili. Podívajte
         sa, aký je rozdiel medzi nemeckými, byzantskými a našimi zbraňami!
   </p>
   <p>
    Slavomír vzal zo stola drôtené košele, nemeckú a slovenskú, ako aj meče.
   </p>
   <p>
    — Vezmite tie ostatné zbrane, brnenia a poďte do záhrady, — riekol Svätopluk, chytiac
         krátky, silný grécky meč.
   </p>
   <p>
    Mužovia poslúchli a šli za kniežaťom, idúcim dnu do záhrady, kde na voľnom mieste bolo
         do zeme vbitých niekoľko dubových stĺpov, majúcich podobu mužského trupu. Obliekli, ako na
         chlapa, na stĺpy brnenie slovenské, nemecké, grécke a každý z nich ťal a bodal do nich
         mečom.
   </p>
   <p>
    — Hrom do toho, — zvolal Kroza, ktorý bol slovenským mečom ťal a bodal do gréckeho
         brnenia, od ktorého nástroj odskakoval a ani najmenej ho nepoškodil; potom obzrel meč, na
         ktorom boli štrbiny a hrot zahnutý.
   </p>
   <p>
    — Však to nie je železo, ale hlina. Čo s takým oružím!
   </p>
   <p>
    Svätopluk jedno za druhým ťal gréckym mečom do brnení a urobil otvor na každom, no na
         meči nebolo vidno veľkej škody. Všetci mužovia sa presvedčili s veľkým záujmom, že grécke
         brnenie a zbraň sú neporovnateľne lepšie ako slovenské a nemecké. Skúsili ešte šermom
         zatínať rozličnými mečmi do ich ostrí a zase našli veľký rozdiel medzi nimi.
   </p>
   <p>
    Holeš, obzerajúc meče, krútil hlavou:
   </p>
   <p>
    — Veď keby sme mali bojovať s Grékmi, boli by sme vlastne bezbranní.
   </p>
   <p>
    — Tak vidíte, — zvolal Svätopluk, — aký je to rozdiel. Ale nielen železo je horšie, ale
         zlá i podoba našich a nemeckých mečov.
   </p>
   <p>
    Pri ňom stál mladý, ale prešedivený Radim, obzerajúci veľký nemecký meč.
   </p>
   <p>
    — Radim, postav sa proti mne s nemeckým mečom, napádaj ma a bráň sa.
   </p>
   <p>
    Mladý muž poslúchol a snažil sa Svätopluka zasiahnuť po hlave. Knieža ľahko odrazil jeho
         úder a podskočil mu pod meč, takže bol celkom pri ňom a nasadil mu svoju zbraň na krk.
         Radim sa nevedel dlhým nástrojom ubrániť.
   </p>
   <p>
    Vojvodovia tiež oprobovali použiť rôzne meče a s výnimkou staršieho Kandu boli toho
         presvedčenia, že sú krátke grécke meče výhodnejšie.
   </p>
   <p>
    — Kým sa ty s tvojím krátkym mečom ku mne dostaneš, ja ťa mojím dlhým prebodnem, — smial
         sa, krútiac dlhým šabliskom nad hlavou.
   </p>
   <p>
    — No prebodni ma! — zvolal Svätopluk a postavil sa oproti nemu.
   </p>
   <p>
    Kanda dlhou vystretou rukou napäl svoje železo oproti Svätoplukovi, ktorý mu ho zručným
         pohybom vyrazil z ruky, takže veľkým oblúkom vyletelo medzi stromy. Všetci mužovia sa
         zasmiali, len Kanda sa zamračil.
   </p>
   <p>
    — To sú len akési grécke fígle, ktoré v boji neupotrebíš.
   </p>
   <p>
    — Áno, neupotrebí ich, kto ich nepozná, — podotkol Slavomír. — Naši mládenci, ktorí boli
         s nami v Byzanci, ich znajú; a myslím, že tí Nemci, z ktorých vyše sto leží na rovine pri
         Striedavke, nehovoria, že sú to fígle.
   </p>
   <p>
    — Tak zoberme zbrane naspäť, — rozkázal Svätopluk, nesúc svoj grécky meč, ktorý vôbec
         nebol z ruky vypustil.
   </p>
   <p>
    Obsadili zase stôl, pokladúc zbrane naň. Svätopluk ukázal na Slavomíra a kázal
         pokračovať.
   </p>
   <p>
    — Myslím, že ste sa presvedčili o akosti gréckych zbraní. My sme mali príležitosť
         presvedčiť sa i o tom, že aj ich vojenské zriadenie je neporovnateľne lepšie ako nemecké, a
         preto sme toho náhľadu, že by bola z našej strany veľká chyba neupotrebiť z neho, čo sa nám
         hodí.
   </p>
   <p>
    Vracen, chudý, dlhokrký kmeť, odkašlávajúc podotkol:
   </p>
   <p>
    — Zbrane sú lepšie, ale sotva bude lepšie zriadenie vojenské, ako je naše. Veď koľko ráz
         sme ubili Nemcov! A Grékov tiež ubili druhé národy.
   </p>
   <p>
    Kanda, kývajúc hlavou, prisviedčal Vracenovi.
   </p>
   <p>
    — Videli ste zbrane, uvidíte časom i vojsko, — odvetil im Slavomír. — A presvedčíte sa,
         že je ešte väčší rozdiel pri výcviku ako pri zbraniach. Len jednu chybu má ono.
   </p>
   <p>
    — Aha, vyjde šidlo z vreca, — smial sa Kanda.
   </p>
   <p>
    — Áno, vyjde. Ono potrebuje dlhý výcvik, a preto sa musia ich vojaci len vojenčením
         zaoberať, a nie i poľnou prácou. Nebudú môcť odbehúvať každú chvíľu k pluhu, aby sa tam, tu
         i tu trochu zabávali i cvičením.
   </p>
   <p>
    — Kto ich bude živiť, keď nebudú môcť potravu robiť?
   </p>
   <p>
    — Rozumie sa, že knieža, — poznamenal Holeš, hľadiac na Svätopluka, ktorý kývol hlavou
         bez slova.
   </p>
   <p>
    — Až čoho bude môcť živiť knieža niekoľko tisíc takých mužov? — spýtal sa poloposmešne
         Vracen.
   </p>
   <p>
    — Z našich príspevkov, — preriekol prvý raz Kroza, — však je to jasné.
   </p>
   <p>
    — Oho, — zvolal Kanda, — z tej raže nebude múky; nedáme i chlapov, i potravu.
   </p>
   <p>
    Nastala dlhá hádka, ktorej urobil koniec Svätopluk, zvolajúc:
   </p>
   <p>
    — Dosť bolo rečí! Hovorením neubijeme Nemcov! Kto z vás je náchylný ma podporovať a kto
         nie? Vidím, že rečami nikoho nepresvedčíme, kto sa nechce dať presvedčiť.
   </p>
   <p>
    Holeš kývol hlavou a Kroza buchol päsťou o stôl.
   </p>
   <p>
    — Jeden život, jedna smrť! S tebou idem, kňazič!
   </p>
   <p>
    Radim skočil a zvolal:
   </p>
   <p>
    — Veľkým vladárom budeš, Svätopluk, tvojím som so všetkým, čo mám a čo ma poslúcha.
   </p>
   <p>
    Tichý, plešivý Slavník, majúc vyložené ruky na stole, prekrúcal chvíľu palcami:
   </p>
   <p>
    — Alebo s tebou, alebo s kým? S Kojatom? S Nemcami? Tak už len s tebou.
   </p>
   <p>
    Kanda krútil hlavou a kričal rozčúlene:
   </p>
   <p>
    — Som a musím byť tvojím verným sluhom, ale nechcem takého vojska, ktoré len knieža má v
         moci. Takí, ako sme, budeme za teba bojovať, ale svojich mužov do tvojho vojska nepošleme,
         ani potravy nedáme!
   </p>
   <p>
    Vracen bol takej mienky ako Kanda, len s tým rozdielom, že vraj zo svojich súkmeňovcov
         nebude nikoho hatiť, aby šiel do Svätoplukovho vojska, kde nech sa každý stravuje, ako bude
         vedieť.
   </p>
   <p>
    Slavomír hľadel spýtavo na knieža, ktorý v stolici nazad zvalený, s ramenami skríženými,
         hľadel na vojvodov.
   </p>
   <p>
    — Som spokojný i tak. Stačia mi i traja. Však vy ostatní budete tiež inakšie hovoriť o
         krátky čas. Choďte so Slavomírom, on sa s vami dohovorí. Holeš, zostaň tu!
   </p>
   <p>
    Keď zostali sami, vstal Svätopluk a chodil rozčúlene po veľkej sieni:
   </p>
   <p>
    — Čo myslíš o celom, Holeš? — spýtal sa o chvíľu, zastanúc pred ním.
   </p>
   <p>
    — Do tuhého pňa si zaťal. Bude ťažkostí. Nemci sa tiež dozvedia o našich pokrokoch.
         Lepšie by bolo potichu pripravovať sa takým spôsobom, aby nič nepobadali, — riekol Holeš
         skoro pošepky, pohybujúc prstami, akoby napodobňoval ukradomnú chôdzu.
   </p>
   <p>
    — Mýliš sa. Bez prípravy nás rozdrvia. Ale neboj sa, Nemci sú prinadutí a prinamyslení
         na svoju silu, než by na naše prípravy niečo dali. Budú to považovať za hračku. A za ten
         čas naši byzantskí junáci budú cvičiť mládencov ďaleko odtiaľto, v Turci a v Orave, kam
         Nemci neprídu.
   </p>
   <p>
    — Neviem, či sa to dá zatajiť, keď o tom už toľkí vedia, — krútil Holeš hlavou.
   </p>
   <p>
    Svätopluk hľadel naň s hnevom:
   </p>
   <p>
    — Možno máš i pravdu. Biedne sú moje nástroje a zo všetkých sú najbiednejší ľudia. Ťažko
         je s vami bojovať, keď je toľko blata medzi vami. — I kopol hnevne krosná ťažkého stola,
         takže odleteli na niekoľko krokov a čiastka zbraní s rinčaním zletela na zem.
   </p>
   <p>
    Vtom vošiel ukradomky, obzerajúc sa na všetky strany, Vracen a pristúpil ku kniežaťu:
   </p>
   <p>
    — Rozmyslel som si vec. Idem s tebou i ja. Čo rozkážeš, urobím, — riekol skoro šeptom,
         hľadiac úkosom na Holeša.
   </p>
   <p>
    — No dobre, ale aby si sa zase inak nerozmyslel.
   </p>
   <p>
    Vracen odchádzal ticho, ako bol prišiel. Po niekoľkých krokoch sa zastavil a obrátiac sa
         ešte raz ku kniežaťu, riekol, kývajúc hlavou a rukami:
   </p>
   <p>
    — Tak urobím, ako som povedal. Urobím. — Keď vyšiel, Holeš sa usmial. Knieža hodil
         opovržlivo rukou:
   </p>
   <p>
    — Hlina!
   </p>
   <p>
    Chytil Holeša pod rameno a viedol ho so sebou do záhrady, v ktorej bolo mnoho
         rozkošatených stromov tak posadených v radoch, že sa dalo medzi nimi prechádzať.
   </p>
   <p>
    — Tak s Rasticom sa nedá nič proti Nemcom robiť, — začal knieža.
   </p>
   <p>
    Holeš zdvihol plecia:
   </p>
   <p>
    — Mám podrobné zprávy o všetkom, čo sa robí na devínskom hrade. Rasticovi sa zase
         otvorili rany. Keď je chorý, prejde mu vôľa od všetkého, vtedy dá na každého a najviac na
         kňazov. Ináč vedie všetko Kojata, ktorý by chcel zapredať krajinu Nemcom. On je
         presvedčený, že sa im beztak neubránime. Tak chce z našej škody koristiť, ako možno. Viem,
         že chcel dostať Nitru do svojej moci.
   </p>
   <p>
    — Myslíš, aby som šiel do Devína?
   </p>
   <p>
    — Nie. Prečo?
   </p>
   <p>
    — Oznámiť sa Rasticovi, že som prišiel, a pozdraviť ho.
   </p>
   <p>
    — S vojskom ta ísť by znamenalo odboj. Knieža nemôže ísť bez vojska vydať sa na milosť a
         nemilosť Kojatovi.
   </p>
   <p>
    — Pravdu máš. Toho náhľadu som tiež. Pošleme ta niekoho, aby mu oznámil môj príchod a že
         vierozvestov dovedie Zemižížeň. Koho by sme poslali?
   </p>
   <p>
    Holeš sklonil hlavu a kráčal pomalšie, pričom ho Svätopluk zanechal na niekoľko krokov.
         Zrazu sa zasmial a knieža sa obrátil k nemu, s otázkou dvíhajúc obrvy.
   </p>
   <p>
    — Pošlime Kandu. S Kojatom je zadobre a keby sa mu niečo prihodilo, nebolo by ho škoda.
         O tom, na čom sme sa uzhodli, bude sotva hovoriť, lebo jeho ľudí drží Kroza a Radim v moci.
         A nebudeme môcť uskutočniť nové zriadenie a výzbroj vojska, aby sa o tom nedozvedeli.
   </p>
   <p>
    — To nie, však sú na to potrebné, najmä na výzbroj, roky, — vzdychol Svätopluk, — mám z
         Byzanca len šiestich kováčov a hutníkov; kým tí naučia našich, to potrvá.
   </p>
   <p>
    — Potrvá, potrvá, ale s výcvikom niekoľko tisíc mužov môžeme začať hneď, hoci budú mať i
         horšie zbrane.
   </p>
   <p>
    Začuli peknohlasý ženský spev a počúvajúc zastali. Holeš poznamenal:
   </p>
   <p>
    — To je Jarslava so svojimi dievčatami.
   </p>
   <p>
    — Pozrime, čo robia, — odvetil Svätopluk.
   </p>
   <p>
    — Zdá sa mi, že sú pri jazere, možno sa kúpu.
   </p>
   <p>
    — Uvidíme krásne ženy, — riekol knieža a šiel vopred.
   </p>
   <p>
    Holešovi sa veľmi nevidelo, že majú jeho ženu prekvapiť, ale nechcel odporovať a kráčal
         i on napred, rozhrňujúc nápadne konáre na kríkoch, aby ich ženy pobadali a mali aspoň
         trocha času sa ukryť.
   </p>
   <p>
    Pri neveľkom jazere stáli tri košaté lipy a pod tými sedela Jarslava so svojimi
         spoločnicami. Šili a vyšívali prespevujúc. Pesnička znela o junákovi, ktorý šiel na hon
         vlkov a doniesol kožu na kožuch pre milú.
   </p>
   <p>
   </p>
   <div class="literallayout">
    <p>
     <br/>
     „Šiel junák honiť medveďov a doniesol kožu na lôžko najmilšej.
     <br/>
     Šiel junák honiť Nemcov a doniesli jeho s rubášom pre najmilšiu.“
     <br/>
    </p>
   </div>
   <p>
   </p>
   <p>
    Svätopluk a Holeš zastali v kroví, nechcejúc prerušiť pekný spev. Svätopluk dychtivo
         pásol oči na krásnom obraze. Dve spoločnice Jarslavy boli veľmi pekné dievky: jedna počerná
         a druhá pobelavá, ale jednako sa tak líšili od Jarslavy, akoby boli z celkom iného plemena.
         Jarslava mala odetý rubáš z ľahučkého, priezračného tkaniva, farby malinovej, ktoré viac
         prezrádzalo, ako balilo jej krásy, kmitajúce sa v šate ani vo farbistej hmle. Jej vysoká,
         súmerná postava bola plná, tvár ružová, obrúbená bujnými zlatožltými vlasmi. Keď zdvihla
         viečka a pozrela svojimi výraznými očami, prenikla i najtvrdšieho muža bôľna túžba privinúť
         si ju na prsia.
   </p>
   <p>
    Keď pobadala Svätopluka a svojho muža, povstala a čakala ich so sklonenou hlavou,
         dvíhajúc si rubáš obidvoma rukami, ktoré až po plecia vyzerali zo širokých, napredku
         roztvorených rukávov.
   </p>
   <p>
    Jarslava, ktorá sa dosiaľ vždy zaliečala kniežaťu, teraz sa vo vzdore odhodlala
         predstierať, že sa jej city voči nemu premenili. I poklonila sa, nerieknuc slova.
   </p>
   <p>
    — Tvoja krása sa vyviňuje ani krásny kvet, — riekol Svätopluk lichotivým hlasom. Krása
         ženy tak účinkovala naň, že si v tom okamihu umienil, že ani služby Holešove ho nezadržia,
         aby sa k nej nepriblížil.
   </p>
   <p>
    — Čo mám zo svojej krásy? Ona mne neosladzuje život. Môj muž ju už nevidí, — hovorila
         žena, nezdvihnúc pohľad.
   </p>
   <p>
    Holeš poznamenal s úsmevom:
   </p>
   <p>
    — Ženy nie sú nikdy spokojné.
   </p>
   <p>
    Jarslava chcela povedať kniežaťu niečo nepríjemného a povedala, trhajúc listy z krovia:
   </p>
   <p>
    — Na Velehrade je krajšie. Na dvore Rastislavovom je veselšie. Tam sú hostiny a hodne
         cudzích rytierov. Dunajom prichádzajú kupci s rozličným tovarom. Tu je smutno.
   </p>
   <p>
    Svätopluka sa nemilo dotklo, že chválila Devín a že, ako sa mu zdalo, viac sa
         neuchádzala o jeho lásku.
   </p>
   <p>
    — Je tam i kňazov, mnoho modlenia a svätý život, — odvetil posmešne.
   </p>
   <p>
    — Kňazi sa zaoberajú len Rastislavom, ktorý sa stále modlí, keď je chorý. Keď ozdravie,
         nemyslí na nich.
   </p>
   <p>
    — Prišli i sem nemeckí rytieri, urobíme zápasy. Ukáže sa, kto je väčší junák, či
         Sloveni, či takí vyberaní Nemci, ktorí sa potĺkajú svetom, aby vybili zlata a šperkov od
         hlúpych slabochov.
   </p>
   <p>
    — V Devíne oni vždy zvíťazili nad našimi, — riekla Jarslava s trochu posmešným prízvukom
         a krútiac hlavou.
   </p>
   <p>
    — Neviem, či ubijú našich Byzantíncov. Krásna pani, prídeš na zápasy? Ty rozdáš vence.
   </p>
   <p>
    Zdvihla zrak na knieža a začervenajúc sa usmiala sa:
   </p>
   <p>
    — Prídem, — povedala takým milým hlasom, že Svätopluk odchádzajúc mimovoľne si opakoval
         v duchu to slovo a usiloval sa dať mu i ľúbezný prízvuk.
   </p>
   <p>
    Keď prišli naspäť do siene, stal si pred Holeša a položiac mu ruky na plecia, povedal:
   </p>
   <p>
    — Holeš, do Devína nepôjde Kanda, ale pôjdeš ty, Kanda tam nevykoná nič a ty, hoc i
         nevykonáš, ale uvidíš mnoho. A možno svojím spôsobom i vykonáš. Isté je, že neprehovoríš
         nič, čo by nám mohlo škodiť.
   </p>
   <p>
    Holeš urobil dlhú tvár.
   </p>
   <p>
    — Nezdá sa ti ísť k Rasticovi, azda sa bojíš Kojatu?
   </p>
   <p>
    — Báť sa ho práve nebojím, ale…
   </p>
   <p>
    — Ale milé ti nebude. Nuž neboj sa. Vlas sa ti na hlave neskriví. Všetkých jeho verných
         budeme tu držať ako rukojemníkov. Ty sám povieš, koho.
   </p>
   <p>
    Keď Svätopluk odišiel, rozmýšľal Holeš, prečo knieža, ktorý bol najprv spokojný s
         posolstvom Kandu, posiela zrazu jeho. Že by príčinou mohla byť Jarslava, na to vôbec
         nepomyslel; pri všetkej ostrovtipnosti bol veľmi uverený o svojej vlastnej múdrosti a preto
         veril, že na posolstvo je omnoho vhodnejší ako Kanda a to je príčina, ktorá donútila
         knieža, aby zmenil svoj úmysel.
   </p>
   <p>
    Nasledujúci deň odišiel Holeš s čatou vyberaných junákov do Devína.
   </p>
   <p>
   </p>
   <p>
    Za dva dni zriadili v hrade dvor ku zápasom. Veľký priestor, dlhý na tri a široký na
         jedno dohodenie kopijou, bol obtočený drevenými pavlačami, na ktorých boli poukladané
         lavice a naprostriedku jednej dlhej strany kobercami poprikrývané stolice pre najväčšie
         panie a pánov. Táto jeho čiastka bola okrášlená i krásne vyšívanými plachtami a tepichmi.
         Celý dvor bol vyzdobený ratolesťami a kvetinami a vysypaný jemným štrkom.
   </p>
   <p>
    Odpoludnia bol oznámený začiatok slávnosti trúbami. Deň bol krásny, na belasej oblohe
         nebolo obláčka, keď sa pochodom uberali, najprv zápasníci a za nimi krásne vyobliekané
         panstvo, na zápasište. Keď zaujali svoje miesta, za hovoru mužov a smiechu žien a dievčat
         vrhol sa dnu i ľud, zaplniac i najostatnejšie kútiky a strechy, na ktorých bolo možno
         obsedieť alebo obstáť.
   </p>
   <p>
    Čakali, aby knieža otvoril zápasy, ale nebolo ho nikde. Zrazu sa ozvala fanfára a z
         prostrednej tribúny ohlásil vojvoda Kroza, že v neprítomnosti Svätopluka, ktorý sa musel
         náhle vzdialiť, otvára on slávnosti, a vyzval hlásateľa, aby ohlásil podmienky zápasov.
         Medzi dvoma trubačmi postavil sa naprostriedok dvora veľmi pestro vyobliekaný chlap a
         jasným hlasom oznámil, že odmeny vydá Jarslava, žena Holešova, taktiež ona rozhoduje nad
         pokračovaním v zápase, ktorý hocikedy môže pretrhnúť zakývaním bielou šatkou. Potom dal
         zhromaždeným na vedomie, aké rozličné zápasy sa budú konať. Ostatné budú súboje nemeckých
         rytierov, Heriberta a Biterolfa, so slovenskými bohatiermi. Začiatok každého súperenia sa
         oznámi zatrúbením.
   </p>
   <p>
    Po odchode hlásateľa, ktorého sprevádzali trubači slávnostným trúbením, nastal v
         zhromaždení všeobecný pohyb a šumot rečí. Všetci obracali pohľady na prostrednú tribúnu,
         kde sedela Jarslava, tak nápadne krásna medzi ostatnými tiež peknými ženami, že vyzerala
         ako mesiac medzi hviezdami. Obecenstvo nespúšťalo z nej oči nielen preto, že sa nevedelo
         nasýtiť pohľadom na jej krásu. Z jej tváre žiarila radosť a hrdosť na to, že je ona prvou
         ženou v celom veľkom množstve ľudí, od pokynu ktorej závisí nielen odmena, ale prípadne i
         život súperiacich. Každý muž a každá pani bola šťastlivá, keď sa im prihovorila alebo keď
         si ich všimla. A ona sa razom držala ako kráľovná, privyknutá na poklony a služby
         poddaných, hoc takúto hodnosť zastávala prvý raz.
   </p>
   <p>
    Kývla ošperkovaným krásnym ramenom a z očí ju nespúšťajúcim trubačom dala na známosť
         začiatok súperenia, ktoré bolo toho najrôznejšieho druhu. Junáci ukazovali svoju zručnosť v
         metaní kopijí, v streľbe lukmi, v klaní oštepmi, v šermovaní mečmi a mlatmi. Celé
         zhromaždenie dávalo najavo záujem obodrujúcimi a hanlivými výkrikmi a volaním chvály
         víťazom. Vrchol napnutosti však nastúpil, keď prišli na porad súboje nemeckých rytierov so
         slovenskými bohatiermi.
   </p>
   <p>
    Po zatrúbení vystúpil za všeobecnej napätosti naprostred dvora, rovno oproti hlavnej
         tribúne, silný, vysoký, ťažko obrnený muž s veľkým štítom, na ktorom címer predstavoval
         orla, držiaceho v pazúroch hada: rytier Heribert. Kým kráčal na svoje miesto, opakoval si
         stále: „Astarote, daj mi seknúť-bodnúť, Astarote, daj mi smrť do rúk,“ a robil rukou pohyby
         bodnutia a seknutia, lebo považoval toto zarieknutie za záruku svojho víťazstva.
   </p>
   <p>
    Zastal práve pred Jarslavou a vytiahnuc svoj ohromný ťažký meč, poklonil sa ním paniam s
         veľkou úctivosťou a potom i zhromaždeniu širokým švihnutím; zastal a oprel sa o svoj veľký,
         na zem zložený štít a čakal s mečom v pravici, neprestávajúc opakovať svoje: „Astarote, daj
         mi seknúť-bodnúť, Astarote, daj mi smrť do rúk.“
   </p>
   <p>
    O krátku chvíľu vystúpil proti nemu slovenský bohatier, ľahšie vyzbrojený, s malým
         štítom, s ľahkou prilbou a s menším mečom, ako bol Heribertov. Bol to už zrelý muž,
         kráčajúci rezko pred tribúnu. Keď prišiel pred ňu, zastal a poklonil sa Jarslave a postavil
         sa oproti Nemcovi.
   </p>
   <p>
    Nastalo všeobecné ticho.
   </p>
   <p>
    Jarslava kývla šatôčkou: trubač vydal krátky, ostrý tón a súperi sa zrazili.
   </p>
   <p>
    Bolo vidno, že Heribert sa spolieha na svoje brnenie a na svoju silu, slovenský bohatier
         na svoju vrtkosť a ľahšiu pohyblivosť, viac vyhýbajúc ukrutným úderom rytiera ako ich
         odrážajúc. Boj trval už niekoľko okamihov, keď sa Slovenovi podarilo bodnúť rytiera na
         pravom pleci, kde sa mu schádzali dva kusy brnenia. Vystrekla krv a zhromaždenie oduševnene
         volalo: — Chvála, chvála!
   </p>
   <p>
    Heriberta nazlostila rana a krik, i zoberúc svoju silu, zaskočil na bohatiera a udrel ho
         koncom meča po prilbe, odkiaľ sa mu meč zošmykol na tvár, ktorú mu celú priečne preťal a
         zranil mu i jedno oko. Slovena urobil úder bezbranným, lebo vystreknuvšia krv mu zaliala i
         druhé oko.
   </p>
   <p>
    Obecenstvo skríklo ani jeden muž:
   </p>
   <p>
    — Dosť! Zastaviť boj! Nemec vyhral.
   </p>
   <p>
    Ale Jarslava nekývla šatôčkou na ukončenie boja a rytier ho udrel ešte raz po hlave.
         Sloven sa potočil, meč mu vyletel z ruky a junák padol na zem do kaluže vlastnej krvi.
   </p>
   <p>
    Diváci sprvu zamĺkli a hneď potom kričali:
   </p>
   <p>
    — Hanba! Hanba! Jarslave hanba! — zabudnúc, že pred krátkym časom zmierali obdivom jej
         krásy.
   </p>
   <p>
    Jarslava, oblednutá, sedela so stisnutými perami a hľadela v najvyššej miere rozochvená
         okolo seba mysliac, že jej nerozkáže nikto. Nech vyhrá, kto chce, kto je spôsobilejší.
         Sloveni nie sú rovní Nemcom. Čo sa stavajú proti nim!?
   </p>
   <p>
    Kroza kázal trubačom zatrúbiť. Nastalo zase ticho, ťažko poraneného, už umierajúceho
         bohatiera odniesli, krv zasypali štrkom a Heribert, hoci ranený, stál zase so štítom a
         mečom pred tribúnou, vzývajúc o pomoc Astarota.
   </p>
   <p>
    Zanedlho zase vystúpil oproti nemu druhý slovenský bohatier. Tento mal na sebe tiež
         ťažké brnenie — zrejme nemeckého pôvodu — ako jeho protivník. Po zatrúbení sa zrazili:
         Nemcovi nebolo ťažko poraziť chlapa, ktorý sa v nezvyklom brnení nezručne pohyboval a silou
         sa vôbec nevyrovnal súperovi. Jeho obrana bola taká biedna, že keď Jarslava zase
         nezastavila boj, hoc Sloven už ležal na zemi, diváci sa vôbec nebúrili proti nej.
   </p>
   <p>
    Tentoraz Jarslava by bola i zakývala bielou šatôčkou, ale vzdor, aby to nevyzeralo ako
         strach, jej zdržal ruku.
   </p>
   <p>
    Keď odniesli ubitého, Heribert vždy ešte zostal na svojom mieste a očakával nového
         protivníka.
   </p>
   <p>
    Nečakal dlho: svižným behom sa mu postavil mladý vojvoda Radim, vyzbrojený ľahko, len v
         drôtenej košeli a prilbe, s ľahučkým štítom a tenkým dlhým mečom.
   </p>
   <p>
    Radimov spôsob boja bol ten istý ako prvého porazeného bohatiera, lenže mladý vojvoda
         bol omnoho vrtkejší a Heribert ustatejší. Radim ho obskakoval a rytier ho vôbec nemohol
         udrieť. V ťažkom brnení tratil vládu, dych mu šiel rýchlo a o krátky čas bol vydaný na
         milosť Radimovi, ktorý ho niekoľko ráz bodol, takže mal brnenie zaliate krvou. Meč mu
         vypadol a kolená sa pod ním podlomili.
   </p>
   <p>
    Jarslava zatriasla šatkou a Radim, odhodiac meč, poskočil k nemu a podoprel padajúceho.
   </p>
   <p>
    Diváci šaleli od radosti: skákali, kričali. Mnohí vybehli na dvor a odniesli
         víťazoslávne Radima na rukách.
   </p>
   <p>
    Len keď nastalo utíšenie, začali mnohí reptať, že Slovenov nechala Jarslava ubiť a
         Nemcovi zachránila život.
   </p>
   <p>
    Po dlhšej prestávke zase zatrúbili trubači a na kolbište vystúpil nemecký rytier
         Biterolf. Jeho druh bol nápadne silný muž, ale v porovnaní s Biterolfom bol to slaboch. V
         krásnom brnení vykračoval vážne a sebavedome, pôsobiac dojmom mohutného tura, ktorý premôže
         všetko, čo sa mu do cesty postaví, už váhou svojho ohromného tela. Biterolf už zvíťazil v
         toľkých zápasoch, že považoval svoje víťazstvo za isté, i bez každého modlenia sa k bohu či
         vzývania diabla. Uklonil sa Jarslave veľmi ľahko a stál so štítom, kryjúcim skoro celé jeho
         vrchné telo, a so silným dlhým mečom v ruke. Biterolf čakal dosť dlhú chvíľu a nehlásil sa
         nijaký protivník. I pristúpil ku tribúne a vyhlásil, že je náchylný bojovať naraz s dvoma
         odporcami. Hlásateľ vyhlásil výzvu a keď zase čakal dosť dlho a nenašli sa dvaja
         protivníci, oznámil, že bude zápasiť naraz i s troma. Nato vystúpili proti nemu traja
         slovenskí junáci. Ale podľa ich ozbrojenia bolo zrejmé, že nebudú schopní premôcť mohutného
         rytiera, lebo jeho brnenie bolo také znamenité, že mu mečmi nemohli uškodiť. Napadli ho a
         hľadeli všemožne nájsť otvor, kadiaľ by ho mohli poraniť, ale Nemec ich ľahko, takmer hravo
         odrážal. Keď hra trvala istú chvíľu, zaskočil razom oproti jednému z troch a ukrutným
         mávnutím meča mu rozrazil slabý štít a preťal i rameno. Druhému prebodol brucho, takže s
         výkrikom padol na skrvavenú zem, a tretí — utiekol za hlasného smiechu Nemca a divákov.
         Biterolf ťažko ranených viac neobzrel, hoci Jarslava len neskoro zakývala ručníkom.
   </p>
   <p>
    Keď usporiadali sluhovia zápasište, postavil sa rytier zase pred tribúnu v očakávaní
         ďalších zápasníkov.
   </p>
   <p>
    O dosť dlhú chvíľu vyšiel na všeobecný podiv spomedzi Slovenov taktiež vysoký, pevný
         muž, veľmi silných údov, majúci obrnený trup a silnú prilbu neznámej podoby, ktorá
         zakrývala jeho tvár na nepoznanie. Štít nemal; v jednej ruke držal ťažký obuch, celý zo
         železa, v druhej zvláštnu spravu, akú dosiaľ v Nitre nevideli. Bol to oštep, ktorý mal za
         bodlom tri zahnuté silné háky.
   </p>
   <p>
    Na pokyn Jarslavy trúba krátko vreskla, mužovia sa prudko zrazili a — už ležal veľký
         Nemec na zemi, takže všetci diváci skočili na nohy, kričiac úžasom, čo sa stalo, keď
         bohatier ešte raz zaťal hrozným mlatom Biterolfa po prilbe, ktorá sa od strašného úderu
         rozskočila a odkryla skrvavenú, ako vápno bielu tvár rytierovu.
   </p>
   <p>
    Jarslava kývla bielou šatkou, ale už bolo neskoro.
   </p>
   <p>
    Len ona a niekoľkí blízko nej sa zdržujúci videli, ako porazil bohatier rytiera. V tom
         okamihu, ako zaznela trúba a rytier sa staval do boja, bohatier už priskočil k nemu, takže
         rytier nemohol zdvihnúť ani meč, odtrhol mu strašným, prekvapujúcim trhnutím hákovitým
         oštepom štít od tela a súčasne ho obuchom zavalil po odkrytom pleci. Úder bol taký
         zdrvujúci, že ho brnenie nezadržalo a Nemec padol na zem. Bohatier videl, že Jarslava už
         dvíha šatku, ale sa poponáhľal dať súperovi ešte jeden úder, mysliac si, že ubitím jedného
         Nemca pomstí smrť dvoch slovenských junákov, ktorú zavinila Jarslava.
   </p>
   <p>
    Nastal taký jasot a krik, že ho bolo počuť až do okolitých dedín a do mesta. Ľudia
         vyskakovali z lavíc a utekali ku zápasišťu, chcejúc osláviť svojho bohatiera, ale toho
         nebolo nikde. Zmizol v zhluku ako duch, takže nikto nevedel povedať, kde sa podel a kto to
         bol.
   </p>
   <p>
    Jarslava zbledla, stisla pery, keď víťaza nebolo, aby sa hlásil o svoju odmenu. Ona mala
         tušenie, ktoré považovala za istotu, že víťazom bol knieža Svätopluk. I zabolelo ju, že
         opovrhol odmenou, ktorú mal dostať z jej rúk.
   </p>
   <p>
    Po skončení zápasov bola veľká hostina. Dvor zastavali stolmi a pri speve husliarov a
         harfistov, ktorí ospevovali dávne boje slovenských bohatierov, bavili sa do noci. Po
         hostine mládež tancovala do bieleho rána. Keď nastala noc, vyšla ticho a tajne z hradu čata
         jazdcov, ktorú viedol Svätopluk so Slavomírom.
   </p>
   <p>
    Svätopluk sa navrátil len v štvrtý deň po zápasoch. Chodili po susedných kmeňoch a
         zbierali spôsobilých mládencov do svojho vojska. Vedeli dobre, že najťažší je začiatok; keď
         budú mať isté množstvo vycvičených a kniežaťu oddaných mužov, môžu i násilím uskutočniť, o
         čo sa teraz musia takmer prosiť, keďže väčšina kmeťov sa vzpierala zámerom Svätoplukovým.
         Ale novosť celého a túžba za dobrodružstvami a vyznačením pohla mnohých chlapov, aby šli za
         kniežaťom hoci proti vôli svojich vladykov a kmeťov.
   </p>
   <p>
    Svätopluk mal teraz veľmi mnoho práce a starostí, hoci podelil robotu a oddal Krozovi
         vojsko a ostatné veci Slavomírovi.
   </p>
   <p>
    Čím viac starostí mal, tým väčšmi sa mu plietli do nich myšlienky a túžby za Jarslavou.
         Keď sa mu sama núkala, vedel sa premôcť pomocou priateľstva ku Holešovi, a teraz, keď sa od
         neho odvrátila, ako si myslel, chcel si ju získať, nehľadiac na priateľstvo. Keďže mu
         zavadzal, začal sa mu nevidieť i jeho priopatrný spôsob pokračovania a myslel, že by ho
         Slavomír ľahko vedel nahradiť.
   </p>
   <p>
    Svätopluk vedel, že sa Jarslava obyčajne zdržiava v isté čiastky dňa v záhrade, a v taký
         čas ho veľmi ťahalo za ňou. Mohol ju navštíviť, keby chcel, i v jej bývaní, ale vedel veľmi
         dobre, že Holeš sa dozvie o každom jej kroku a nechcejúc si ho znepriateliť, opanoval sa a
         nechcel si celkom otvorene nadchádzať jeho ženu. Ale v záhrade sa mohol s ňou zhovárať; tam
         bola vždy v spoločnosti iných žien alebo svojich spoločníc.
   </p>
   <p>
    Išiel už podvečer prejsť sa do sadu a našiel ju ľahko, hoci bola záhrada veľká.
   </p>
   <p>
    Bolo veľmi sparno i prechádzala sa v ľahučkom bielom úbore, ktorý zahaľoval, ale
         nezatajoval jej postavu; vlasy mala v dvoch hrubých vrkočoch spustené na prsia, podobu
         ktorých prízvukovali a vše sa na nich zastavovali. Hlboko vykrojené šaty na prsiach držala
         jej spolu zlatá sponka s veľkým karneolom,
    <sup>
     [
     <a class="footnote" href="#ftn.id2583927" name="id2583927">
      36
     </a>
     ]
    </sup>
    pod ktorým sa jej pri niektorých pohyboch vše rozchádzali a prezrádzali pleť a
         mäkkú oblosť pŕs. Od tepla sa ružovosť jej tváre na lícach premenila v karmínový inkarnát,
    <sup>
     [
     <a class="footnote" href="#ftn.id2583944" name="id2583944">
      37
     </a>
     ]
    </sup>
    od ktorého sa jej pery červenosťou len málo líšili. Navrchu čela sa jej
         nasadali drobné perličky potu, ktoré si vše utierala mäkkou bielou šatôčkou, pričom bolo
         vidno celé jej krásne rameno, z ktorého sa vždy zošmykol široký rukáv.
   </p>
   <p>
    Knieža sa chvíľu díval na ňu. Nadišla ho taká túžba za ňou, taká žiadosť privinúť si ju
         na prsia, až sa mu zdalo, že by sa vďačne zriekol i svojej moci, keby sa stala jeho.
   </p>
   <p>
    Pohladil si rukou čelo a vyšiel k paniam, ktoré prekvapením skríknuc, klaňali sa mu.
         Jarslava hľadela naň, baviac sa rozpačito so sponou na prsiach; okolo úst jej sedel nútený
         úsmev, ktorý jej tvári nedodával príjemnosti.
   </p>
   <p>
    — Ach, knieža nás vždy prekvapuje, i tu i inde, — riekla Jarslava s takým prízvukom, že
         bolo vidno, že viac myslí, ako vyriekla.
   </p>
   <p>
    — Po práci niet milšej zábavy ako spoločnosť krásnych žien, — odvetil Svätopluk,
         nevšímajúc si jej narážku. — Ako sa ti videli naše zápasy? Počul som, že si bola
         nemilosrdná k našim junákom.
   </p>
   <p>
    — Knieža to len počul? — riekla schválne, urobiac zadivenú tvár.
   </p>
   <p>
    — Nemohol som tam byť, keď ma odvolala práca inakam.
   </p>
   <p>
    — Myslela som, že ubijca Biterolfa bol knieža Svätopluk. Ale som rada, že nebol, lebo
         boj nebol pekný.
   </p>
   <p>
    — Hocaký bol, nie ja som premohol nemeckého rytiera. Dlho ste sa bavili po zápasoch? —
         spýtal sa knieža, pristúpiac ku Jarslave a chytiac ju za rameno.
   </p>
   <p>
    — Nie dlho. Rozžialila ma pieseň harfistova o páde a smrti Mojslava. Zomrel, keď mal
         vybojovanú milú a ani raz ju neoblapil. Šla som domov — a žalostila som.
   </p>
   <p>
    Svätopluk ťahal Jarslavu za sebou od jej družiek. Trochu sa vzpierala, ale keď pozrela
         na celkom nemilú tvár kniežaťa, kývla svojim spoločniciam na znak, aby ju počkali, a šla s
         ním. Keď stratili dievky úplne z očí, Svätopluk oblapil Jarslavu okolo drieku. Aký bol
         hladký a pevný, cítil cez ľahučké šaty, i privinul ju silne k sebe. Pani strnule odporovala
         telom i rukami jeho láskaniu, i pustil ju razom.
   </p>
   <p>
    — Jarslava, prečo hovoríš, že som ja Nemca zabil?
   </p>
   <p>
    — Bohatier mal postavu a bleskové pohyby kniežaťa, ktoré už poznám, — riekla, stojac od
         neho na dva kroky.
   </p>
   <p>
    — Keby som aj bol jeho ubijcom, nechcem, aby sa o tom hovorilo: nesmiem si Nemcov
         znepriateliť. Hoci bol boj podľa zákonov a vyhlásených pravidiel, ale bol nezvyčajný a
         Nemci by preň na mňa zanevreli. Mám nepriateľov dosť i bez nich. Nespomínaj ma viac ako
         víťaza, — povedal knieža, podráždený viac jej odporom ako jej narážkou.
   </p>
   <p>
    Jarslava cítila, že išla vo svojom odpore priďaleko, i vidiac, že knieža si ju chce
         teraz získať, premenila sa naraz a bola taká milá ako kedysi pred jeho odchodom do Grécka.
         Zložila ruky a hľadela naň ľúbezným pozorom:
   </p>
   <p>
    — Ak si bol víťazom, patrí ti odmena; chceš veniec so zlatým kalichom?
   </p>
   <p>
    Svätoplukova tvár sa vyjasnila; vystrel za ňou ramená.
   </p>
   <p>
    — Chcem odmenu. Ale len vtedy, ak si tou odmenou ty.
   </p>
   <p>
    Postúpila o krok k nemu a chytiac si jednou rukou vrkoče, ukazovala druhou na seba:
   </p>
   <p>
    — Mňa chceš za odmenu? — Tvár jej odrážala najväčšiu blaženosť a pery sa jej rozovreli.
         Svätopluk priskočil k nej, pritisol ju k sebe a bozkával ju. Napokon jej šepkal:
   </p>
   <p>
    — Keď vyjde mesiac, príď do Havrannej svetlice.
   </p>
   <p>
    Jarslava schytila okolo nôh svoj dlhý úbor a utekajúc kývla hlavou a zmizla v kroví.
   </p>
   <p>
   </p>
   <p>
    Havranná svetlica v hrade bola medzi oddielmi kniežaťa a bývaním jeho prvého radcu.
         Knieža a radca sa mohli v nej zísť chodbami, vedúcimi rovno z ich spální. Na svetlici nebol
         oblok, len hore pod povalou bol dlhý, úzky otvor, povstalý tým, že v stene bol vynechaný
         jeden hrubý trám v celej dĺžke. Týmto otvorom dostávala izba svetlo a vzduch. Steny
         miestnosti boli ovešané výšivkami, zobrazujúcimi život havranov v prírode. Jej náradie boli
         krosnové kreslá a lôžko, pokryté krásnymi kobercami a kožami. Okrem toho boli v nej dva
         stolíky a dva kahance na bronzových podstavcoch pri hlave lôžka.
   </p>
   <p>
    Svätopluk čakal so zimničnou netrpezlivosťou východ mesiaca. Ale jednako Slavomír a
         Kroza, ktorí večer s ním rokovali, nepobadali na ňom nijaké rozčúlenie alebo netrpezlivosť.
         Vedel sa natoľko opanovať, že keď, ako sa kniežaťu zdalo, po dlhom nečase odchádzali, ešte
         ich zdržal rozhovormi o zápase. Obidvaja s veľkou chválou hovorili o jeho boji s
         Biterolfom.
   </p>
   <p>
    — Vidíš, Kroza, to sme sa naučili v Byzanci. Keby nás poznalo tieto spôsoby boja
         desaťtisíc, tak by sme Nemcov premohli.
   </p>
   <p>
    — Môže nás to poznať i dvadsaťtisíc, a pôjde to ťažko, lebo medzi tými dvadsiatimi
         tisícmi je len jeden Svätopluk, — mienil Slavomír.
   </p>
   <p>
    Kroza hľadel s úprimným obdivom na bohatiersku postavu kniežaťa, stojacu pred ním:
   </p>
   <p>
    — Myslím, že jeden jediný Svätopluk je nám viac hoden ako dvadsaťtisíc byzantských
         junákov.
   </p>
   <p>
    Svätopluk chytil oboch mužov za ramená a pritisol si ich k prsiam:
   </p>
   <p>
    — Choďte šťastlivo. Zajtra sa uvidíme.
   </p>
   <p>
    Keď zostal sám, vystrel ramená a zvolal túžobne:
   </p>
   <p>
    — Teraz, teraz, teraz!
   </p>
   <p>
    Chvíľku postál, hľadiac strmo pred seba; zrazu sa schytil a bežal rýchlym krokom z izby,
         zavrel na nej zvonku pevné malé dverce a utekal dlhou, úzkou chodbou, ktorá len ako
         výstrelne úzkymi oblokmi dostávala svetlo, tvoriac pásky na podlahe, až prišiel k druhým
         dverám, podobným tým, ako boli na jeho izbe; otvoril ticho na nich závoru a vošiel do
         Havrannej svetlice, ktorej vchod od dverí bol zastretý ťažkou záclonou; odhrnul ju a videl
         miestnosť, polotemne osvetlenú svitom mesiaca, okolo lôžka prifarbenú červenými škvrnami,
         ktoré hádzali na tepichy a kožušiny plamienky kahancov z kandelábrov.
   </p>
   <p>
    V jednom kresle sedela ženská postava, zahalená v plášti, i pri veľkej horúčave ju
         triasla zimnica. Svätopluk pristúpil k nej a zdvihol jej sklonenú hlavu: bola to Jarslava.
   </p>
   <p>
    Zrazu vstala a zhodila zo seba plášť a stála pred ním v ľahučkom bielom rubáši. Obrátila
         k nemu túžobne tvár s poroztvorenými perami a privretými očami.
   </p>
   <p>
    Svätopluk ju objal a bozkával do zadusenia…
   </p>
   <p>
    Napokon ho Jarslava odtisla.
   </p>
   <p>
    — Nemal si ma dávať Holešovi, — zašepkala.
   </p>
   <p>
    Hoc boli sami a iste široko-ďaleko nemohlo byť nikoho, kto by ich počul, jednako si
         šepkali. Akosi sa im to zdalo primeranejšie ich neobmedzenej dôvernosti.
   </p>
   <p>
    Svätopluk vzdychol:
   </p>
   <p>
    — Však si ho milovala!
   </p>
   <p>
    Jarslava, sediac teraz na lôžku, vystrela nohy, položila si zložené ruky medzi kolená a
         riekla so sklonenou hlavou:
   </p>
   <p>
    — Vtedy, keď som teba spoznala, nemala som ho už rada. Keby som nebola Holešova, mohla
         by som ťa voľnejšie milovať.
   </p>
   <p>
    — Keby tvojím mužom bol iný ako Holeš, myslíš, že by ho bolo ľahšie odstrániť.
   </p>
   <p>
    Jarslava vstala a pristúpila tiež ku stolíku a vzala si z neho jablko; druhou rukou
         hladkala kniežaťu hlavu:
   </p>
   <p>
    — Iste, — riekla a zahryzla do ovocia ostrými zubmi.
   </p>
   <p>
    Svätopluka zamrazilo i odložil koláč, do ktorého chcel zahryznúť. Nebol veľmi dojatý
         smrťou ľudí, stojacich mu v ceste, ale chladný spôsob, ako hovorila jeho milenka o
         odstránení jeho dobrého priateľa a svojho muža, šiel mu na nervy.
   </p>
   <p>
    — Holeša potrebujem, — odvetil a pokrútil hlavou.
   </p>
   <p>
    Jarslava si ľahla rovno na lôžko a oprúc hlavu na rameno, ležala ani model sochárovi,
         nezatajujúc nijakú zo svojich krás. Jej pohľad bol spokojný a istý a Svätoplukovi,
         hľadiacemu na ňu z kresla a držiacemu pozdvihnuté koleno, obopäté zloženými rukami, sa
         zdalo, že to nie je ani ľudská žena, ale čosi nadprirodzeného: jej krása a chladnosť citu
         voči Holešovi zdala sa mu taká, že to nemohlo patriť ľudskému stvoreniu.
   </p>
   <p>
    Hľadel na ňu uprene, keď povedala:
   </p>
   <p>
    — Veľký knieža Rastislav nie je súci na vedenie krajiny, ako je Veľká Morava, na to by
         bol povolanejší silný mladý muž, ako je knieža.
   </p>
   <p>
    Svätopluk pokrútil hlavou:
   </p>
   <p>
    — Ty to nevieš, Jarslava, Rastic je múdry, skúsený. Neskúsený, hoci múdry, narobí mnoho
         chýb, kým príde ta i s mnohým hútaním, kde je skúsený i bez každého rozmýšľania. Skúsenosť
         nahradí mnohé rozmýšľanie.
   </p>
   <p>
    — Slabému, nerozhodnému a chorému neosoží mnoho jeho múdrosť, lebo neurobí, čo mu ona
         káže, — odvetila a sadla si tak, že sa jej tvár priblížila k Svätoplukovej.
   </p>
   <p>
    Knieža, nespustiac z nej oči, videl každý malinký pohyb jej tváre, každú tenunkú
         vrásočku na jej pohybujúcich sa perách a cítil jemnú vôňu a teplotu jej dychu.
   </p>
   <p>
    — Rastic nie je chorý a slabý.
   </p>
   <p>
    — Bola som niekoľko mesiacov na Velehrade, videla som tam mnoho. Rastic je vše chorý a
         Kojata robí s ním, čo chce. Keď je zdravý, je celkom iný, ale ani vtedy nie taký, aký by
         mal byť; lebo mu tieň možnej choroby leží na duši. Nemcov nenávidí, a jednako, keďže sa ich
         bojí, rozkazujú mu oni. Pritom však, kolíšuc sa medzi strachom a nenávisťou, prezrádza im
         svojím činením i jedny, i druhé pohnútky.
   </p>
   <p>
    Svätopluk skočil a chodil hore-dolu po svetlici.
   </p>
   <p>
    — Povedz mi príklad na takéto jeho počínanie.
   </p>
   <p>
    Jarslava si zase ľahla, keď nebolo Svätopluka blízo nej.
   </p>
   <p>
    — Ľahko ti poviem príklad. Rytiera Herricha prijal skvelo, ale sa tešil, keď jeho
         zbrojnošov pobili chlapi kmeťa Radima, a kázal ich zato prenasledovať len ledabolo.
   </p>
   <p>
    — To som počul, že niekoľkých z nich dal utopiť.
   </p>
   <p>
    — Utopili piatich, ale Kojatovi ozbrojenci. Kojata obdivuje Nemcov a drží s nimi. — O
         chvíľku, hľadiac na letiaceho havrana na stene, riekla ticho, akoby nesmelo:
   </p>
   <p>
    — A Kojata má pravdu.
   </p>
   <p>
    Svätopluk si zase sadol do kresla:
   </p>
   <p>
    — Prečo má pravdu? — zvolal, stisnúc viečka.
   </p>
   <p>
    — Lebo si s Nemcami nedáme rady. Sú omnoho silnejší ako my. Majú viac a lepšieho vojska
         ako my, sú skúsenejší a múdrejší. My sme v porovnaní s nimi len chudáci a slabí. Naša ríša
         nezjednotená.
   </p>
   <p>
    — Tak myslíš? — riekol Svätopluk zamračene, cítiac, že Jarslava hovorí pravdu, čo ho tým
         väčšmi bolelo.
   </p>
   <p>
    — Na dvore Rastica sa obracia mnoho cudzincov; ani jeden z nich sa nevyrovná Nemcom. Sú
         to skoro voskrz krásni chlapi, bohato, skvelo ošatení, a vedia si získať ženskú priazeň
         skorej ako naši.
   </p>
   <p>
    Svätopluk cítil, ako v ňom stúpa zášť a hnev proti Nemcom a žiarlivosť proti Jarslave, i
         usmial sa. Riekol zase len:
   </p>
   <p>
    — Tak myslíš?
   </p>
   <p>
    Ale Jarslava vycítila, poznajúc jeho úsmev, čo sa v ňom deje, i skočiac z lôžka,
         pristúpila k nemu a oprela sa o jeho plecia, obvinúc mu krk ramenom:
   </p>
   <p>
    — Nemci sú slávni rytieri, ale, — a tu sa zohla k nemu a pošepla mu, dotýkajúc sa mu
         ucha perami, — ani jeden sa nevyrovná tebe. Ty musíš byť naším veľkým kňazom.
   </p>
   <p>
    Svätopluk ju schytil a posadil si ju na kolená. Myslel, že ju musí zaškrtiť, ale jej
         pohľad a láska obrátili jeho city v opak tých, s akými si ju bol pritisol na prsia.
   </p>
   <p>
    Keď sa rozišli, už sa brieždilo. Knieža ušiel a Jarslava stála ešte v svetlici zahalená
         v temnom plášti a naprávala si rozmotané bujné vlasy.
   </p>
   <p>
    Ranné svetlo sa pretískalo otvorom v stene, šero osvetľujúc vyšívaných havranov a
         rozmetané lôžko, na ktoré ešte vše padla z jedného kahanca červená žiara; druhý už bol
         vyhasol. Z neho sa tiahol pod povalou hustý dym v zdrapoch.
   </p>
   <p>
    Jarslava odchádzala pomaly; pred dverami zdvihla záclonu a obzrela sa ešte; bolo sa jej
         zazdalo, že svetlicou preleteli dva krákajúce havrany.
   </p>
   <p>
    Svätopluk si vo svojej ložnici neľahol, ale chodiac a zastávajúc, nemyslel na Jarslavu,
         ale na to, čo by urobil, keby Rastica už nebolo a on bol pánom Veľkej Moravy.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2583927" name="ftn.id2583927">
        36
       </a>
       ]
      </sup>
      <span class="emphasis">
       <em>
        karneol
       </em>
      </span>
      — polodrahokam, odroda chalcedónu.
     </p>
    </div>
    <div class="footnote">
     <p>
      <sup>
       [
       <a class="para" href="#id2583944" name="ftn.id2583944">
        37
       </a>
       ]
      </sup>
      <span class="emphasis">
       <em>
        inkarnát
       </em>
      </span>
      — ružová farba, farba ľudskej pleti.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2584539">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    V osemnásty deň po svojom odchode sa Holeš navrátil z Devína. Ani si neoddýchol a utekal
         ku kniežaťu, ktorý ho zazrel z obloka a kývol mu, aby prišiel k nemu.
   </p>
   <p>
    — Čo si poskusoval a ako sa ti vodilo? — spýtal sa zaprášeného, uznojeného muža,
         stojaceho neďaleko neho.
   </p>
   <p>
    Holeš nenápadne povystieral ustaté údy.
   </p>
   <p>
    — Veľký knieža je teraz zdravý; je ešte trochu slabý, ale už vládze chodiť a zaujíma sa
         o všetko. Pravda, o všetko tak, ako mu to ukazuje Kojata, ktorý je vlastne pánom, lebo
         všetci vplyvnejší kráčajú s ním.
   </p>
   <p>
    Svätopluk prikročil k obloku a hľadel na rozchádzajúci sa sprievod Holešov. Dupot
         konských kopýt a hrkot zbraní bolo počuť v sieni, v ktorej sa zhováral.
   </p>
   <p>
    — Kojata, pravda, odsudzuje náš príchod bez vierozvestov, — povedal knieža, pozerajúc od
         obloka na Holeša, ktorý s úsmevom porozumel, že Svätopluk schválne hovorí o Kojatovi, a nie
         o Rasticovi, ktorého považoval za vedľajšiu osobu.
   </p>
   <p>
    — Rastislav sa mrzel, že knieža už prišiel, a sám, nedodržiac nariadenie; ale tešil sa,
         že prídu vierozvestovia.
   </p>
   <p>
    — Viem si to predstaviť, a zase má chvíle, keď sa hnevá, že má s Nemcami nepríjemnosti
         pre vierozvestov.
   </p>
   <p>
    — Veru je to tak, najmä keď ho Kojata prehovára, aby si udržal priateľstvo s Nemcami za
         každú cenu.
   </p>
   <p>
    — Kojata je Nemcom úplne oddaný?
   </p>
   <p>
    — Od Radzu som sa dozvedel, že Kojata je Ľudovítovi natoľko oddaný, že celú svoju
         budúcnosť stavia na jeho priazni; jemu nezáleží nič na Slovenoch, len aby sa sám vyšinul.
         Chyba je, že s ním idú mnohí podobrotky a mnohých má vo svojej moci. A Rastic medzi svojou
         slabosťou a nenávisťou nevie si dať rady s Nemcami.
   </p>
   <p>
    Svätopluk skrížil ramená na prsiach a sadnúc si na kraj obloka, hľadel na zem.
   </p>
   <p>
    — Sadni si, Holeš, — zvolal a mlčal zase.
   </p>
   <p>
    Holeš si sadol a oprel si hlavu o dlane a lakte o kolená.
   </p>
   <p>
    — Ťažko vec rozuzliť, — povedal po dlhom rozmýšľaní Svätopluk.
   </p>
   <p>
    — Proti Nemcom dnes ani my nič nezmôžeme. Kojata sa im núka úprimne, my by sme hľadali
         ich blahovoľnosť len preto, aby sme získali čas. Kojata pôjde v poddajnosti ďalej, ako
         môžeme ísť my, a tak sa spoja s ním oproti nám, a Rastic, vedený Kojatom, spolu s Nemcami
         sú na nás prisilní: prevládzu nás, skazia nám všetko.
   </p>
   <p>
    Holeš zdvihol hlavu a riekol, obzerajúc sa po izbe:
   </p>
   <p>
    — Knieža ako vždy i teraz čisto rozumie svoje postavenie. Musíme s Kojatom prísť na
         nejaký poriadok. Pokúsil som sa urobiť s ním zhodu.
   </p>
   <p>
    — Nuž, akú zhodu?
   </p>
   <p>
    — Nadhodil som mu — keď som kázal Radzovi, aby sa s ním prvej pozhováral — aby sa spojil
         s nami proti Rasticovi a mohol by dostať Nitru.
   </p>
   <p>
    Svätopluk ukázal prstom na seba:
   </p>
   <p>
    — A my — Devín.
   </p>
   <p>
    Holeš kývol hlavou. Obidvaja zamĺkli zase na chvíľu.
   </p>
   <p>
    Holeš pristúpil k Svätoplukovi, hľadiac mu do tváre:
   </p>
   <p>
    — Keby nebolo Kojatu, bolo by všetko omnoho jednoduchšie.
   </p>
   <p>
    Knieža, sotva otvárajúc ústa, riekol:
   </p>
   <p>
    — Áno, Rastica by sme možno opanovali my. Hoc je to nie isté. Keď je celkom zdravý, má
         svoju hlavu: pomalú, ťažko sa rozhodujúcu, ale nepoddajnú, keď sa raz rozhodol. Ale keby
         Kojata šiel úprimne s nami, alebo keby ho nebolo, dali by sme si s Rasticom možno rady, a
         keby nebolo Rastica — i s Kojatom.
   </p>
   <p>
    Holeš si stískal päsť dlaňou a krútil hlavou:
   </p>
   <p>
    — Kojata je veľmi ctibažný, on pôjde s nami, ak my jeho budeme poslúchať: ináč mu
         nemožno veriť. Sľúbil som mu, že knieža prehovorím, aby sme šli jeho cestou.
   </p>
   <p>
    Svätopluk sa zamračil; tvárou mu trhol podivný úsmev, pri ktorom sa zdalo, že trochu
         zaškúlil:
   </p>
   <p>
    — Áno, on pôjde svojou cestou, ale — sám.
   </p>
   <p>
    I schytil sa a prešiel po sieni.
   </p>
   <p>
    — Pôjdem ja sám na Velehrad. Myslím, že Kojata teraz vo mňa verí a že tak prídem s ním
         na nejaký poriadok…
   </p>
   <p>
    Holeš sledoval knieža pohľadom počas jeho chôdze; keď zastal a pozrel naň, neriekol ani
         slova, len urobil rukou posunok odhodenia.
   </p>
   <p>
    Svätopluk zaškúlil a usmial sa, podivne roztiahnuc ústa.
   </p>
   <p>
   </p>
   <p>
    Svätopluk hľadel na Rastislava nie bez dojatia. Však mu ďakoval za mnohú dobrotu, a v tú
         chvíľu mu bolo ľúto muža dobrých zámerov, keď ho nemoc, ktorú si získal na bojištiach,
         robila menej spôsobným do práce, ako by bol býval, keby bol mal viac šťastia v potýčkach.
         Veľký knieža sa zdal Svätoplukovi vyšší; bol bledý a jeho dlhá brada bola pretkaná šedivými
         vláknami.
   </p>
   <p>
    Rastislav hľadel sprvu na Svätopluka nie bez hnevu, ale keď pobadal jeho nestrojený
         súcit, zmäkol a jeho nadurený hlas sa mimovoľne stal priateľským.
   </p>
   <p>
    — Napokon si vykonal, čo si mal vykonať a vierozvestovia prídu. Máš pravdu, že si ušiel,
         nemohol si sa miešať do vecí, do ktorých ťa nič, — hovoril Svätoplukovi, držiac mu ruku na
         pleci.
   </p>
   <p>
    — Tí znamenití bratia prídu zakrátko. Lenže bude pre nich mnoho nesnádze s Nemcami, —
         mienil knieža.
   </p>
   <p>
    — Nešťastní Nemci! Do všetkého sa nám pletú. Nemožno sa im nikdy vyplatiť a nemožno nič
         podujať, aby nepchali do toho prsty.
   </p>
   <p>
    — Bolo by im po nich tvrdo udrieť, — riekol knieža.
   </p>
   <p>
    — Bolo by, bolo, ale sme na to prislabí. A teraz to vôbec nie je možné, museli by sme
         vyčkať príhodnejšie okolnosti. Počúvam od utečencov, že sa Lužičania a Švábi stroja
         povstať.
   </p>
   <p>
    Rastislav hľadel spýtavo na Svätopluka.
   </p>
   <p>
    Knieža nechcel odporovať strýkovi, nuž len kývol hlavou:
   </p>
   <p>
    — Pravdu máš. Lenže myslel by som, že by sme nemali čakať len na priaznivé pomery, ale
         sa i doma pripravovať. Naša správa je slabá, moc kniežaťa nedostatočná, naše kmene robia,
         čo chcú: pánmi v kraji sú kmeti, a nie my.
   </p>
   <p>
    Rastislav sa namrzel:
   </p>
   <p>
    — Všetci hovoríte rovnako: Kojata mi hudie, že sme slabí; treba vraj urobiť s Nemcami
         taký poriadok, aby sme mali od nich pokoj, čím rozumie, aby sme sa im vôbec poddali. Ty
         tiež spomínaš slabosť a slabosť. Akože urobím z dreva železo? Keď sme slabí, nuž musíme s
         našou slabosťou počítať a držať sa podľa toho.
   </p>
   <p>
    Svätopluk sa bavil so svojím krátkym mečom, hľadiac na podlahu, a mlčal. Rastislav
         zamračene pozeral naň a stíchol tiež. O chvíľu skričal:
   </p>
   <p>
    — Tak hovor, čo máme urobiť?
   </p>
   <p>
    Svätopluk ľahko zdvihol hlavu a podotkol:
   </p>
   <p>
    — Ja svojim kmeňom oblámem rohy; stiahnem ich väčšmi dohromady obručou a urobím
         županstvá. Župani budú moji ľudia, vymenujem ich ja a nebudú ich voliť kmene. Zmiesim
         sedem-osem kmeňov do jednej župy.
   </p>
   <p>
    — Ohohó, — skríkol Rastislav, — to si ty ľahko predstavuješ. Myslíš, že sa ti kmene
         podrobia? Budeš mať väčšie neporiadky, ako máš. Pichneš do osieho hniezda.
   </p>
   <p>
    Svätopluk sa vzpriamil, postavil sa pevne pred knieža a zvolal ostrým hlasom:
   </p>
   <p>
    — Nie, nebudem mať neporiadkov! Už teraz mám na základ tri pevné županstvá; zanedlho
         všetky moje kmene budú na vôdzke. Ktorý by sa raz sprotivil, ten sa viac nikdy nesprotiví,
         lebo ho nebude.
   </p>
   <p>
    Rastislav krútil posmešne hlavou:
   </p>
   <p>
    — To sú reči muža, ktorý nepozná život a namýšľa si, že zmôže všetko. Však len probuj,
         prebiješ si hlavu.
   </p>
   <p>
    Svätopluk neodvetil na poznámku kniežaťa ani slovo a neurobil ani posunok: stál, akoby
         Rastic nebol nič riekol. Rastislav hľadel naň chvíľu, potom kývol rukou:
   </p>
   <p>
    — Môžeš teraz odísť; keď ťa budem potrebovať, pošlem po teba.
   </p>
   <p>
    Keď zostal sám, hľadel von oblokom a zamrmlal:
   </p>
   <p>
    — Chlapci, aký krásny by bol život, keby sme mohli urobiť všetko, čo považujeme za
         vhodné. Ako tá voda tečie, tečie bez zaslania, nemajúc prekážky…
   </p>
   <p>
   </p>
   <p>
    Bol teplý podvečer, niekoľko bielych oblakov lenivo menilo svoju podobu na sivobelasom
         nebi. Svätopluk s Kojatom v jednom člne veslovali rákosím a riedko prerastenou vodou popri
         brehu Dunaja, poľujúc na divé kačky. Odrazili obďaleč od svojich spoločníkov s úmyslom, aby
         sa mohli nerušene zhovárať.
   </p>
   <p>
    Knieža bol pustil veslo a chytiac luk, vystrelil na kačku, vyletevšiu od neho na
         dostrel, ktorá sa už prestrelená premetávala a padala vo vzduchu. Nápadne krásny a mohutný
         Kojata ľahučko potisol veslom smerom, kde vták padol do vody. Cítil sa voči Svätoplukovi
         pánom, mal povedomie, že je nielen telesne silnejší ako on, ale že má omnoho väčšiu moc v
         rukách ako knieža. Bol o nejakých desať rokov starší od neho a myslel si, že je omnoho
         skúsenejší a múdrejší. Strach, ktorý ho bol pri odchode Svätopluka do Byzanca pred ním
         napadol, zmizol dávno z jeho duše; teraz bol presvedčený, že ho on drží v moci a že môže s
         ním nakladať, ako uzná za dobré.
   </p>
   <p>
    Svätopluk zručne vychytil prestrelenú kačku veslom z vody a hodil ju do člnka.
   </p>
   <p>
    — Nuž vidíš, čo chýba takému nemeckému kniežaťu? — riekol Kojata, pokračujúc v začatom
         rozhovore. — V každom ohľade je svojím pánom. Jediná jeho služba je, že musí so svojím
         vojskom ísť kráľovi na pomoc, keď treba.
   </p>
   <p>
    Svätopluk kýval hlavou:
   </p>
   <p>
    — Pravdu máš. Doma mu nerozkáže nikto. A zase keď je on v pomykove, pomôže mu panovník.
   </p>
   <p>
    — Prečo sa Rastic drží svojej samostatnosti? Má to nejaký zmysel? Má ten človek rozum? —
         hovoril Kojata, rozkladajúc náruživo jednou rukou a odchytávajúc ju od vesla.
   </p>
   <p>
    Svätopluk sa tváril ako človek, ktorý je hlboko presvedčený o pravde počutých slov.
   </p>
   <p>
    — Veru, veru, máš úplne pravdu. Musí platiť tribút; Nemci sa mu tisnú ani voda do
         rozsušenej lode, dúchajú mu do každej kaše, — prisviedčal Svätopluk.
   </p>
   <p>
    — Taký je ani poputnaný, — dotvrdil Kojata, súc spokojný sám so sebou. — Omnoho
         múdrejšie by urobil, keby sa Ľudovítovi poddal a prijal Veľkú Moravu od neho za léno
    <sup>
     [
     <a class="footnote" href="#ftn.id2585041" name="id2585041">
      38
     </a>
     ]
    </sup>
    ako knieža nemeckej ríše.
   </p>
   <p>
    — Najmä i preto by to bolo rozumné od neho, lebo však i beztak nebude schopný udržať
         svoju samostatnosť. A keď ho Nemci premôžu…
   </p>
   <p>
    — Urobia s ním a s nami koniec, ako urobili so severnými Slovanmi,
    <sup>
     [
     <a class="footnote" href="#ftn.id2585068" name="id2585068">
      39
     </a>
     ]
    </sup>
    — skočil mu Kojata do reči.
   </p>
   <p>
    Zamysleli sa a mlčky veslovali na voľný Dunaj.
   </p>
   <p>
    — Lenže s Rasticom je nemožné o tejto veci hovoriť, — riekol ticho Svätopluk.
   </p>
   <p>
    Kojata hnevne zmrštil tvár:
   </p>
   <p>
    — Rastic je blázon: nevidí priepasť, do ktorej sa vrhá. On si namyslel, že celé
         nešťastie zaviňujú len nemeckí kňazi.
   </p>
   <p>
    — Je ozaj ako dieťa, keď si myslí, že tí dvaja byzantskí mníškovia zachránia jeho ríšu,
         — smial sa knieža.
   </p>
   <p>
    — Hlupák. Tí zavinia jeho pád, uvidíš.
   </p>
   <p>
    Svätopluk sa opovržlivo usmial:
   </p>
   <p>
    — Možno nie.
   </p>
   <p>
    Kojata mu pozrel ostro do očí:
   </p>
   <p>
    — Myslíš, že môže padnúť i prvej?
   </p>
   <p>
    — Stáva sa kadečo na svete.
   </p>
   <p>
    Kojata so Svätoplukom hľadeli si do tváre, vymieňajúc si myšlienky pozorom.
   </p>
   <p>
    — Myslíš, že by sme ho mali poslať do kresťanského neba, za ktorým i tak túži? — riekol
         Kojata, usmejúc sa jedným kútikom úst.
   </p>
   <p>
    Svätopluk ukázal očami na čln, blížiaci sa k nim, v ktorom sedeli ich druhovia.
   </p>
   <p>
    — Ja rád mám člnové zápasy na vode. Počul som, že aj ty si ich priateľom, — obrátil
         rozhovor.
   </p>
   <p>
    — Skutočne, bolo by múdre ich usporiadať. Tu sú teraz Frankovia z Durínska a Góti z
         Talianska. Tí niečo podobného nikdy nevideli. — Hahoj! Druhovia, sem sa! — zvolal Kojata,
         kývajúc veslom na obďaleč sa zdržujúce člny.
   </p>
   <p>
    Zakrátko sa zrazili okolo nich všetky ostatné člny.
   </p>
   <p>
    — Junáci, — zavolal Kojata, — čo myslíte, keby sme urobili člnové zápasy? Ukážeme tým
         cudzincom, čo vieme.
   </p>
   <p>
    Mužovia na plavidlách prisvedčili s oduševnením a hneď i začali pokrikovať jeden na
         druhého, že sa poriadne okúpu. Plávať vedeli všetci ani ryby a pri člnových zápasoch bolo
         celé nebezpečenstvo len to, že prevalia čln do vody, čoho sa v nich zdržiavajúci naskrze
         nenaľakali, keďže každý z nich ľahko preplával Dunaj.
   </p>
   <p>
    Rozhodli, že zápasiace strany povedú Kojata a Svätopluk, pričom Kojata nezabudol
         posmešne poznamenať, že v Nitre plávajúce knieža sa napije dunajskej vody do sýtosti.
   </p>
   <p>
    Svätopluk prisvedčil, že sa to veru môže prihodiť, na čom sa celá spoločnosť veselo
         usmiala.
   </p>
   <p>
   </p>
   <p>
    Večer po poľovke bolo tma, lebo bolo mračno a mesiac len tu i tu blysol spomedzi
         oblakov. Svätopluk a Slavomír boli v svetlici, ktorej obloky boli záclonami zastreté,
         svietil im len malý kahanec, ktorého svetlo len práve že robilo znateľnými ich obrysy a
         viditeľnými oné čiastky tela, ktoré padli do najbližšieho kruhu jeho červeno-žltých lúčov.
         Sedeli pri sebe na lôžku a opierajúc sa lakťami o stehná, hovorili tlmeným hlasom:
   </p>
   <p>
    — Je celkom isté, že sa Kojata spolieha na Nemcov, — riekol knieža, — jeho držanie je
         také sebavedomé, že je na to nie dosť len jeho moc, ktorú má nad Rasticom. Musí mať istotu,
         že mu Nemci pomôžu, keď to bude potrebovať. Ináč by sa neopovážil tak vystupovať i proti
         mne.
   </p>
   <p>
    Slavomír podotkol:
   </p>
   <p>
    — Bude s nimi spravený na zradu.
   </p>
   <p>
    — Aký sme my naničhodný národ. Medzi sebou sa rujeme na radosť našim najhorším vrahom.
         Strašné je, že sa nemôžem od toho biedneho rodu odtrhnúť; cítim, že som taký kus z neho, že
         by som zhynul, keby som ho opustil. Povedz, Slavomír, čo robiť? — zažalostil Svätopluk.
   </p>
   <p>
    Stálou prácou, nočným bdením vychudnutý Slavomír sa obrátil ku kniežaťu, pričom padol
         lúč svetla na jeho vycivenú hlavu s vysokým čelom.
   </p>
   <p>
    — Nepoznám knieža z tejto strany. Veď si bol v najväčšej ťažkosti najbystrejší. Viem, že
         i teraz máš v hlave spôsob pomoci.
   </p>
   <p>
    — Počuj, Slavomír, Kojata ma zvádza, aby som sa s ním spojil proti Rasticovi. Zničíme ho
         spoločnou silou a oddáme Veľkú Moravu Nemcom a my budeme v nej lénnymi kniežatami. To je
         jeho zámer.
   </p>
   <p>
    Slavomír sa odtiahol od Svätopluka a vstal pomaly na nohy.
   </p>
   <p>
    — Naveky by ste sa prepadli i s našou zemou. Nikdy nepôjde s vami náš národ dobrovoľne
         pod nemecké jarmo.
   </p>
   <p>
    Knieža sa potupne zasmial:
   </p>
   <p>
    — Nepôjde? Pozri, akú stranu má Kojata. I medzi mojimi kmeťmi väčšina drží s ním. Ešte i
         Holešova Jarslava zvelebuje Nemcov, a je isté, že nie je sama medzi našimi ženami.
   </p>
   <p>
    Slavomír zastal pred Svätoplukom a díval sa naň; zrazu vytiahol dýku a podával ju
         kniežaťu:
   </p>
   <p>
    — Tu máš, zabi ma!
   </p>
   <p>
    Svätopluk vyskočil, vzal dýku, hodil ju na zem a oblapil Slavomíra.
   </p>
   <p>
    — Ty môj dobrý duch, neboj sa! Naším nepriateľom je teraz len ten zloduch Kojata. On si
         myslí, že je už pánom. Viem, že mňa chce použiť na zničenie Rastica, aby potom s väčšou
         mocou i mňa mohol zničiť a stať sa pánom celej ríše.
   </p>
   <p>
    — Čo urobíš s ním? Odpratať ho nemôžeš, lebo budeš mať proti sebe Rastica, Nemcov i jeho
         stranu. Toľko nepriateľov, že ich nezmôžeš.
   </p>
   <p>
    Svätopluk chytil Slavomíra za rameno a sadnúc si, stiahol ho k sebe. Rozprával mu, že
         urobia zápasy na Dunaji, a poveril ho, aby sa dohovoril s Radzom takým spôsobom, aby nikto
         ani netušil, že by sa bol mohol s ním zísť.
   </p>
   <p>
    Slavomír odišiel okolo polnoci a keď ho stráž na dvore zazrela, myslela, že to bol duch,
         ktorý sa blysol v zákmite mesiaca. Zmizol ako tôňa.
   </p>
   <p>
   </p>
   <p>
    Mnoho a mnoho sveta sa zišlo pozerať na člnové zápasy. Nielen na pltiach a člnoch, ale
         ešte i na brehoch Dunaja stáli ľudia a vyškriabali sa i na okolité stromy, aby videli
         zápasníkov, skvelé panstvá a podivne vyobliekaných bohatých cudzincov.
   </p>
   <p>
    Veľký knieža Rastislav prišiel s celým dvorom, v ktorom nechýbali krásne ženy a dievky,
         trblietajúce sa medzi rytierstvom a junákmi ani krásne kvety v zelenej tráve. Bolo
         potešenie hľadieť na bohatierske postavy zápasiacich, ktorých svalnaté, pevné postavy
         halili len ľahké červené a belasé šatky, opásané na bedrách, podľa toho, či boli na
         Svätoplukovej alebo Kojatovej strane. Ako jedinú zbraň trímali dlhé žrde s tupými hákmi na
         konci, ktorými sa strhávali a socali do Dunaja a snažili si navzájom prevrátiť člny. Zo
         všetkých chlapov napadol mohutnosťou a súmernosťou postavy krásny Kojata, ktorý žiaril i
         hrdosťou a sebavedomím ani nejaký boh medzi biednymi ľuďmi. Kojata považoval víťazstvo za
         celkom isté, už i preto, že Svätopluk nemohol mať v takýchto zápasoch tú zbehlosť, ktorú
         mal on a jeho pridunajskí junáci.
   </p>
   <p>
    Svätopluk mal oblečený ľahučký biely rubáš, kryjúci ho po kolená, a v drieku bol
         stiahnutý opaskom, na ktorom mu visela krátka, široká dýka; zdalo sa, že ho celé súperenie
         nebaví. Čln, na ktorý vysadol, bol malý, krem neho boli v ňom len dvaja veslári, z čoho
         bolo zrejmé, že nemieni brať činnú účasť v zápase, lebo každý ťažký čln by ho ľahko mohol
         prevrhnúť.
   </p>
   <p>
    Niekoľko sto člnov sa zriadilo do dvoch a dvoch radov, ktoré sa postavili oproti sebe.
         Kojatovi ľudia mali červené šatky na bedrách, Svätoplukovi belasé. Súperiace člny sa
         rozišli na niekoľko sto krokov od seba a na znamenie trúb sa rýchlo rozohnali oproti sebe.
         Kojata kázal urobiť z prvého radu klin, ktorým mienil preraziť šík Svätoplukov. Na vedúcom
         člne stál on sám, ďaleko poznateľný i tým, že mal na svojej žrdi väčšiu červenú zástavu,
         ako mali ostatní jeho podvelitelia. Svätoplukovi ľudia prekazili útok klina tým, že sa pred
         ním rozstúpili, čím sa červení dostali do zlého postavenia, keďže ich napadli presilou do
         bokov. Lenže táto výhoda belasých netrvala dlho, lebo do neporiadku prišlých prepadol druhý
         rad Kojatových člnov, takže Svätopluk, vidiac svoju porážku, prvý sa na svojom ľahučkom
         člne obrátil na útek; za ním sa hnalo niekoľko ťažších plavidiel červených, no nevládali ho
         dostihnúť. Vyhrali len to, že ich presila ustupujúcich Svätoplukových člnov obkolesila,
         povyvracala do vody a odtiaľ pozajímala.
   </p>
   <p>
    Celý obraz bol náramne živý a pestrý, celé okolie sa ozývalo krikom i smiechom, lebo
         chlapi sa pohybovali vo vode, ani keby boli v nej vyrástli, a keď sa vše niektorý väčší čln
         s posádkou prekotil, bolo hodne žartovných poznámok a posmechu.
   </p>
   <p>
    Navzdor niektorým čiastočným úspechom belasí boli úplne porazení a Svätopluk s
         niekoľkými svojimi vodcami, príduc na breh, odišiel do hradu a ani nevyčkal konečný
         výsledok boja.
   </p>
   <p>
    Keď bolo zrejmé, že kojatovci vyhrali, ozývali sa ďaleké kraje výkrikmi i na znak toho,
         že veľká väčšina obecenstva im priala. Ale ich kriky a spevy zamĺkli dosť skoro: hlavného
         vodcu, víťaza Kojatu, nebolo nikde.
   </p>
   <p>
    Po mnohom dotazovaní a vyšetrovaní vysvitlo, že sa jeho čln, jeden z jeho vlastných
         člnov, v trme-vrme iste nevoľky prevalil, pričom všetci, ktorí boli v ňom, popadali do
         vody. Podivným spôsobom všetci boli zdraví a veselí, len hlavného vodcu nebolo. Darmo ho
         hľadali všetky člny, či belasé, či červené, po šírom Dunaji. Dlho do tmy ho hľadali, ale
         nenašli ho nikde. I ozýval sa miesto jasotu žalostný krik a nárek Slovenov, ktorí
         oplakávali v ňom svoju nádej, svojho najlepšieho vodcu! Rastislav bol nadmieru zronený,
         mysliac, že utratil človeka, ktorý by bol býval jediný schopný vyviesť jeho krajinu z
         biedneho položenia, v ktorom sa hádzala ani ryba vyhodená na breh.
   </p>
   <p>
    Svätopluk si umienil na radu a dohováranie Slavomíra, že sa pokúsi zaujať Kojatovo
         miesto pri Rastislavovi. Možno sa mu podarí získať jeho dôveru. Preto jedného dňa vstal
         včasráno a šiel na veľkú lúku medzi hradmi, na ktorej sa branné mužstvo cvičievalo. Cez deň
         bolo horúco, a preto junáci cvičili, kým slnce priveľmi nepripekalo. Často prichádzal
         podívať sa na nich alebo i vyhodiť niekoľko ráz oštep i sám Rastislav. Tentoraz ho našiel
         kňazič už medzi jeho bohatiermi. Bol rozjarený, vyzeral o niekoľko rokov mladší, ako keď sa
         bol s ním ostatný raz zhováral. Podarilo sa mu niekoľko ráz trafiť do cieľa z väčšej diaľky
         a to ho tešilo ako znak, že sa mu sily navracajú.
   </p>
   <p>
    Svätopluk kráčal so Slavomírom k nemu, aby sa mu poklonil, i zdalo sa obom, že sa
         vyjasnená tvár kniežaťa zamračila, keď ich zazrel. Zastali a čakali, že ich zavolá pred
         seba. Trvalo hodnú chvíľu, kým Rastic dokončil rozhovor so svojím okolím a kým sa obrátil
         ku príchodzím a kývol im rukou a hlavou, aby predstúpili pred neho.
   </p>
   <p>
    Svätopluk a Slavomír hľadeli na tvrdé, nepriateľské tváre okolostojacich a pristúpiac
         poklonili sa Rasticovi hlboko. Veľký knieža pozeral na nich chvíľu, stisnúc pery, až
         riekol:
   </p>
   <p>
    — A prečo ste ušli pred ukončením zápasu? Nebolo to od vás junácke. Rasticovi
         sprievodcovia sa uškerili opovržlivo. Svätopluk na nich pozrel takým pohľadom, že im smiech
         zmizol z tváre.
   </p>
   <p>
    — To ste ani nevideli, ako Kojata zahynul? — spýtal sa Rastislav upodozrievavo.
   </p>
   <p>
    — Nevideli sme, — odvetil kňazič.
   </p>
   <p>
    — Škoda toho veľkého človeka, bude nám všetkým chýbať. Kiež by sa bolo stalo inakšie, —
         riekol s opatrne urážlivou schválnosťou Rastislav.
   </p>
   <p>
    — I my pokladáme Kojatu za významného človeka, — riekol Slavomír, ktorý sa bál, že
         Svätopluk odpovie niečo ostrého.
   </p>
   <p>
    Ale kňazič sa už premohol a hľadel teraz na Rastica zdanlivo celkom chladne, nebolo na
         ňom vidno nijaké rozčúlenie.
   </p>
   <p>
    — Keby mi veľký knieža dovolil zhovárať sa s ním osamote, vedel by som mu jedno-druhé
         vysvetliť. Čo sa ti bude zdať príhodné, oznámiš z mojich rečí svojmu sprievodu.
   </p>
   <p>
    Rastic chvíľku rozmýšľal, potom kývol hlavou a kráčal na prázdne miesto, kde nebolo na
         sto krokov nikoho. Svätopluk so Slavomírom išli za ním. Keď veľký knieža zastal a videl, že
         je vylúčené, aby ich mohol niekto počuť, riekol:
   </p>
   <p>
    — Tak hovor!
   </p>
   <p>
    Svätopluk prikročil blízko k nemu:
   </p>
   <p>
    — Nebudem mnoho rečí šíriť. Kojata bol zapredanec nemecký; zvádzal i mňa, aby sme ťa
         prepadli a oddali Veľkú Moravu Nemcom a prijali ju ako nemecké léno. Zemižížňovi,
         prichádzajúcemu s vierozvestmi, postavil v Striedavke nemeckú nástrahu, aby ho schytali a
         oddali Nemcom, ktorým sú slovenskí vierozvestovia nie po vôli. Pošli do Striedavky svojich
         ľudí a presvedčíš sa, či ti hovorím pravdu. Slavomír zvraštil obočia a riekol rozochvene:
   </p>
   <p>
    — Kojata bol zradcom a jeho smrť je znakom lásky božej voči veľkému kniežaťu. Ochraňuje
         ťa sám kresťanský Spasiteľ, Ježiš Kristus, prijmi s pokornou vďakou jeho milostivú pomoc.
   </p>
   <p>
    Na Rastislavovi bolo vidno veľké prekvapenie:
   </p>
   <p>
    — To si ty dal odpratať Kojatu? — ukázal prstom na Svätopluka.
   </p>
   <p>
    — Keď sa presvedčíš o pravde mojich slov, potom ti odpoviem, — riekol Svätopluk. — Keď
         ti teraz poviem, že nie, neuveríš, a keď poviem áno, tak ma budeš neoprávnene
         prenasledovať.
   </p>
   <p>
    — A prečo si mi pred Kojatovou smrťou nevyjavil, čo zamýšľa?
   </p>
   <p>
    — Lebo som sa to len deň predtým dozvedel a chcel som predstúpiť pred teba, len keď
         budem vedieť všetko.
   </p>
   <p>
    — Nemožno mi veriť, že by Kojata bol býval takým zradcom. Presvedčil som sa, že mi
         slúžil verne, — riekol Rastislav, krútiac hlavou.
   </p>
   <p>
    — Daj chytiť jeho dôverníkov Bočana a Radúza, zlapaj Amelolta a vynúť z nich priznanie a
         uvidíš, akou zradou si bol obtočený, — poznamenal Slavomír rozhorčene. — Ale predtým
         neupodozrievaj ľudí, ktorí ti slúžia verne.
   </p>
   <p>
    Knieža zvraštil čelo a pozeral ostro na Slavomíra:
   </p>
   <p>
    — Smelo hovoríš.
   </p>
   <p>
    — Môže, lebo hovorí pravdu, — zvolal Svätopluk ostro.
   </p>
   <p>
    — Tak čo máme teraz robiť? — opýtal sa Rastic.
   </p>
   <p>
    — Prvé je poslať ľudí do Striedavky, aby prekazili nástrahu na Zemižížňa, ktorý môže
         prísť každý deň. Mohlo by sa vierozvestom zle prihodiť. Ktovie, aký rozkaz majú. Medzitým
         daj tu vyšetriť celé sprisahanie a daj vinníkov odstrániť. Myslím, že i z mojich kmeťov
         bude treba niekoľkých odpraviť. — Svätopluk si umienil, že sa všetkých nepohodlných ľudí
         zbaví pod zámienkou Kojatovej zrady na úkor Rastislava.
   </p>
   <p>
    Teraz Rastic prisviedčal Svätoplukovi. Nechcel mu ukázať, že mu je za jeho veľkú službu
         povďačný, lebo ho doterajší jeho spôsob oproti nemu mrzel; bol by musel uznať, že ho bez
         dostatočnej príčiny, jedine len na osočovanie Kojatovo upodozrieval.
   </p>
   <p>
    — Poďme, — povedal, — uvidíme, čo urobím. — A šli naspäť, ale teraz všetci traja spolu v
         jednom rade.
   </p>
   <p>
    — Radím ti, aby sme vierozvestov privítali v Nitre a nie tu, kde je primnoho zradcov a
         oni by boli neistí životom a zdravím; a prosím ťa, aby si i sám prišiel do Nitry, čím by sa
         i moje postavenie posilnilo. Možno mi budeš dôverovať, a tak sa naše obapolné položenie len
         polepší.
   </p>
   <p>
    Rastislav si napravil na boku dlhý, napred sa mu tisnúci meč a rozmýšľajúc povedal:
   </p>
   <p>
    — Uvidíme ešte, čo urobíme.
   </p>
   <p>
    Svätopluk cítil, že stena nedôvery medzi ním a Rastislavom nemizne. Poznamenal to
         Slavomírovi, ktorý mal to podivné tušenie, že si to Svätopluk ani nežiada.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2585041" name="ftn.id2585041">
        38
       </a>
       ]
      </sup>
      <span class="emphasis">
       <em>
        léno
       </em>
      </span>
      — za feudalizmu najčastejšie pozemky, ktoré udeľoval
               panovník členom svojej rodiny, vojenskej družiny a svojim verným za služby do
               dedičného úžitku.
     </p>
    </div>
    <div class="footnote">
     <p>
      <sup>
       [
       <a class="para" href="#id2585068" name="ftn.id2585068">
        39
       </a>
       ]
      </sup>
      <span class="emphasis">
       <em>
        ako urobili so severnými Slovanmi
       </em>
      </span>
      — V mene christianizácie
               Karol Veľký (768 — 814) i viacerí franskí panovníci ohňom a mečom podmaňovali si
               nielen Sasov a ostatné kmene nemecké, ale i Slovanov v severozápadnej Európe.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2585794">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pred odchodom na Devín Svätopluk sa bol podvečer zišiel v záhrade s Jarslavou. Lúče
         zachádzajúceho slnca sa šikmo predierali stromovím a vše, blysnúc na tvár Jarslavy,
         obrátenej k nemu, nútili ju, aby si oči tônila rukou, na ktorú oproti nej stojaci knieža
         žiadostivo pozeral.
   </p>
   <p>
    Jarslava bola chvíľami ako rozpustilé dievča. Doberala si Svätopluka, kázala mu bozkať
         svoje prstíky, krk, robila mu žartovné výčitky, že by ju akiste najradšej v šatôčke
         zabalenú so sebou nosil.
   </p>
   <p>
    — A ako by si ma to niesol? — spýtala sa a chytiac mu ruku, hľadela naň. — Na chrbte, či
         pod pazuchou?
   </p>
   <p>
    — Ale v srdci, ty blázonko, v srdci, — zašeptal Svätopluk a privinul ju k sebe. Potom sa
         zrazu premenila na bujnú ženu a bozkávala ho, až mu dych stavalo. Bola k nemu nežná a taká
         milá a ihravá, že Svätopluk až zmieral pôžitkom jej lásky.
   </p>
   <p>
    Rozkázala mu, aby na ňu nezabúdal, aby jej priniesol niečo krásne, a ubehla.
   </p>
   <p>
    Po jej odchode knieža mimovoľne zastal a hľadel za ňou. Pritisol si ruky na srdce, zdalo
         sa mu, že nemal ani tušenia, že by žena mohla zvíriť v srdci a v celom bytí človeka také
         túžobnoslastné pocity, od ktorých by bol vďačne zahynul.
   </p>
   <p>
    Keď sa vrátil s Rastislavom do Nitry, bola jeho najsilnejšia túžba zísť sa s ňou, alebo
         aspoň ju vidieť a kochať sa radostným zábleskom jej očí. Ale darmo ju vyzeral, nenašiel ju
         ani na jednom z miest, ktoré podľa spoločného dohovoru navštevovala. Bál sa, že je chorá,
         ale Holeš ho uspokojil, že je zdravá a veselá ako vždy. Zatrhlo mu trpko srdcom, keď počul
         o jej dobrej vôli: on ju nemal — bez nej.
   </p>
   <p>
    Až štvrtý deň sa zišiel s ňou. Bola slávna hostina na počesť Rastislava a vtedy
         predstúpila s inými paniami pred veľké knieža a poklonila sa i Svätoplukovi. Ale jej ústa
         boli nemé, nič mu netlmočili ani jej oči, ani jej úsmev, hľadela naň chladne ako na človeka
         cudzieho. Dvorana sa zatočila so Svätoplukom a srdce mu tak stislo, až si myslel, že mu
         prestane biť. Ale jednako sa premohol a spýtal sa jej vľúdne, ako trávila čas, kým nebol
         prítomný.
   </p>
   <p>
    Bol proti nej rozľútený, myslel si, že by ju vďačne usmrtil. Ktovie, čo ju zašlo? Kto sa
         v ženách vyzná? Bol presvedčený, že bez najmenšej príčiny ho chce ukrátiť o najväčšie
         pôžitky, ktoré mu doposaváď život poskytol. Umienil si, že ani malým prstom nepohne, aby si
         ju naklonil. Hľadel si nahovoriť, že má dosť starostí i bez nej a že venuje všetko svoje
         myslenie len kniežaťu, záujmom krajiny a očakávaným vierozvestom. Ale darmo si niekto
         umieni, že nebude cítiť bolesť ťažkej rany, ona sa potlačiť nedá. Svätopluka stále mučila
         žravá túžba za Jarslavou, no jednako sa správal, akoby jej ani nebolo.
   </p>
   <p>
    O niekoľko dní neskoršie bol Rastislav so Svätoplukom a niektorými svojimi hlavnými
         radcami v menšej sieni Zoborského hradu. Sedeli a stáli pred širokými oblokmi a hovoriac
         vyzerali na krajinu, prestierajúcu sa pred nimi, pokrytú lesmi a úrodnými poľami a lúkami;
         videli pod sebou rozložené mesto a v diaľke riedko roztratené dediny, medzi ktorými sa
         hadila rieka Nitra. Práve bola prehrmela vidiekom búrka a ako jej zakončenie padal ešte
         riedky dážď.
   </p>
   <p>
    Hovorili o úmysle Svätoplukovom uviesť vo svojom údelnom kniežatstve nové poriadky.
         Hovoril o tom už dávnejšie Rastislavovi. „Ja svojim kmeňom oblámem rohy,“ vyslovil sa
         vtedy, „stiahnem ich väčšmi dohromady obručou a urobím županstvá. Župani budú moji ľudia,
         vymenujem ich ja a nebudú ich voliť kmene. Zmiesim sedem-osem kmeňov do jednej župy.“
   </p>
   <p>
    Rastislav, sediaci v širokom pohodlnom kresle, kýval rukou:
   </p>
   <p>
    — Nedám nič na tvoje nové poriadky. Sami hovoríte, že vám vaši vojaci odbehujú a že sa
         niektoré kmene vzbúrili proti tebe. Máme dosť starostí i bez toho, nerobme si nové. Čo
         myslíš, Radla? — obrátil sa k starému, mohutnému mužovi, sediacemu tiež na stolici,
         vydychujúcemu hlasne a držiacemu žilnaté veľké ruky na rukoväti širokého meča, ktorý stál
         rovno medzi jeho nohami.
   </p>
   <p>
    — Kňazič mi pripadá ako muž, ktorý by v zime váľal svoju roztrhanú chalupu preto, lebo
         si chce novú postaviť. Pravda, tečie a fúka mu do nej, ale kým postaví novú, zamrzne. I my
         sme teraz tak, že keď rozbijeme staré poriadky, ubijú nás Nemci, kým utvoríme nové, —
         hovoril vojvoda Radla hlasom hrubým a zachrípnutým.
   </p>
   <p>
    Rastislav sa vypäl spokojne:
   </p>
   <p>
    — Sú to teraz nebezpečné pokusy. Budeš mať vojnu dnu i von: neubrániš sa.
   </p>
   <p>
    Svätopluk, stojaci za chrbtom Radlu, odvetil skrátka:
   </p>
   <p>
    — No, však uvidíme, čo urobíme. Nebudeme celú vec veľmi duriť, — pritom pozrel na
         Holeša, Slavomíra a Krozu, oproti nemu za stolicou Rastislava stojacich, ktorí mu kývaním
         ruky alebo hlavou prisviedčali. Bolo na nich vidno, že si myslia, že urobia, čo pokladajú
         za dobré, a nemienia o tom šíriť mnoho rečí.
   </p>
   <p>
    Holeš, pozerajúc vždy na všetky strany, napäl krk a díval sa dolu do mesta:
   </p>
   <p>
    — Zdá sa, že dostaneme hostí, ulicou mesta tiahnu akísi jazdci.
   </p>
   <p>
    Všetci sa obrátili k oblokom a pozerali dolu. Ešte vždy pršalo. Na konci ulice, vedúcej
         do hradu, videli troch jazdcov, niekoľko krokov za nimi ich išlo zo desať. Títo už zahli na
         zámocký vrch, keď sa zjavila celá čata ozbrojencov na koňoch. Išli krokom cez hlboké riedke
         blato, naplňujúce úzku ulicu medzi nízkymi drevenými dvormi. Hádali, kto by to mohol byť.
         Svätopluk poslal Slavomíra, aby šiel príchodzích privítať a oznámil im, kto je to. Trvalo
         dosť dlho, kým sa zozýval v hrade hurt a dupot mnohých ľudí a koní, keď Slavomír vošiel so
         slávnostnou tvárou a riekol, roztvoriac ramená:
   </p>
   <p>
    — Prišiel Zemižížeň s vierozvestmi!
   </p>
   <p>
    Rastislav povstal a aj on zdvihol ramená a zvolal radostne:
   </p>
   <p>
    — Chvála buď bohu, že prišli naši spasitelia!
   </p>
   <p>
    Všetci sa pobrali s rôznymi výkrikmi podivu a radosti do dvora, aby zazreli, ako sa im
         zdalo, zázračných mužov čím skorej. Len Svätopluk a Holeš necítili a neukazovali veľké
         nápadné potešenie. Ich bystré umy už dávno počítali s rôznymi ťažkosťami, ktoré ich čakajú
         zo strany Nemcov pre vierozvestov, a práve teraz sa im nezdal čas príhodný, aby beztak
         napätú strunu ešte väčšmi naťahovali.
   </p>
   <p>
    Keď Rastislav a Svätopluk vyšli so sprievodom na dvornú pavlač, zastal oproti nim
         uradostnený a na svoj výkon hrdý Zemižížeň a zvolal:
   </p>
   <p>
    — Chvála vám, znamenité kniežatá. Pozdrav vás Spasiteľ. Nesiem vám pozdrav cisára
         Michala a doviedol som tu, hľa, — i ukázal na dvoch mužov v tmavošedivých mníšskych
         kutniach, stojacich za ním, — našich učiteľov a hlásateľov kresťanskej viery. Mnoho sme
         prestáli, rozličnými nebezpečenstvami prešli, ale —
   </p>
   <p>
    Svätopluk poznal mnohovravnosť Zemižížňa a pretrhol ho:
   </p>
   <p>
    — Vítame vás, poďte hore do hradu.
   </p>
   <p>
    I pohol sa on i Rastic do predsiene, aby vchádzajúcim mužom išli v ústrety. Zišli sa vo
         veľkej, ale nízkej miestnosti. Oproti Rastislavovi sa postavil Zemižížeň a ukloniac sa
         hlboko, začal zase hovoriť o pozdrave cisára, svojej námahe a útrapách cesty, až ho
         Rastislav mrzuto pretrhol:
   </p>
   <p>
    — Chceme už privítať našich milých hostí, prestaň!
   </p>
   <p>
    Za ten čas Slavomír pojal dvoch mníchov vľúdne za ramená a predviedol ich kniežatám.
         Všetci zhromaždení hľadeli na nich, každý hovor zamĺkol. Boli to mužovia vysokí, asketickí,
         chudí, obidvaja mali brady: Cyril dlhú, Metod krátku, okrúhlu. Cyril bol bledožltkavý,
         chorobného výzoru, pokašlával, z očí mu žiarila dobrota a porozumenie, ústa mal krásne
         rezané, mäkké, ruky hladké ako žena; Metod bol omnoho silnejší, mohutných pliec, oči jeho
         boli ostré, pery tenké, stisnuté, ruky mocné, žilnaté. Oblečení boli chudobne, ich kutne
         boli obdraté, blatom pošpinené, ale v ich vystúpení bolo cítiť ducha, ktorý sa neklania
         pred nijakou svetskou silou alebo slávou; a tak sa poklonili pred nimi tí, ktorí trímali v
         mocných rukách meče a vládli osudmi poddaných.
   </p>
   <p>
    Rastic sa poklonil zvestom hlboko:
   </p>
   <p>
    — Priviedol vás boh, na našu spásu. Vítame vás. Buďte našimi vodcami, pôjdeme za vami!
   </p>
   <p>
    Svätopluk, dojatý postavami a držaním cudzích mužov, tiež sa im poklonil a riekol im
         srdečné slová k príchodu:
   </p>
   <p>
    — Obetujete sa, znášate útrapy, aby ste vyviedli náš národ z bludov pohanstva. Vy veru
         nežiadate bohatstvo a slávu sveta, vám je odplatou služba, ktorú konáte opusteným. Pôjdeme
         za vami!
   </p>
   <p>
    Cyril preriekol a všetkým sa zdali jeho slová podivného zvuku a zmyslu:
   </p>
   <p>
    — Mocný cár Michal a jeho prvý konzul Bazilios vás pozdravujú, silní vladári! Poslali
         nás nehodných, aby sme vám ukázali cestu k nekonečnej sláve v budúcom živote a k pokoju
         duše v živote tomto. Keď nás Duch svätý neopustí, vykonáme svoje poslanie. Vaše pomocné
         ruky budú nám slabým mohutnou oporou. Požehnaj vás Najmocnejší vládca sveta!
   </p>
   <p>
    I zdvihol ruku a požehnal klaňajúcich sa.
   </p>
   <p>
    Rastislav ich potom prepustil a prikázal panstvu, aby sa o nich postaralo. Páni,
         zabudnúc na službu kniežatám, skoro všetci núkali svoj sprievod skromným mníchom; len Holeš
         a Kroza zostali pri vladároch. Svätopluk, ktorému bolo napadlo, že Cyril nespomenul
         Bardasa, chytil Zemižížňa za rameno a spýtal sa ho:
   </p>
   <p>
    — Prečo nám neposlal pozdrav Bardas, čo je s ním?
   </p>
   <p>
    Zemižížeň rozprával kniežaťu obšírne, že ho Michal dal zajať, lebo urobil proti nemu a
         Baziliovi sprisahanie; v žalári ho zaškrtili. Na otázku, čo sa stalo s jeho rodinou,
         povedal, že nič isté sa nevie, ale vraj hovorili, že sa Eufemia po rôznych útrapách
         otrávila a prepadla moci diabla.
   </p>
   <p>
    Svätopluk viac nepočul reči Zemižížňa, dušou mu tiahli žiaľne spomienky, predstavil si
         krásnu dievku, ktorá ho milovala, bledú, bezduchú, v úbore, v ktorom bola taká krásna a
         žiadúca, i bleslo mu dušou, že niet v živote uspokojenia. Obraz v súžení zomrevšej a
         milovavšej ho dievky zatônil Jarslavu v jeho duši.
   </p>
   <p>
   </p>
   <p>
    Na druhý deň ráno sa vo veľkej dvorane hradu zišlo všetko panstvo a obstalo kniežatá,
         sediace v kreslách naprostriedku. Oproti nim bol stolík, prikrytý krásnym vyšívaným
         obrusom, na ňom stál veľký krucifix so Spasiteľom, vykladaný emailom. Za stolíkom sedeli v
         pohodlných, pestrými kvetnatými kobercami zakrytých stoliciach dvaja skromní mnísi.
   </p>
   <p>
    Cyril povstal a vyložil tichým, len niekedy pozdvihnutým hlasom zásady pohanstva a v čom
         je spasiteľnosť kresťanstva.
   </p>
   <p>
    Hoci hovoril ticho, rozumeli vo veľkej dvorane všetci každé jeho slovo. Vykladal, že je
         pohanstvo len jednoduchý, slabý výtvor biednych ľudí, neosvietených božským duchom,
         vedených len chatrným ľudským rozumom. Úbohí ľudia vo svojom súžení, vo svojom životnom
         trápení zosobnili jednotlivé úkazy prírody a svoje vlastné žiadosti a túžby v postavách
         bohov. Klaňajú sa takto vlastne len samým sebe a uznávajú svoje prirodzené pudy za pánov
         nad sebou. Z toho vyplývalo strašné zriadenie spoločenstva, založeného len na surovej moci:
         potlačovanie a zverskosť, ubíjanie slabých a hýrenie silných. Každý dal voľný beh svojim
         sklonom, bez ohľadu na to, že hreší, lebo hriech nepoznal, keďže ho nikto netrestal zaň v
         živote pozemskom ani posmrtnom, ktorý nebol ničím iným ako pokračovaním života pozemského.
   </p>
   <p>
    Všemohúci Pán sveta uznal, že prišiel čas, v ktorý z pôvodného hriechu zverskosti
         vyvedie nešťastné ľudstvo, i poslal svojho vlastného Syna, aby svojou obeťou a svojím
         poučením ukázal biednym cestu z večného zatratenia k večnému spaseniu. Ježiš Kristus
         prišiel s heslom, ktoré zasvietilo ako blesk v najtemnejšej noci a razom premenilo celú
         tvárnosť života. Ježiš Kristus riekol: „Miluj blížneho svojho ako seba samého!“ To vo
         vlnách sebectva a s ním spojených bied topiacim sa ľuďom zrazu otvorilo oči a videli, nad
         akou ukrutnou priepasťou sa vznášali a aké strašné činy oproti sebe páchali. Blížnym je nám
         každý človek, kniežaťu je blížnym i najposlednejší otrok, a v budúcom živote, ktorý
         nesmrteľná duša nekonečné časy bude prežívať, nebude rozdiel medzi kniežaťom a
         najostatnejším otrokom. Pohani myslia, že knieža i po smrti budú obsluhovať otroci,
         povraždení pri pohrebe na jeho hrobe! Aký omyl! Pohani myslia, že beztrestne smú dvíhať
         ruky oproti svojim blížnym, keď majú na to moc! Aký omyl!
   </p>
   <p>
    Kresťanstvo je vierou nekonečnej lásky, kresťanstvo otvorilo pred zaslepenými ľuďmi
         nekonečnosť času a kresťanstvo ukazuje ľuďom i nekonečnosť večnej dobroty a spravodlivosti,
         sústredenej v Bohu!
   </p>
   <p>
    Všetkým poslucháčom Cyrila sa zdalo, akoby bol ich ducha vypustil z temnice do slnečného
         jasu. Novosť krásnych myšlienok, ich veľkoleposť podmanila ich ducha. Počúvali ho všetci s
         najúprimnejšou zbožnosťou a hľadeli naň s hlbokou vďakou a dôverou.
   </p>
   <p>
    Po chvíli hlbokého ticha, v ktorej všetci dojato cítili účinok reči Cyrilovej, povstal
         Metod a vyložil hlavné deje Písma svätého a jeho spájajúcu myšlienku. Mnohí sa nevedeli
         zdržať výkrikov obdivu a žiaľu, keď počúvali činy, náuky a skon Spasiteľa, bezmerne veľkého
         dobroditeľa ľudstva, Ježiša Krista. I tvrdý a pochybovačný Svätopluk a Holeš boli do hlbín
         duše otrasení. Oni, ako mnohí, boli už poučení o náukách novej viery, ale tá podivná,
         každého prevládajúca moc, ktorá žiarila z chudobných postáv dvoch biednych mníchov,
         otriasla aj ich dušami tak, že sa zhrozili nad mnohými svojimi skutkami a umienili si, že v
         budúcnosti pôjdu inými cestami.
   </p>
   <p>
    Cyril a Metod neodkladali so zvestovaním slova božieho. Ako dlhým suchom vyprahnutá zem
         saje do seba blahodarný dážď, tak bral do seba národ Slovenov slová poučenia, spásy tých
         dvoch požehnaných solúnskych bratov. Mnohí páni z dvora Rastislavovho a Svätoplukovho ich
         sprevádzali na ich cestách, hnaní žiadosťou ich stále počúvať. Pravda, mnohí sa rýchlo
         striasli prvého hlbokého dojmu, ktorý boli na nich urobili, a zakerovali po krátkom
         precítení zase na cesty, ktorými chodili od detinstva.
   </p>
   <p>
    Svätopluk bol v tie časy v neobyčajnom nastrojení ducha. Jeho všetko premáhajúcu túžbu
         za Jarslavou schladil chýr o smrti Eufemie, miernil ju hnev na ňu, spojený so želaním
         vypomstiť sa na nej, predbežne aspoň nevšímavosťou, ačpráve cítil, že len tým sa jeho pomer
         k nej neskončí, a napokon i mohutný účinok vystúpenia vierozvestov. Knieža si dosť nalámal
         hlavu, prečo sa Jarslava naň nahnevala. Myslel si, že možno preto, lebo predpokladala o
         ňom, že on dal Kojatu zavraždiť, čo ho veľmi poburovalo proti nej pre jej nadržiavanie
         Nemcom, a nie v ostatnom rade i pre žiarlivosť. Však Kojata bol taký krásny chlap,
         napodobňoval Nemcov a Jarslava bola za ich spôsoby oduševnená. Nie je vylúčené, že mala s
         ním milostný pomer. Aká silná bola jej túžba za láskou a jej schopnosť oddať sa pôžitkom
         lásky, to Svätopluk dobre vedel. I nepokladal za vylúčené, že pripisuje jemu náhodilú smrť
         Kojatovu a hnevá sa naň. Pri tom všetkom nepokladal to za isté. Vedel už o ženách, že ich
         láska alebo hnev vzplanie z príčin, ktoré nemožno ani tušiť, a že ich často zatajujú,
         predstierajúc celkom iné, ako boli v skutočnosti.
   </p>
   <p>
    Práve v najvhodnejší čas ho napomenul Cyril, že jeho povinnosťou je postarať sa o ženu.
         Knieža sa musí oženiť už aj preto, aby jeho rod nevyhynul, aby bolo postarané o následníka
         a aby kniežací dvor mal potrebnú paniu.
   </p>
   <p>
    Svätopluk sa v tie časy, nie v ostatnom rade i zo vzdoru oproti Jarslave, rozhodol, že
         napomenutie svätých bratov poslúchne. V dorozumení s Rastislavom a so svojimi radcami sa
         rozhodol, že vyšle posolstvo k českému kniežaťu Borivojovi, aby pýtalo preň jeho sestru Svätožížňu
    <sup>
     [
     <a class="footnote" href="#ftn.id2586480" name="id2586480">
      40
     </a>
     ]
    </sup>
    za ženu. Posolstvo mali viesť Holeš a Kroza. Holeš bol Svätoplukovi potrebný i
         doma, no jednako poslal jeho preto, aby pokoril Jarslavu i tým, že jej vlastný muž bude
         musieť ísť preň pýtať ženu. Myslel si totižto, že jeho ženba Jarslave nebude milá.
   </p>
   <p>
    Prečo ide posolstvo do Čiech, bolo tajnosťou, aby v prípade nezdaru neutrpela
         Svätoplukova prestíž.
   </p>
   <p>
    V ten istý deň, keď odcestoval Holeš, našiel Svätopluk vo svojej svetlici, v ktorej sa
         najviac zdržiaval, do bieleho plátna zabalený balík. Keď ho rozkrútil, vykotúľalo sa z neho
         do vyšívanej šatôčky zabalené jablko. Obzrel si výšivky, ktoré, ako videl, boli len
         napochytre spichnuté, a rozoznal na nich havrana a polmesiac. Jablko a šatôčka znamenali
         ponúknutie lásky, havran iste Havrannú izbu a polmesiac večerný čas po východe mesiaca, a
         tak nebolo ťažko kniežaťu uhádnuť, čo znamená zásielka. Bol si na čistom, že ho Jarslava
         zve na večer do Havrannej svetlice.
   </p>
   <p>
    Celá jeho láska a túžba za ňou vybĺkla ani oheň z polovyhasnutej vatry. Ani okamih
         neváhal ísť na schôdzku. Zabudol na Eufemiu, na vierozvestov a na ženbu. Zrazu boli to
         všetko vedľajšie veci, nemajúce na jeho počínanie naskrze nijaký vplyv.
   </p>
   <p>
    Keď prišiel večer do Havrannej svetlice, našiel ju pustú; len bledé mesačné svetlo
         prenikalo širokým otvorom pod povalou, v ktorom sa nejasne črtali postavy čiernych vtákov
         na kobercoch. Kahance neboli zapálené a celý nábytok pozostával z dvoch holých kresiel a
         stola. Svätopluk prekvapene zastal; nebol si istý, či Jarslava skutočne príde na schôdzku.
         Myslel si, že počká chvíľu, i sadol si na stolicu. Túžba za Jarslavou sa začala meniť v
         hnev, čím dlhšie čakal. Už zariadenie izby ho schladilo a daromné očakávanie ho dráždilo
         tak, že napokon zaťal zuby a vstal, aby sa vzdialil. Ako pokročil ku dverám, roztvorila sa
         záclona na druhých dverách a vošla Jarslava.
   </p>
   <p>
    Knieža sa obrátil a zazrúc ju, zvolal:
   </p>
   <p>
    — Čo ma nechávaš čakať! Myslel som si, že už, — zrazu sa pretrhol a pristúpiac k nej,
         riekol tichučko: — Čo je s tebou?
   </p>
   <p>
    Jarslava bola odetá v tmavom, ťažkom, úplne ju pokrývajúcom rúchu, hlavu mala zabalenú
         do čiernej šatky a vyzerala biedna a bledá.
   </p>
   <p>
    Jarslava zalomila rukami:
   </p>
   <p>
    — Robíš všetko možné, aby si ma urobil nešťastnou: si mi neverný a teraz sa ženíš.
         Opustíš ma celkom a pýtaš sa, čo je so mnou. Mučíš ma, zabi ma razom! — skríkla náruživo,
         hoci pritlmeným hlasom.
   </p>
   <p>
    Svätopluk hľadel na ňu s podivením a s ľútosťou:
   </p>
   <p>
    — Ako, že ja ťa klamem, a s kým?
   </p>
   <p>
    — Krásnej Blahote si daroval krásneho koňa a Radimovej žene si doniesol prebohatý
         diadém!
   </p>
   <p>
    Svätopluk sa zasmial a chytil jej ruky, hoci sa vzpierala:
   </p>
   <p>
    — Ty blázonko! Musel som tým paniam dať dary, ale nie preto, že by sa mi videli, ale pre
         ich mužov. I tebe som doniesol dar, ten najkrajší, ale nemohol som ti ho oddať, veď si sa
         ma stránila, ani keby som mal mor.
   </p>
   <p>
    — Ale sa ženíš! — povedala vzdorovite a odtiahla mu ruky.
   </p>
   <p>
    — Žením sa, — kývol knieža hlavou.
   </p>
   <p>
    — Keď sa oženíš, stratím ťa a ja to neprežijem! — hodila sa mu na prsia a oblapiac ho,
         plakala vášnivo.
   </p>
   <p>
    Svätopluk privinul ju k sebe a sadol si s ňou do kresla; hladil jej hlavu, z ktorej
         strhol čiernu šatku, a bozkával jej tvár a vlasy. Keď nemala na sebe šatku, zdala sa mu
         zase taká ružová a krásna, ako bývala vždy.
   </p>
   <p>
    — I keď sa ožením, budem teba milovať.
   </p>
   <p>
    Jarslava odskočila od neho a hodila sa na druhé kreslo, odvrátiac sa:
   </p>
   <p>
    — Počula som, že je Svätožížňa krásna a dobrá. Zabudneš ma.
   </p>
   <p>
    — Jarslava, nikdy som tak nemiloval ženu, ako milujem teba! Nemáš ani tušenia, čo som
         vystál i po tieto dni pre teba.
   </p>
   <p>
    — Ja že nemám tušenia, čo si trpel? A myslíš, ja som netrpela? Nemala som dňa ani noci,
         jedlo mi bolo otravou. Moja jediná žiadosť bola zomrieť. A ty si sa neobzrel o mňa, nedal
         si znak života, — hovorila roztrpčene.
   </p>
   <p>
    Svätopluk sa nútene zasmial:
   </p>
   <p>
    — Nuž, také ste vy ženy: ty si mi vyhýbala, darmo som ťa hľadal, a viníš ma!
   </p>
   <p>
    — A jednako budeš druhú milovať!
   </p>
   <p>
    — Musím sa oženiť. Knieža sa musí starať o potomstvo.
   </p>
   <p>
    Jarslava sa odvrátila celkom od Svätopluka a hľadela na podlahu. Mlčala.
   </p>
   <p>
    Svätopluk pristúpil k nej a pohladil ju po hlave.
   </p>
   <p>
    — Maj rozum! Nemôžem inú milovať ako teba. Čo by som si koho vzal, ty jediná budeš v
         mojom srdci.
   </p>
   <p>
    Jarslava vstala, oči jej zasvietili a vydychovala zhlboka:
   </p>
   <p>
    — A kto ťa tak pozná ako ja? Kto vie tak precítiť, čo hýbe tvojím srdcom, ako ja? Len ja
         viem, aká neskrotná túžba za panovaním ťa vedie, len ja viem, že i keď miluješ svoj rod,
         omnoho väčšmi nenávidíš Nemcov a aj Rastica, lebo stoja v ceste tvojej moci a sláve.
         Ukazuješ priateľstvo k Nemcom, lebo ich ešte nemôžeš udrieť. Čakáš okamih a pripravuješ sa.
         A pritom odpratúvaš nemeckých sluhov, ako si odpratal i Kojatu. Myslíš, že ťa ja nepoznám?
         Každú tvoju myšlienku uhádnem, lebo moja duša žije s tvojou jeden život, keď len tebou
         cítim a myslím. Žijem len a len tebou a za teba, a ty ma odstrániš od seba! Svätopluk,
         neopúšťaj ma! — a zložila prosebne ruky a hľadela naň úzkostlivo, akoby ho prosila o život.
   </p>
   <p>
    Svätopluk bol dojatý: nevedel, čo jej má odpovedať. Chcel ju privinúť k sebe, ale ona ho
         odtisla.
   </p>
   <p>
    — Jarslava, nemôžem ti iné povedať, ako že ťa budem vždy milovať.
   </p>
   <p>
    — Budeš ma milovať? Čo ty vieš, aké city vzbudí v tebe tá druhá? Ale takú spoločnicu
         všetkých svojich zámerov nebudeš mať, ako som ti ja. Vo mne by si mal stelesnenie všetkých
         svojich túžob. Každú cestu by som ti urovnala, každý hriech by som ja na svoju dušu vzala.
         Pre teba by som sa nebála ani navy, ani kresťanského pekla! Neopúšťaj ma! Keby si ma
         miloval, ako ja teba milujem, radšej by si opustil život ako mňa!
   </p>
   <p>
    Svätopluk bol dojatý, lebo bol presvedčený o úprimnosti a hĺbke jej citu. Hľadel na ňu a
         riekol napokon:
   </p>
   <p>
    — Vidím a uznám, že ma opravdivo ľúbiš. Ale uznaj, že sa musím oženiť.
   </p>
   <p>
    — Áno, uznám, musíš sa oženiť.
   </p>
   <p>
    — Nuž, tak načo sú tvoje prosby?
   </p>
   <p>
    Jarslava stála so sklopenou hlavou. Zrazu pristúpila k nemu a priložila ústa k jeho uchu
         a zašeptala:
   </p>
   <p>
    — Budem ja tvojou ženou, ako už budem matkou tvojho dieťaťa!
   </p>
   <p>
    Zázračne dojala muža zvesť, že milovaná žena stane sa matkou jeho dieťaťa. Láska, ktorou
         ho obdarila, otrasie jeho dušou, lebo starosť a radosť nad novým životom jej dá zvláštne
         bolestné, tajomné prifarbenie. Schytil Jarslavu, maznal a láskal ju s hlboko dojatou dušou.
         Sprvu sa mu bránila, napokon i ju premohla vlna ľúbosti a oddala sa jej bez rozmyslu.
   </p>
   <p>
    Ale zakrátko zase zastreli starosti čisté slnce ich lásky. V ich sladké šeptanie sa už
         zase vtláčala skutočnosť so svojou drsnosťou:
   </p>
   <p>
    — Tak budem tvoja, vezmeš si ma? — šeptala mu medzi bozkom.
   </p>
   <p>
    — Si a budeš mojou kráľovnou, ale vziať si ťa nemôžem. Ja ubíjam svojich nepriateľov,
         ale nie mi oddaných sluhov a priateľov.
   </p>
   <p>
    — Keby si ma naskutku miloval, ako ja teba, našiel by si spôsob oslobodiť ma od Holeša,
         a ani by si mu neublížil, — prosila ho.
   </p>
   <p>
    Svätopluk sa bozkami oslobodil od nej a riekol:
   </p>
   <p>
    — Keď ty, žena, jednako nerozumieš duši muža. Milujem ťa, ako nikdy nebudem milovať inú
         ženu, nevýslovná ťarcha mi tlačí srdce, keď si pomyslím, že by som ťa mal stratiť, ale nad
         mojou láskou k tebe, nad mojím utrpením nekonečne vysoko stojí pomyslenie, že nesmiem
         škodiť svojmu rodu. Jarslava, hovoríš, že cítiš mojím srdcom a myslíš mojím rozumom. Tak
         musí i teba preniknúť to presvedčenie, tá nemožnosť, že by som ja pre vyplnenie svojej
         najsilnejšej túžby doniesol do škody svoj národ! Ver mi, takto ťa neprestanem nikdy
         milovať, ale keby som si ťa vzal za ženu, musel by som ťa nenávidieť! Ty budeš paňou môjho
         srdca, každú tvoju inú túžbu vynasnažím sa splniť, ale blaho svojho národa ti obetovať
         nemôžem!
   </p>
   <p>
    Jarslava klesla na kreslo a so zalomenými rukami hľadela so zúfalou prosbou naň.
         Svätopluk stál nad ňou zamračene; vtom sa zošmykla na zem a oblapila mu kolená:
   </p>
   <p>
    — Milý môj, zmiluj sa nado mnou a nad svojím dieťaťom! — žobronila vášnivým hlasom.
   </p>
   <p>
    Svätopluk sa vyslobodil od nej a odišiel pomaly zo svetlice, neobzrúc sa už na ňu, iba
         keď zachádzal za záclonu; ležala na zemi s hlavou na zalomených rukách.
   </p>
   <p>
    Svätožížňa, žena Svätoplukova, bola ešte veľmi mladá. Divila sa všetkému, čo videla prvý
         raz, a svoje podivenie ukazovala s celou naivnosťou. Svätopluk zachádzal s ňou skôr ako s
         dieťaťom než ako so ženou. Jej prvou spoločnicou bola Jarslava, ktorá ju ovládala úplne,
         preukazujúc jej veľkú oddanosť.
   </p>
   <p>
    Časom Cyril zomrel a Metod spravoval svoju, ním utvorenú cirkev. Metod bol fanatikom
         svojej viery, pridržiaval sa vo všetkom litery Písma svätého, každá politika, každé
         zjednanie sa mu bolo úplne cudzie. Svätopluka pri každej príležitosti karhal pre jeho pomer
         k Jarslave, čo pánovitá duša kniežaťa znášala len s nevôľou a so vzdorom, ktorý podporoval
         v ňom nemecký biskup Wiching, zdržiavajúci sa na jeho dvore.
   </p>
   <p>
    Svätopluk so svojimi pomocníkmi už vykonal premenu kmeťstva na županstvo a mal už i
         niekoľko tisíc podľa nového spôsobu vyzbrojeného a vycvičeného vojska. Kroza so železnou
         energiou splnil svoju úlohu a Slavomír s tichou, neústupnou trpezlivosťou zriadil nové
         župy. Kniežatstvo Svätoplukovo bolo malé, ale pevné ani z ocele a mal ho úplne v moci.
         Lenže nahliadol on i jeho radcovia, že na to bolo primalé, aby sa nemeckému kráľovi mohlo
         postaviť s výhľadom na úspech. Pol milióna ľudí, ani tých najpevnejších, nemohlo vzdorovať
         mnohomiliónovej, bohatej, vojensky zriadenej ríši. Preto Svätopluk hľadel si každým
         spôsobom zachovať a prehĺbiť priazeň Nemecka, čakajúc chvíľu, keď by mohol proti nemu
         vystúpiť. Metod svojím pôsobením mu v tomto ohľade robil veľké ťažkosti, stavajúc sa do
         strmého odporu proti Nemcom. Svätopluk mu zásadne dával za pravdu, ale pokladal zjavný
         odpor proti Nemcom v tú chvíľu za neprimeraný svojim zámerom, a preto sa rozladenie medzi
         biskupom Metodom a ním stále stupňovalo.
   </p>
   <p>
    Hneď po príchode vierozvestov bola zhoda medzi Rastislavom a Svätoplukom dosť úprimná,
         ačpráve sa ona nezakladala na spoločnosti cieľov, ale na tom, že obidvaja považovali
         roztržku za nebezpečnú pre svoju Ríšu veľkomoravskú. Ale každý hlbšie hľadiaci videl, že
         ona trvalosti nemá. Nielen pre veľké reformy kňazičove, ale i pre stále huckanie ich
         radcov; ale to na Svätopluka naskrze nemalo ten smutný vplyv ako na Rastica, ktorý cítil,
         že mu jeho synovec prerastá nad hlavu, a preto bol naň žiarlivý. Rastislava mrzela
         Svätoplukova vzmáhajúca sa moc a jeho rozhodné pokračovanie, na aké sa on nevedel zmôcť.
         Hneval sa závistlivo, že sa mu podarilo pomerne ľahko utvoriť župy a zlomiť vládu kmeňov,
         keď on bol vydaný ich ľubovôli, ale jednako sa nevedel odhodlať na to, aby nasledoval jeho
         príklad.
   </p>
   <p>
    Jeho pokračovanie oproti Nemcom bolo neustálené, raz slabé a zasa násilné, a tak bolo
         zrejmé, že môže byť vohnaný do zrážky s nimi i proti svojej vôli, možno vtedy, keď mu to
         bude nejnepríhodnejšie. A tak sa skutočne i stalo. Kojatu, ktorý ho zdržiaval od vojny s
         Nemcami, už nebolo. Prišiel na jeho dvor syn kráľa Ľudovíta ako ubehlík, sľuboval mu pomoc
         svojich ľudí i nahovoril ho, aby napadol jeho otca vtedy, keď si naskrze nebol istý ani
         pomocou Svätoplukovou, ktorý nebol ešte s reformami a prípravami hotový a v tie časy si
         nežiadal vojnu s Nemcami, ba naopak, čím najhlbší pokoj.
   </p>
   <p>
   </p>
   <p>
    Bolo to v zime, padal poriedko sneh a zakrýval práve len priehlbiny v zamrznutom blate a
         v jarkoch. Svätopluk sedel so svojimi, teplo v kožušinách vyobliekanými spoločníkmi okolo
         krbu, v ktorom veľké horiace polená nevedeli rozohriať izbu, keďže nezastrenými oblokmi
         vnikala do nej zima.
   </p>
   <p>
    Holešovi bol pred chvíľou doniesol starý zbrojnoš list od Radzu z Devína. Kňaz im bol
         prečítal jeho obsah.
   </p>
   <p>
    — Tak náš strýko sa chce biť. Zunovali sa mu už nemecké štuchance! Škoda Kojatu, —
         riekol Svätopluk, sediaci v kresle a vystierajúci nohy nad vatru.
   </p>
   <p>
    Slavomír, zaodetý v medvedej bunde, šúchal si skrehnuté ruky:
   </p>
   <p>
    — Škoda-neškoda! Keby žil, Rastic by sa nebil s Nemcami, lebo by ho už mali vo vreci a
         nás možno s ním!
   </p>
   <p>
    Kroza — bol najľahšie odetý, zdalo sa, že vôbec necíti zimu — opýtal sa svojím ostrým
         hlasom:
   </p>
   <p>
    — Veľký knieža počíta ešte na nás. Čo urobíme, pôjdeme?
   </p>
   <p>
    Holeš nervózne prestupoval z nohy na nohu:
   </p>
   <p>
    — Rastic naskrze nie je dostatočne pripravený. Nemá také vojsko, s ktorým by sa mohol
         pustiť do vojny bez porážky. Bez nás ho celkom iste ubijú, ale i my by sme v najlepšom
         prípade mohli dosiahnuť len to, že by sa vojna predĺžila a zostala nerozhodná. Stratili by
         sme však svoje s takou biedou vycvičené a dosiaľ nedostatočné vojská. Museli by sme znovu
         začať. A možno by sa nám mohlo i horšie viesť a prídeme o všetko. Dnes nádeje na víťazstvo
         niet.
   </p>
   <p>
    — A ani na Ľudovíta sa nespolieham. Je to opora, ktorá sa zlomí, akonáhle sa na ňu chceš
         oprieť, — hovoril Svätopluk ticho, ako sebe samému, takže ho len pri ňom najbližšie stojaci
         Slavomír porozumel a poznamenal:
   </p>
   <p>
    — Isté je, že keby Ľudovít videl, že sa mu nevedie celkom dobre, vyrovná sa s otcom a
         naši priatelia z dneška nám zajtra vpadnú do boka.
   </p>
   <p>
    — Moc mladého Ľudovíta je neveľká a nie istá. Rastic ju preceňuje, — podotkol Kroza. — S
         tým by sme si i my ľahko dali rady. Ja myslím, že my sme tvrdší orech, ako vy mienite. Moji
         chlapi sú čeliadka, akú treba hľadať. Myslím, že by sme i kráľovým rytierom poriadne
         povybíjali zuby!
   </p>
   <p>
    Svätopluk s úsmevom pozrel na Krozu a kývol mu hlavou:
   </p>
   <p>
    — Pravdu máš, ale škoda by ich bolo postaviť na neisté. Príde náš čas, keď budeme môcť
         rytierov udrieť po hlave tak, že im odpadne. Lenže neposlúchnutie výzvy Rasticovej znamená
         vzburu.
   </p>
   <p>
    Slavomír si prstami pretiahol po chudých lícach:
   </p>
   <p>
    — To znamená vzburu. Knieža má pravdu!
   </p>
   <p>
    — Keď nevyvládze Rastic proti Nemcom, tým menej bude môcť bojovať s Nemcami a s nami
         zároveň, — mienil Holeš, ľahko berúc námietku.
   </p>
   <p>
    — Lenže ani Rastic nie je taký hlúpy, akým by sme ho chceli mať, — podotkol Svätopluk. —
         Najprv sa vrhne na nás, ak mu vypovieme poslušnosť, a len keď nás premôže, pôjde na Nemcov.
   </p>
   <p>
    — To je veru pravda, — riekol Kroza. — Ale i na nás je prislabý. Ručím za to, že ho
         premôžeme.
   </p>
   <p>
    — Pekne je to od teba, že tak dôveruješ vo svojich junákov, — povedal Svätopluk a vstal
         zo stolca a prešiel sa po izbe, — ale istejšie by bolo, keby sme si proti nemu zaistili
         pomoc Nemcov.
   </p>
   <p>
    Slavomír sa zamračil:
   </p>
   <p>
    — Hm, hm, spojiť sa s Nemcami proti nášmu kniežaťu. Veď je to zrada!
   </p>
   <p>
    Holeš skočil proti Slavomírovi:
   </p>
   <p>
    — A to nie je zrada, keď ho opustíme v boji oproti Nemcom?
   </p>
   <p>
    Kroza zvolal:
   </p>
   <p>
    — Neškriepte sa, ubijeme ho i sami.
   </p>
   <p>
    Traja páni pustili sa do tuhej hádky, či by to bola zrada a aká.
   </p>
   <p>
    Svätopluk ich počúval bez slova, hrajúc sa so svojím mečom, vyťahujúc ho z pošvy a
         udierajúc ho silne naspäť. Napokon ich prerušil:
   </p>
   <p>
    — Čujte, priatelia, neškriepte sa o slová. Čo ako tú vec krútite, tak je to zrada. Ide
         nám o to, či spáchať zradu a zachrániť sa; a či ísť do boja proti svojmu rozumu a hlúpou
         vernosťou zahynúť? Musíme však i na to myslieť, že Nemcom nehodno veriť. Oni nám sľúbia
         podporu proti Rasticovi a nám ju i dajú, a keď ho premôžeme, tak urobia koniec i nám.
   </p>
   <p>
    Kroza si trhal bradu a hmkal:
   </p>
   <p>
    — To je veru tvrdý orech.
   </p>
   <p>
    Holeš pokrútil hlavou a predstúpil pred knieža:
   </p>
   <p>
    — Nie je to také nebezpečné, ako vyzerá. Pravda, musíme v Nemcoch vzbudiť dôveru k sebe.
         Ale počítajme i s týmto: Veľká Morava nie je taká slabá, že by ju Nemci ľahko podmanili.
         Naisto im budú milí spojenci spomedzi nás, aspoň zo začiatku. Ale najväčšmi padá na váhu,
         že keby bol Rastislav odstránený, mal by možnosť náš knieža dostať do moci celú krajinu, a
         ja myslím, že pod jeho vodcovstvom by sme našli spôsob odolať Nemcom so silou celej ríše.
         Padá na váhu i to, že sa Nemci tiež vždy rujú medzi sebou a bijú na všetky strany. Ako i
         to, že by sme azda našli spojencov i v iných, nimi otročených národoch.
   </p>
   <p>
    Všetci hľadeli s pozornosťou na Holeša a po jeho reči zamĺkli na chvíľu.
   </p>
   <p>
    — Vec je teraz celkom jasná, — začal Slavomír tichým hlasom. — Kniežaťu ide vlastne o
         to, aby bol Rastislav odstránený, lebo nie je súci priviesť svoju ríšu do takého stavu, aby
         vedela Nemcom odolať. Títo mu urobia možno tú veľkú službu, že ho odpracú, a knieža by bol
         blázon, keby im v tom prekážal. A to je tá najčistejšia zrada.
   </p>
   <p>
    Svätopluk pristúpil tvrdými krokmi k Slavomírovi a chytil ho za prsia:
   </p>
   <p>
    — Vidíš, Slavomír, čo ty hovoríš, to je pravda. To je skutočne tá najčistejšia zrada. A
         my ju urobíme a nepôjdeme s Rastislavom.
   </p>
   <p>
    — Urobíme, lebo nám iný východ nezostáva; lebo my s Rasticom spolu zahynúť nechceme, —
         dotvrdil Holeš. Kroza mienil, že by bolo jednako hodno skúsiť, či by nevedeli skrotiť
         Nemcov s pomocou jeho junákov.
   </p>
   <p>
    Svätopluk neodvetil na Krozovu námietku ani slovo.
   </p>
   <p>
    — Zostaneme pri tom, čo sme povedali: nepôjdeme s Rasticom. On koná bez nás, a na našu
         vôľu sa nás ani nespýtal; budeme i my konať, ako my pokladáme za výhodné. Teraz sa rozíďte
         odtiaľto po jednom a takým spôsobom, aby Wichingovi ľudia nepobadali, že sme sa tu radili.
   </p>
   <p>
    Traja páni odišli ticho, každý iným východom. Slavomír kráčal so sklopenou hlavou a jeho
         srdce bolo ťažké.
   </p>
   <p>
   </p>
   <p>
    Svätopluk chodil krátku dobu po izbe, rozmýšľajúc, keď sluha otvoril záclonu a voviedol
         k nemu biskupa Wichinga. Bol to vysoký, tučný chlap s okrúhlou červenou tvárou a veľkými,
         vždy do úsmevu idúcimi ústami. Oči mal malé s hrubými viečkami; keď ich trochu prižmúril,
         vyzeral, akoby ich v jeho tvári ani nebolo. Usmievajúc sa a šúchajúc si tučné veľké ruky,
         predstupoval, klaňajúc sa kniežaťu, ktorý zastal a hľadel naň s trochu opovržlivým úškrnom.
   </p>
   <p>
    — Tak, biskup mi prišiel ako na zavolanie. Máme veľmi vážnu vec.
   </p>
   <p>
    Wiching sa veľmi široko zasmial, vyceriac silné žlté zuby a prižmúriac oči:
   </p>
   <p>
    — Hahaha, čože Jarslavka, Jarslavka robí ťažkosti. Taká ženička dá mnoho práce. No a keď
         sú dve!
   </p>
   <p>
    Svätopluka vždy mrzelo, keď mu spomínal Jarslavu alebo jeho ženu; robilo to naň dojem,
         akoby sa ich dotýkal vilnou rukou.
   </p>
   <p>
    — Dostal som zvesť, že sa veľký knieža chystá ísť na pomoc Ľudovítovi proti jeho otcovi.
   </p>
   <p>
    Wichingova tvár sa razom premenila: stúlil hrubé pery a roztvoril oči:
   </p>
   <p>
    — Nonono, syn proti otcovi! Aká to nemravnosť, aký to hriech! Rastislav tiež hreší, keď
         to napomáha, hreší! Čo mu povie na to jeho Metodius.
   </p>
   <p>
    — Čo mu povie Metodius, môžeš si ľahko predstaviť. Ľudovít mu iste svoju vec tak
         predstavil, že on má pravdu a že on sa nebude biť s otcom, ale vlastne s jeho radcami,
         ktorí huckajú proti nemu.
   </p>
   <p>
    — No, to je nešťastie, to je veľké nešťastie. To znamená, že sa Veľká Morava pustí do
         boja proti kráľovi Ľudovítovi. To je zle, to je zle. Ako sa to skončí? Ľudovít je silný,
         Ľudovít je veľmi silný. A čo urobí knieža Svätopluk? — Wiching zazeral na Svätopluka jedným
         okom dohora, obrátiac tvár ku kniežaťu.
   </p>
   <p>
    Svätopluk vytiahol a vrazil naspäť svoj krátky meč.
   </p>
   <p>
    — Ako poddaný údelník musím tiahnuť s Rastislavom.
   </p>
   <p>
    Wiching si mädlil ruky a hľadiac na ne, kýval hlavou:
   </p>
   <p>
    — Veru tak, veru tak! Knieža musí tiahnuť so svojím pánom.
   </p>
   <p>
    Svätopluk mu položil ruku na plece:
   </p>
   <p>
    — Ty vieš, že chcem s kráľom Ľudovítom žiť nielen v pokoji, ale i v priateľstve. Ty
         vieš, že si Nemcov vážim a že naskrze nesúhlasím s počínaním svojho strýka. Čo mám urobiť?
   </p>
   <p>
    Wiching sa vypäl, zdal sa iným človekom, keď hovoril, a vystrel ruku oproti
         Svätoplukovi:
   </p>
   <p>
    — Knieža Svätopluk je múdry, bohom požehnaný človek: nemôže vpadnúť do hriechu, hoc by
         to i jeho veľký knieža nariaďoval. Zlému sa treba sprotiviť!
   </p>
   <p>
    Svätopluk prešiel so sklonenou hlavou po izbe, akoby hlboko rozmýšľal a ťažko sa
         rozhodoval; zrazu zastal pred biskupom:
   </p>
   <p>
    — Ľahko tebe hovoriť. Ale Rastislav ma napadne, keď ho neposlúchnem. A ako môžem
         vzdorovať jeho moci? Prinúti ma ísť s ním, alebo ma zbaví môjho údelu.
   </p>
   <p>
    — Dobrý kresťan donesie i obeť, keď ide o premoženie krivdy. Náš Pán Ježiš Kristus ťa
         neopustí, najsvätejšia Panna tiež bude stáť pri tebe, — riekol Wiching, dvíhajúc ruku
         dohora, a ticho poznamenal k tomu so širokým úsmevom: — A kráľ Ľudovít je nikto? Kráľ
         Ľudovít svojich pomocníkov neopustí, on ti musí pomáhať, on ťa nesmie dať poraziť.
   </p>
   <p>
    Svätopluk sa tiež usmial:
   </p>
   <p>
    — Tak teda kráľ Ľudovít ma neopustí, myslíš? Lebo či mi bude Pán Ježiš Kristus pomáhať
         proti strýkovi, nie je celkom isté.
   </p>
   <p>
    Wiching si zase mädlil ruky a kýval hlavou:
   </p>
   <p>
    — Veru má knieža pravdu: tí svätí majú ťažkú prácu s nami hriešnikmi. Možno je v tomto
         prípade pomoc kráľova spoľahlivejšia. Ale bolo by dobre ho o tom upovedomiť. Lebo Pán Ježiš
         Kristus pozná naše myšlienky, ale Ľudovít len tak, keď ho o tom upovedomíme.
   </p>
   <p>
    Knieža kývol hlavou:
   </p>
   <p>
    — Múdro hovoríš. Ja nesmiem poslať zprávu Ľudovítovi, ty môžeš, urobíš to?
   </p>
   <p>
    Wiching chtivo odvetil:
   </p>
   <p>
    — Urobím, ako by nie. Spoľahni sa na mňa. Tak to je pevne ustálené rozhodnutie kniežaťa?
   </p>
   <p>
    — To je moje pevné rozhodnutie. Urob to čím skorej. Zbohom! — kývol mu rukou.
   </p>
   <p>
    Wiching sa zase vystrel a kývajúc oboma rukami nad hlavou kniežaťa, riekol:
   </p>
   <p>
    — Buď božie požehnanie nad tvojím počínaním. Amen.
   </p>
   <p>
    Knieža odvetil trochu netrpezlivo:
   </p>
   <p>
    — Amen, amen, a choď už!
   </p>
   <p>
    Svätoplukovi sa mnoho ráz zdalo, že láska Jarslavy nie je taká, ako bola. Zdalo sa mu,
         že je viac strojenosti ako skutočného citu a oddanosti v nej. Často, keď sa s ňou rozišiel,
         bol na ňu taký nahnevaný, že si umienil, že ju opustí nadobro a odošle i s Holešom preč zo
         svojho dvora. Ale už kým rozmýšľal o tom, ako by to urobil, nadchádzala ho túžba za ňou.
         Ako povahove silný človek nemenil ľahko svoje city. Cítil, že láska k nej je v ňom tak
         zakorenená, že zriecť sa jej presahuje jeho sily. Zdalo sa mu, že keby ju stratil, stratil
         by tým zároveň i záujem o všetko, čo sa mu zdalo cenným a žiadúcim v živote.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2586480" name="ftn.id2586480">
        40
       </a>
       ]
      </sup>
      <span class="emphasis">
       <em>
        Borivojovi, aby pýtalo preň jeho sestru Svätožížňu.
       </em>
      </span>
      — V
               Cividalskom evanjeliári sa skutočne medzi pútnikmi spomínajú Svätopluk a Svätožižňa
               (szuentiepulc szuentezizna). Všeobecne sa udáva, že Svätožižňa bola dcéra niektorého
               z českých kniežat, ale či bola sestrou Bořivoja, nie je isté.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2587610">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    Rastislav nemohol trpieť v svojej krajine nepriateľa, keď mienil sa pustiť s Nemcami do
         boja na život a smrť, a preto sa odhodlal najprv pokoriť a odstrániť neposlušného
         Svätopluka. Zozbieral hodne svojich a najal i mnoho cudzích, najmä okolitých Slovenov a
         Nemcov, ako i ešte vtedy nie úplne vykynožených Avarov,
    <sup>
     [
     <a class="footnote" href="#ftn.id2587635" name="id2587635">
      41
     </a>
     ]
    </sup>
    a tiahol proti Nitre. Jeho telesná stráž pozostávala najviac z cudzincov,
         nerozumejúcich reči jeho poddaných a zmýšľajúcich inakšie, ako zmýšľali títo. Takýmto
         spôsobom mal v nich spoľahlivejší nástroj svojej vôle ako vo svojich Slovenoch, ktorých
         nespoľahlivosť dokazoval najlepšie jeho synovec.
   </p>
   <p>
    Ľudovít, syn nemeckého kráľa, rýchlo sa vyrovnal s otcom a proti Nemcom povstavší Srbi,
         Česi, Lužičania boli tiež pokorení, a tak Rastislav vôbec prestal teraz myslieť na ťaženie
         proti nim. Ale Svätopluka musel a chcel odstrániť, keďže potreboval oddanejšieho pomocníka
         ako jeho vlastná krv.
   </p>
   <p>
    Svätopluk vedel skrze svojich ľudí na dvore velehradskom o všetkých zámeroch Rastislava.
         V otvorenej bitke sa s ním ešte merať nemohol, a tak mu nezostalo iné ako zbaviť sa ho
         ľsťou.
   </p>
   <p>
    Rastislav nazbieral vojska pod zámienkou, že pôjde proti Nemcom, a namiesto proti nim
         vrhol sa, ako si myslel, na nič netušiaceho Svätopluka. Jeho sbory šli rôznymi smermi proti
         Nitre, on sám vytrhol z Devína s nepatrnou jazdou, nádejac sa, že sa už prvého dňa zíde s
         hlavným sborom.
   </p>
   <p>
    Toho dňa ráno vstal zdravý a veselý. Dávno sa tak dobre necítil. Vôbec bol Rastislav
         človek, ktorého rozhodovanie a rozmýšľanie omnoho nepríjemnejšie rozčuľovalo ako
         uskutočňovanie už ustáleného zámeru. Bola včasná jar a slnce príjemne hrialo, všetko sa
         začalo zelenať, blýskajúc dúhovo na ešte pozamŕzanej vode v mlákach a jarkoch.
   </p>
   <p>
    Rastislav pochodoval so svojím sprievodom, pozostávajúcim z niekoľkých veľmožov a nie
         viac ako tristo jazdcov, voskrz Nemcov a Avarov, zhovárajúc sa a žartujúc s vodcami, ktorí
         sa smiali s chuťou a jeho poznámkach. Mal na hlave čiapku z kožušiny, pod vlčím kožuchom
         brnenie a niesol sa na krásnom čiernom koni. Medzi veľmožmi niesli dvaja bohatieri zástavy,
         ktorých vrcholce tvorili veľké zlaté kríže.
   </p>
   <p>
    — Myslím, že sa na poludnie zídeme s vojskom Bystrovým, — riekol knieža, zdržiavajúc
         bujne poskakujúceho žrebca.
   </p>
   <p>
    Popri ňom jazdiaci svätuškársky Brtoš kýval hlavou a odvetil sladkastým hlasom:
   </p>
   <p>
    — Iste sa zídeme. Ale hoc by to bolo i trochu neskoršie, jednako prídeme skorej na
         hostinu, ako by nás kňazič čakal. Škoda len, večná škoda, že taký znamenitý mladý človek
         zašiel na také zlé cesty!
   </p>
   <p>
    — Chodí po cestách, aké mu ukazuje milenka a nemecký biskup, — zvolal z druhej strany
         kniežaťa Rokyta, tuhý, tvrdý bojovník s rozjasnenou tvárou.
   </p>
   <p>
    Rastislav sa zadíval ostro do diaľky:
   </p>
   <p>
    — Podívajte sa, či sú to nie jazdci na tom kopci naľavo? — spýtal sa, ukazujúc prstom do
         diaľky.
   </p>
   <p>
    Veľmoži pozerali v označenom smere. Rokyta po chvíli prisvedčil:
   </p>
   <p>
    — Áno, na kopci stojí niekoľko jazdcov. Akí sú to jazdci, nerozoznať. Najlepšie by bolo
         zastať za onými topoľmi a vyslať špehov, aby sme sa presvedčili, akí sú to ľudia a koľko
         ich je.
   </p>
   <p>
    Knieža uznal radu za dobrú i kázal vyslať chlapov na výzvedy.
   </p>
   <p>
    Niekoľko Avarov sa rozbehlo cvalom na ľahkých koňoch smerom ku kopcu. O hodinu sa dvaja
         vrátili; jeden z nich, čierny, skoro ako murín, s riedkymi fúzmi a bradou, zastal pred
         Rasticom, zdržiavajúc rozbehaného čierneho koňa. Hovoril lámanou slovenskou rečou:
   </p>
   <p>
    — Na kopci je zo dvadsať chlapov, neozbrojených bojovne, brnenie nevidno na nich, ani
         kopije nemajú. Jeden veľký, silný, sediaci na krásnom hnedožltom koni, je kňazič Svätopluk.
   </p>
   <p>
    Rastic a veľmoži sa zadivili a dali výraz svojmu prekvapeniu a podiveniu:
   </p>
   <p>
    — A či ty poznáš knieža z Nitry? Ako by ten sem prišiel, pod samý Devín? — spýtal sa
         Rastic Avara.
   </p>
   <p>
    — Poznám dobre knieža, držal som mu raz koňa v Devíne. A on ho tiež pozná, — ukázal na
         svojho druha, prihovoriac sa mu po avarsky. Druhý Avar kývol hlavou, dotvrdzujúc: —
         Svätopluk, Svätopluk.
   </p>
   <p>
    Rastic sa obrátil k pánom, ktorí ho obstali v kruhu:
   </p>
   <p>
    — Tak čo vy na to, páni, poviete? Ten človek niečo zamýšľa.
   </p>
   <p>
    Rokyta sa zatiaľ vypytoval Avara na ďalšie pomery; či nevideli viac jazdcov ako
         dvadsiatich, a aká je okolo kopca pôda, či holá, alebo zarastená a čím, či nepobadali niečo
         podozrivého?
   </p>
   <p>
    Avar rozpovedal, že kopec je neveľký, nevysoký, obehli ho celý, ale nenašli viac stôp
         než asi dvadsiatich koní. Pod kopcom tečie dosť hlboko potok, ktorého brehy sú zarastené
         krovím, teraz holým, takže by bolo vidno za ním ukrytých ľudí. Potok preskúmať išli traja
         iní jeho druhovia, ktorí sa ešte nevrátili.
   </p>
   <p>
    Knieža sa na základe tejto zprávy rozhodol, že pošle po sto chlapoch z oboch strán
         kopca, aby Svätopluka obkľúčili. Rozmýšľal tak so svojimi radcami, že ak ide dobrovoľne k
         nemu, tak mu obkľúčením neublížia, a keby bol tu na nepriateľských výzvedoch, tak ho zajmú.
         Keď sa jazdci rozbehli, kryjúc sa podľa možnosti krovinami, stromami a suchým tŕstím, šiel
         i Rastislav so svojím oddielom napred, lebo nemalo zmyslu sa teraz kryť pred kňazičom,
         ktorý ich už celkom iste musel zbadať. Zakrátko pribehli tak blízko pod kopec, že rozoznali
         všetci kňaziča a popri ňom Krozu, Radima a iných jeho županov a vodcov. Svätopluk so
         svojimi ľuďmi kýval Rastislavovi a jeho sprievodu veselo rukami a čiapkami, ale sa nepohli,
         aby im išli oproti, čo si knieža tak vysvetľoval, že nechcú ísť rovno dolu z tej strany
         veľmi strmým kopcom.
   </p>
   <p>
    Rastislav bol teraz so svojím sprievodom tak blízko Svätopluka a jeho družiny, že sa
         volaním mohli dorozumieť; i kázal Rokytovi zakričať, aby prišli dolu.
   </p>
   <p>
    Vtom jeden chlap z družiny Svätoplukovej naraz vytrčil kopiju so zástavou a druhý
         zatrúbil na roh.
   </p>
   <p>
    Rastislav si myslel, že je to na privítanie a znak pozdravu, ale sa presvedčil rýchlo a
         žalostne o svojom omyle, keď sa strhol bojovný krik, dupot koní, volanie na útok, i videli
         zdesení, že ich jazdci sa ženú divým cvalom ku kopcu, prenasledovaní zo všetkých strán
         veľkou presilou ozbrojencov peších a na koňoch.
   </p>
   <p>
    Svätopluk, postaviac sa na svojom koni na samý kraj svahu, zavolal:
   </p>
   <p>
    — Poddajte sa! Škoda zabíjať vlastných ľudí! Máte štvrť hodiny na rozmýšľanie. Ak
         dovtedy nezložíte zbraň, pobijeme vás všetkých!
   </p>
   <p>
    Rastislav si vo veľkom hnevnom rozčúlení trhal bradu, najradšej by sa bol pustil s holým
         mečom na Svätopluka:
   </p>
   <p>
    — Ako sa mohol opovážiť prísť pod samý Devín, nám takmer do hrsti! To musí byť zrada!
         Poďme na nich! Radšej zahyniem, ako padnúť tomu zlosynovi do rúk! — skričal, škrípajúc
         zubmi. Jeho sprievod však videl beznádejnosť každého odporu. Páni mlčali a pozerali jeden
         na druhého.
   </p>
   <p>
    — Daromný by bol náš odpor, milostivý knieža. Nezostane nám, ako sa poddať, — riekol
         Rokyta.
   </p>
   <p>
    Rastic osopil sa naň:
   </p>
   <p>
    — Ty si všetkému vina, ty si sa mal lepšie presvedčiť, či nie sú tí zlosynovia
         poschovávaní v okolí; akých to mám ľudí okolo seba. Samých zradcov alebo naničhodníkov!
   </p>
   <p>
    Vojvodovia reptali:
   </p>
   <p>
    — Knieža sám nariadil obkľúčiť kopec, tým sme vošli do pasce. Keby sme boli ďalej
         tiahli, neboli by nás obkolesili.
   </p>
   <p>
    — Všetci ste súhlasili s mojím nariadením, ani jeden nepozdvihol proti nemu hlas. Beda
         nám v rukách Svätoplukových! Prekliaty zradca!
   </p>
   <p>
    Brtoš prekrúcal svätuškársky oči:
   </p>
   <p>
    — To je trest boží, veru trest boží! Malo sa s kňazičom vyjednávať, a nie zákerne naň
         udrieť. Akože, na milú rodinu, veru trest boží —
   </p>
   <p>
    Rokyta pozrel naň zúrivo:
   </p>
   <p>
    — Mlč, lebo ťa prekolem! Rastislav sa utíšil a hodil len rukou:
   </p>
   <p>
    — No, to je všetko daromné, vošli sme mu ani deti do pasce. Zavolajte naň, že sa mu
         poddáme, ale len pod tou podmienkou, že nikoho neuväzní, ani nesiahne nikomu na zdravie a
         život.
   </p>
   <p>
    Rokyta zavolal kniežaťu podmienky Rastislavove. Svätopluk kývol len hlavou, odvrátil sa
         od dolu stojacich bez slova a prešiel k svojej družine, s ktorou sa po krátkom rozhovore
         vzdialil a ani sa viac neobzrel o Rastislava, ktorý vo zvrchovanej miere zronený a
         rozhorčený čakal, čo sa bude ďalej s ním robiť.
   </p>
   <p>
   </p>
   <p>
    O tri dni neskoršie vyhľadal Svätopluk Rastislava na zámku Krozovom, kde sedel v
         rozľahlej svetlici pri obloku, do ktorého svietilo teplé jarné slnce. Rastislav hľadel na
         kopcovitý kraj, ale ho nevidel, lebo bol zabratý do stáleho hútania o svojom stave. Vzdor
         teplote slnečných lúčov mrazilo ho a vše sa striasol ako človek nemocný na zimnicu.
   </p>
   <p>
    Svätopluk vošiel zamračene a poklonil sa kniežaťu len ľahkým kývnutím hlavy, vzal si
         kreslo a sadol si na tri kroky od neho, skrížiac nohy a oprúc sa pohodlne.
   </p>
   <p>
    Rastislav zvraštil obočie a zvolal naň hnevne:
   </p>
   <p>
    — Poddaní stoja v mojej prítomnosti, alebo kľačia! Vstaň!
   </p>
   <p>
    Kňazič sa hnevne pozrel naň, zakýval prstom a riekol pomaly a sekane:
   </p>
   <p>
    — Nie som už tvojim poddaným, ani nikdy nebudem. Doniesol si túto zem na kraj záhuby,
         nedáme ti ju vrhnúť do priepasti. Hračky s tvojím panstvom prestali!
   </p>
   <p>
    Rastislav vyskočil a riekol so slávnostnou vážnosťou:
   </p>
   <p>
    — Moje bohom a národom mi dané panstvo je hračkou len v očiach zradcov a zákerníkov. Keď
         tak hovoríš, berieš na seba vinu za všetko nešťastie, ktoré z toho povstane, a trest boží
         ťa neminie.
   </p>
   <p>
    Svätopluk mu odvetil so zúrivým opovržením:
   </p>
   <p>
    — Ja budem vinou nešťastia? Zavinil si ho dosť a teraz ho chceš na mňa uvaliť. Ja mám
         zradných radcov, so mnou sa zahrávajú zovnútorní a vnútorní nepriatelia, ako sami chcú? Mňa
         má boh trestať za to, že nemám dňa-noci v práci za náš rod? Kedy som obdržal od teba dobré
         slovo, kedy si ma pokladal za hodného, aby si mi oznámil svoje úmysly, alebo si všimol moju
         mienku?… Brtošov si poslúchal a na mňa si hľadel ako na vyvrheľa, poslúchajúc našepkávania
         zradných podliakov. A komuže záleží viac na udržaní tejto krajiny ako mne? Ty si
         dnes-zajtra tu, a celú tebou znivočenú zem mám donášať do poriadku!
   </p>
   <p>
    Vzdor svojej zlobe počas Svätoplukovej reči Rastislav sa utíšil a sadol si zase na svoje
         kreslo. Miernym hlasom odpovedal:
   </p>
   <p>
    — Počuj ma, Svätopluk, uznám, že som ti krivdil, ale svedok mi je náš Spasiteľ, že nikdy
         nie z osobnej zášti. Nesúhlasil som s tvojím pokračovaním a nedôveroval som ti, lebo si s
         Nemcami priveľmi spletený. Ale mohlo by to byť aj inak. Nahliadam, že nikomu tak nemôže
         ležať na srdci osud tejto ríše ako mne a tebe. Veď s jej stratou my stratíme všetko! Však
         krajšej ríše nemôže byť, ako je naša! Počúvaj, čo ti teraz poviem a čo mienim zadržať, ako
         úfam, na spasenie svojej duše. Podajme si ruky: kráčajme spolu, dovoľ, nech tvoju mladistvú
         bujarosť a silu vedie moja staršia životná skúsenosť!
   </p>
   <p>
    Svätopluk zvolal s hnevným odporom:
   </p>
   <p>
    — Nie, nespriahnem mladú paripu so starým volom!
   </p>
   <p>
    — Oželieš tieto slová. Viac veríš Nemcom ako mne. Oželieš tieto slová, pamätaj si, čo ti
         hovorím.
   </p>
   <p>
    — Tebe, knieža Rastislav, neverím. Teraz, keď ťa mám v moci, ponúkaš sa mi, kým si bol
         pánom, zdvihol si ozbrojenú ruku proti mne. Iste by si nebol mal milosrdenstva, keby si ma
         bol dostal do svojej moci. Tvoji radcovia by mi neboli dali milosť. Možno ma aj Nemci
         oklamú, počítam s tým. Ale však sa im ja odplatím tak, ako sa odplatím i tebe. Mňa dva razy
         nikto neoklame, ani ty nie, knieža Rastislav!
   </p>
   <p>
    — Tak čo mieniš so mnou urobiť? — spýtal sa Rastislav hlasom, z ktorého vyznieval
         hrozivý posmech. — Chceš ma zavraždiť? Robia to dobré deti so svojimi rodičmi a podarení
         synovci so strýkmi a boh ich za to požehnáva?
   </p>
   <p>
    — Neboj sa o svoj život: sľúbil som ti, že ťa neuväzním a že ti na tele neublížim. Ale
         panovať vo Veľkej Morave už nebudeš. Zriekni sa kniežacieho prestolu a choď do kláštora.
         Však ťa tvoja duša i tak ta ťahá a tvoj biskup ti dá požehnanie k tomuto kroku. Budeš
         lepším mníchom, ako si bol panovníkom!
   </p>
   <p>
    Rastislav sa vystrel a položil ruku na prsia:
   </p>
   <p>
    — Boh ma posadil na kniežací stolec a nikto ma z neho nezoženie, iba On! Kým žijem,
         budem kniežaťom, neopustím samovoľne miesto, na ktoré ma postavil.
   </p>
   <p>
    Svätopluk vstal a hľadel ostro na Rastislava:
   </p>
   <p>
    — Na kniežacom stolci Veľkej Moravy ty už sedieť nebudeš. Dám ti čas na rozmyslenie do
         pozajtra. O takomto čase zase sa prídem opýtať, ako si sa rozhodol.
   </p>
   <p>
    Rastislav tiež vstal:
   </p>
   <p>
    — Všetko rozmýšľanie, všetko odďaľovanie ti nič neosoží; máš ma v moci, môžeš so mnou
         nakladať, ako ti antikrist vnukne, ale neopovrhnem od boha všemohúceho zverenou mi
         hodnosťou. Žijem a mriem ako knieža Veľkej Moravy. Mojím nespravodlivým odstránením vezmeš
         na seba takú ťarchu, ktorá i teba, i tvojich potomkov, ba i tvoj celý národ vtisne do zeme.
         Môžeš ísť!
   </p>
   <p>
    Svätopluk hľadel naň chvíľu bez slova; potom odišiel.
   </p>
   <p>
   </p>
   <p>
    Tretieho dňa Svätopluk neprišiel ku Rastislavovi. Dostal zprávu, že Karlmann
    <sup>
     [
     <a class="footnote" href="#ftn.id2588272" name="id2588272">
      42
     </a>
     ]
    </sup>
    prepadol jeho zeme, i utekal do Nitry, aby obránil svojich ľudí. Cestou
         rozvažoval s Krozom a Holešom, ako by mali pokračovať v tejto zmenenej situácii s Rasticom,
         keď nielenže nedostali podporu od kráľa Ľudovíta, ktorú vykonať bol s celou istotou vzal
         Wiching na seba, ale Karlmann, syn Ľudovíta, ešte i nepriateľsky napadol jeho kniežatstvo a
         ho plieni.
   </p>
   <p>
    Myšlienka pustiť Rastica na slobodu a uviesť ho zase do plnej moci, aby všetko zase tak
         šlo ako predtým, bola všetkým trom horká ako blen. Boli presvedčení, že to by znamenalo
         zánik ich ríše. Ale jednako nemali iné východisko, pomoci nebolo odnikde a ak už majú
         zahynúť, tak sa aspoň budú brániť spolu do smrti. A možno im tak boh pomôže a vysilia
         nepriateľa natoľko, že pustí ruku z nich. Svätoplukovi a jeho radcom najmä to padalo ťažko
         na dušu, že budú musieť prezradiť svoje prípravy, kým nie sú úplne vystrojení, následkom
         čoho bude, že o nich poučení Nemci im ich v budúcnosti prekazia.
   </p>
   <p>
    Na svojom hrade v Nitre po dohovore so Slavomírom, ktorý bol rozhodným zástancom zhody s
         Rasticom, ustálil sa, že pustí na slobodu veľké knieža, vyrovná sa s ním a udrú spolu na
         Nemcov. O tom nepochyboval, že Karlmanna rozbije, ale na celú moc Ľudovítovu nestačila ich
         sila.
   </p>
   <p>
    Po rozhovore so Slavomírom šiel na bývanie Holešovo v tej nádeji, že sa zíde s
         Jarslavou, ktorú našiel v jednej, do záhrady otvorenej, krásne kobercami a vyšívanými
         plachtami vystrojenej sieni, kde so svojimi spoločnicami vyšívala a zabávala sa veselými
         rozhovormi a spevom. Pri nej bolo i krásne, silné jej trojročné chlapča, behajúce a
         výskajúce po izbe.
   </p>
   <p>
    Jarslava posunkom ruky vyslala svoje spoločnice a keď zostala sama so Svätoplukom,
         spýtala sa ho, položiac mu ruky na prsia, pričom hľadela naň milým, ľúbezným pohľadom:
   </p>
   <p>
    — Prečo si taký zachmúrený, môj slávny rytier?
   </p>
   <p>
    Svätopluk vzdychol a hodil sa na kreslo:
   </p>
   <p>
    — Vieš, že nás tvoj priateľ Karlmann napadol?
   </p>
   <p>
    Jarslava zdvihla zadivene obočia:
   </p>
   <p>
    — Karlmann napadol tvoje zeme?
   </p>
   <p>
    — Áno, vtedy, keď som úfal, že mi pomôže proti Rasticovi!
   </p>
   <p>
    — A čo urobíš s Rasticom? — spýtala sa, hľadiac naň, a vzala vyšívanie do rúk.
   </p>
   <p>
    — Iné mi nezostáva ako ho pustiť a spojiť sa s ním proti Nemcom. Je to ešte najlepšie
         rozuzlenie, keď som mu sľúbil, že ho neuväzním a na tele mu neublížim. Vyzval som ho, aby
         sa zriekol kniežacej moci, a on to odmietol, tak čo mám s ním robiť?
   </p>
   <p>
    Jarslava sa zasmiala:
   </p>
   <p>
    — Akí ste vy chlapi ťažkopádni. No a je ti to milé, že mu vrátiš slobodu a vládu? Prečo
         si ho chytil?
   </p>
   <p>
    — Ako mi je to milé, to práve tak dobre vieš, ako ja sám. Všetko, čo sme od rokov
         spravili, stane sa daromným.
   </p>
   <p>
    Svätopluk hľadel zamračene do záhrady.
   </p>
   <p>
    Chvíľku mlčali. Jarslava pribehla k nemu a zdvihla mu tvár, aby hľadel na ňu. Usmievala
         sa pritom tak, že kňazičovi sa nikdy nezdala taká nežná a dobrotivá ako teraz:
   </p>
   <p>
    — Vydaj ho Nemcom. Pokonaj sa s Karlmannom, za Rastica on odtiahne z tvojich zemí a
         nechajú ti tvoje kniežatstvo. Keď ho vydáš Nemcom, nebudeš ho ani väzniť, ani mu na tele
         neublížiš. Čo tí urobia s ním, to nie je tvoja vec.
   </p>
   <p>
    Svätopluk bol touto radou nadmieru prekvapený. Ale ešte väčšmi vzbudil jeho podivenie
         spôsob, ako to Jarslava povedala. Zdalo sa mu, že vyzerá ako anjel a hovorí ako diabol.
   </p>
   <p>
    On má oddať svojho vladára a strýka svojim úhlavným nepriateľom! Aká je to neslýchaná
         zrada! Blyslo v ňom, že jeho dosavádne pokračovanie proti nemu bolo len nevinnou detskou
         hračkou!
   </p>
   <p>
    Keď sa po zadivení spamätal, odtisol ženu od seba a skočil na nohy:
   </p>
   <p>
    — Jarslava, keby som to urobil, všetko, čo je v slovenskom národe dobré, odvráti sa odo
         mňa. To nemožno urobiť, hoc by to zdanlivo bolo i výhodné. Pomysli si, čo povie a urobí
         Metod! Prekľaje ma, pobúri proti mne celý národ!
   </p>
   <p>
    Jarslava sa trochu opovržlivo usmiala:
   </p>
   <p>
    — Nepoznávam ťa. Nič nie je ľahšie ako zariadiť veci tak, aby sa zdalo, že ho Karlmann
         sám zajal. Pošli ho s jeho Avarmi a Nemcami na Velehrad ku Metodovi a upovedom Karlmanna,
         kde a kedy ho má prepadnúť.
   </p>
   <p>
    Svätopluk sa cítil ako zločinec, lebo rada Jarslavina zabrala jeho dušu. Pozrel na ňu
         úkosom a odišiel bez slova. Jarslava hľadela za ním pohľadom, v ktorom by nebol našiel nič
         anjelského, keby sa bol obrátil.
   </p>
   <p>
   </p>
   <p>
    Svätopluk sa pozhováral s Holešom a s Krozom o Jarslavinom návrhu. Slavomíra na tú radu
         nepovolal.
   </p>
   <p>
    Karlmann zajal Rastislava. Súdili ho v Rezne
    <sup>
     [
     <a class="footnote" href="#ftn.id2588530" name="id2588530">
      43
     </a>
     ]
    </sup>
    Slovania a Nemci a vypovedali naň výrok smrti. Kráľ Ľudovít mu dal „len“ oči
         vyklať a dal ho zavrieť do kláštora, kde zakrátko zomrel.
   </p>
   <p>
    Svätoplukovi Nemci nechali Nitrianske kniežatstvo, ostatnú krajinu Rasticovu zaplavili a
         drancovali, odvláčajúc mladé, práceschopné obyvateľstvo do otroctva.
   </p>
   <p>
    Aj Metoda dostali do svojej moci a uvrhli ho do väzenia.
   </p>
   <p>
    Svätopluk, netratiac čas, pripravoval sa na rozhodný boj, keď i na jeho plecia padla ich
         drviaca ruka.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2587635" name="ftn.id2587635">
        41
       </a>
       ]
      </sup>
      <span class="emphasis">
       <em>
        Avarov
       </em>
      </span>
      — vojensky organizovaný kočovný kmeňový sväz tureckého
               pôvodu, ktorý vpadol do karpatskej kotliny v polovici VI. storočia. Slovania dostali
               sa pod ich nadvládu za panovania avarského chána Bojana (558 — 602). Oslobodenie
               Slovanom priniesol knieža Samo (623 — 658). Keď Karol Veľký, franský kráľ, r. 796
               vyvrátil avarskú ríšu, Slovania rozširovali svoje územie i zároveň v záplave
               slovanského obyvateľstva rozplynul sa aj avarský živel, takže onedlho zmizli po nich
               všetky stopy.
     </p>
    </div>
    <div class="footnote">
     <p>
      <sup>
       [
       <a class="para" href="#id2588272" name="ftn.id2588272">
        42
       </a>
       ]
      </sup>
      <span class="emphasis">
       <em>
        Karlmann
       </em>
      </span>
      — kráľ východofranskej ríše (828 — 880), najstarší
               syn Ľudovíta Nemca. Už r. 856 zveril mu otec správu nad kniežatstvom bavorským, no
               čoskoro (r. 861) začal odboj proti otcovi a spojil sa s Rastislavom. Odboj bol
               potlačený a Ľudovít zbavil syna údelu. Onedlho sa však zmieril s otcom a spolu viedli
               boje proti Rastislavovi. Jeho ríšu premenil Ľudovít na franskú provinciu a správu nad
               ňou zveril grófom Engelschalkovi a Wilhelmovi. Svätopluk svojím bojom a víťazstvom
               pod Devínom zabezpečil skoro úplnú nezávislosť Veľkej Moravy. Po Ľudovítovej smrti
               (r. 876) rozdelil si Karlmann s bratmi otcovu ríšu.
     </p>
    </div>
    <div class="footnote">
     <p>
      <sup>
       [
       <a class="para" href="#id2588530" name="ftn.id2588530">
        43
       </a>
       ]
      </sup>
      <span class="emphasis">
       <em>
        súdili ho v Rezne
       </em>
      </span>
      — (Regensburg) meste, ležiacom na pravom
               brehu Dunaja. R. 788 stalo sa mestom kráľovským.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2588576">
       </a>
       8
      </h2>
     </div>
    </div>
   </div>
   <p>
   </p>
   <p>
   </p>
   <p>
    Jedného dňa odpoludnia sa Svätopluk zhováral s Krozom a Slavomírom vo svojej obvyklej
         sieni, keď prihrmel na hrad hraničný gróf Engelschalk so svojím sprievodom. Engelschalk a
         Wilhelm, hraniční grófi, spravovali Veľkú Moravu v mene nemeckého kráľa.
   </p>
   <p>
    Engelschalk, muž nápadne silný a náramne sebavedomého vystupovania, doniesol
         Svätoplukovi Karlmannovo pozvanie na krst jeho syna a oddal mu list, ktorý kňazič prevzal a
         oddal Slavomírovi; ten aj odviedol grófa do bytu, zariadeného pre podobných hostí.
   </p>
   <p>
    Keď odišli, riekol knieža vojvodovi:
   </p>
   <p>
    — Tak, zem sa začína triasť pod nami.
   </p>
   <p>
    Kroza vystrel svoje mohutné ramená dohora a povedal ticho, ale vrúcne:
   </p>
   <p>
    — Spasiteľ, Kriste Pane, pomáhaj tomu, kto má pravdu, a rozdrv skrivodlivého!
   </p>
   <p>
    — Kroza, už je to teraz všetko jedno: choď a povedz Jarslave, aby večer prišla do
         Havrannej izby. Ale jej nič nespomeň, prečo prišiel Engelschalk.
   </p>
   <p>
    Večer vošiel Svätopluk do Havrannej izby. Nebola to už Havranná, ale Kvetová izba. Bola
         zavešaná krásne vyšívanými kobercami, ktoré predstavovali samé kvety, vyzerajúce ako živé.
         Zariadenie bolo nielen pohodlné, ale neslýchane bujné. Lôžko i kreslá boli zastreté
         pestrými, veselými tepichmi, dva stoly boli založené kvetmi, vínom a ovocím a sladkosťami.
         Z jednej strany lôžka stáli štyri kandelábre s kahancami, osvetľujúcimi fantasticky celú
         izbu a na lôžku ležiacu Jarslavu.
   </p>
   <p>
    Svätoplukovi sa nezdala nikdy taká krásna, žiadúca a milá ako tentoraz. Oči sa jej
         blyšťali nevídaným leskom a jej trochu poroztvorené pery akoby volali a túžili za jeho
         bozkami. Krásne ramená vystierala túžobne za ním. Hodvábne svetlohnedé šaty vyvolávali pri
         svetle kahancov dojem, že je zahalená do zlata, na ktorom sa tu i tu leskli drahokamy.
   </p>
   <p>
    Svätopluk zastal zarazene a obzerajúc sa po izbe, vydýchol hlboko. Potom pokročil pomaly
         ku lôžku a privinul krásnu ženu k sebe. Bozkávajúca ho Jarslava sa zrazu odtrhla od neho,
         odtisla ho obidvoma rukami a zvolala:
   </p>
   <p>
    — Čože, ty slzíš!
   </p>
   <p>
    Knieža si zakryl tvár obidvoma rukami a plakal. Zdesená Jarslava mu odtiahla ruky,
         sekala zubmi od hrôzy, že vidí toho presilného muža plakať, a skríkla zúfalo:
   </p>
   <p>
    — Pre ukrižovaného boha, čo sa stalo, že ty plačeš? Svätopluk sa premohol a hovoril
         tichým pomalým hlasom:
   </p>
   <p>
    — Poviem ti. Ľahni si a počúvaj. — Jarslava sa zostrašene odtiahla od neho a stískajúc
         si tlčúce srdce rukami, hľadela naň vyjašenými očami.
   </p>
   <p>
    — Kroza mi včera rozprával, že jeho junáci chytili neďaleko hradu nemeckého vojaka;
         vyzeral ako jeden z Rasticových nájomcov. Zdal sa im podozrivý i prehliadli ho. Našli u
         neho pre Karlmanna list, ktorý mu posielal mladý nemecký rytier, bývajúci už dva roky na
         mojom hrade. List bol samá zrada, napísal ho podľa nápovede rytiera jeden z Wichingových
         kňazov. Dali sme chytiť rytiera a kňaza.
   </p>
   <p>
    Svätopluk pozrel na Jarslavu, ktorá sa bola tak premohla, že sa usmievala. Ale pozrel na
         ňu ešte raz a videl, že úsmev je vlastne len kŕčovité rozpätie úst a z očí jej hladí zúfalý
         strach.
   </p>
   <p>
    I sklopil oči a rozprával ďalej:
   </p>
   <p>
    — Rytierovi sme dali obtiahnuť hlavu motúzom a kázali sme motúz priťahovať; tu rytier,
         keď sa povraz predral cez rozmliaždenú kožu, priznal, že ťa miluje, a keď mu pod ním
         prašťali kosti, priznal sa i k tomu, že ho miluješ i ty.
   </p>
   <p>
    Knieža pozrel na ženu, mädliacu rukami; vydychovala ťažko a chcela skríknuť, ale vydala
         len tichý, tupý hlas:
   </p>
   <p>
    — Luže. Nemilujem ho!
   </p>
   <p>
    Svätopluk položil ruky na jej ruky a pritlačil jej ich k telu, takže nemohla nimi
         pohnúť:
   </p>
   <p>
    — Ty lužeš! V liste boli veci, o ktorých nikto nevie, len ty a ja. Len tebe som hovoril
         o svojom pláne so Slavomírom, ešte ani on o tom nič nevie. Nikto to nevedel, len ty a ja. A
         ja blázon veril som žene! Lebo som ťa tak miloval, že som si nevedel ani predstaviť, že ty
         by si ma mohla klamať a zradiť. Zradiť ako muža a knieža, a tým i ten národ, ktorého členom
         si i ty. A to všetko si urobila pre lásku k jednému Nemcovi! Umrieš!
   </p>
   <p>
    — Boh mi vzal rozum. Milujem ho. Silnejšia bola moja láska ako všetko. Neubíjaj ma!
   </p>
   <p>
    — Výsledok tvojej zrady je už tu. Musím ísť na kráľov dvor, a či sa vrátim, kto to vie?
         A čo bude zo Slovenov bezo mňa? Zničila si národ. Umrieš!
   </p>
   <p>
    Jarslava pohybovala len nemo perami. Jej zdesene prosiaci pohľad ho neobmäkčil. Zdivený
         človek vytrhol širokú krátku dýku, visiacu mu na páse, a vrazil ju krásnej žene do pŕs a
         hneď sa zafarbili jej skvostné zlaté šaty krvou.
   </p>
   <p>
    Jarslava pozrela naň lámajúcim sa zrakom a vydýchla:
   </p>
   <p>
    — Svätopluk, milovala som ťa!
   </p>
   <p>
    Hlava jej klesla na prsia a Jarslava spadla mŕtva na lôžko.
   </p>
   <p>
    Po čine vstal a pozrel na svoju obeť. Prenikla ho myšlienka: Len teraz ešte bola živá a
         už, za okamih je mŕtva! Za márny okamih! A nikdy už, čo svet bude svetom, nikdy už neožije!
         Nič na svete ju už nevzkriesi, túto moju krásnu, radostnú, zradnú milenku, ktorá ma tak
         nevýslovne vedela milovať!
   </p>
   <p>
    Hlavou mu uháňali predstavy, ako v nitrianskom lese rozviazala pred ním svoj pás, ako ho
         nesčíselnekrát oblažila svojou láskou a ľúbeznosťou a musela umrieť preto, lebo bola slabá
         žena, premohla ju láska, zviedla ju k hriechu. Ale však aj on, pevný, silný muž, hrešil. A
         jeho netrestá za to nikto. Veď čo bol jej hriech, ktorý spáchala proti nemu? Trochu rečí,
         trochu daromných slov, a preto musela umrieť tá najrozkošnejšia žena na svete. A všetkému
         ani nie je ona vina, ale on sám! Jedine on sám, lebo načo jej zradzoval on svoje tajomstvá?
         Bola mu milá — nemal pred ňou tajomstva. Jej bol milý Herrich, tiež nemala pred ním
         tajomstvá, a preto musela umrieť.
   </p>
   <p>
    Svätopluk cítil v prsiach ťažobu, žravý bôľ, stavalo mu dych i dýchal hlboko, tlačiac si
         ruky na srdce; nohy mu zrazu zmäkli a stratiac všetku vládu, padol na lôžko ku mŕtvej žene.
   </p>
   <p>
    Nikdy nebol v takom temnom, beznádejnom stave; odnikadiaľ nebolo ani najmenšieho
         záblesku svetla: zabil svoju milú, utratil krajinu a zradil, zavraždil svojho strýka,
         svojho vladára a pána.
   </p>
   <p>
    A aký bol Rastislav bohatier, kým ho staroba a nemoc nezmohli! Aký bol hrdina a múdry v
         rade a oproti nemu aký bol dobrý a priateľský! Však nie Rastislav bol vinou roztržky, ale
         on sám, lebo on mu križoval všade cesty, on chcel viesť a rozkazovať múdremu, skúsenému
         človekovi vo svojej mladistvej netrpezlivosti. A aký je výsledok jeho múdrosti? Nechcel ísť
         s ním do boja proti spoločnému nepriateľovi, ktorý by boli iste vyhrali. A teraz zostal
         sám, prislabý a opustený. Užieralo mu srdce, že nie láska k rodu ho viedla, ale
         panovačnosť. Prečo neposlúchal šľachetného Slavomíra? Nemučili by ho teraz predstavy, ako
         strašne zahynul, jeho hriechom, veľký knieža Rastislav, ktorého ruka toľko ráz hladila jeho
         mládeneckú hlavu.
   </p>
   <p>
    Videl, ako vliekli zbrojnoši a červeno zakuklení kati sputnaného pána Veľkej Moravy,
         pokynom ruky ktorého sa spravovalo nekonečné množstvo víťazných junákov — kde sú! — k
         úzkym, vysokým schodom z tvrdej žuly, vedúcim do krypty, nachádzajúcej sa pod hodovnými
         dvoranami ukrutných nemeckých pánov, v ktorej ku hrubému stĺpu, držiacemu naprostriedku
         celé nízke klenutie, bola pripravená ťažká stolica z dubových trámov, na ktorých boli
         prikuté železné obruče; nimi pripevnili kati čelo, hrdlo a údy šľachetného vladára, ako
         toho najhoršieho zlosyna, aby sa nemohol vzpierať strašnému mučeniu. Svätopluk videl jeho
         bledú, ale nezostrašenú tvár a počul jeho ťažké, hlboké zastenanie, keď kat zadržal pred
         ním hrubý, do biela rozpálený plech a vypálil mu oči. Nemecký kráľ so synmi a pánmi hľadel
         zvedavo na katovu prácu. — Ešte pridrž to železo! — zvolal naň, keď mučeník zamdlel.
   </p>
   <p>
    Svätopluk cítil, že sa rúca do bezodnej, čiernej priepasti, v tyle mu zavŕtal
         nevydržateľný bôľ a stratil povedomie. Prebral sa, keď otvorom v stene zadul čerstvý vánok
         nastávajúceho brieždenia na jeho spotenú hlavu. Tackajúc sa vstal. Kahance vyhoreli, v
         šerom rannom svetle zlaté šaty Jarslavy sčerneli, v ich záhyboch sedeli temné tône a jej
         ružová tvár osinela: roztvorené veľké oči hľadeli naň bez každej otázky a bez výrazu. Nuž,
         bola mŕtva.
   </p>
   <p>
    Knieža strhol krásnymi kvetmi vyšívanú plachtu zo steny a hodil ju na mŕtvolu.
   </p>
   <p>
    Postál, hľadiac ďaleko do diaľky. Čo sa stalo, to sa neodstane. Život tisne k novým
         rozhodnutiam. Myseľ mu zaujali nové úlohy. Čo teraz? Ísť do Nemecka a vydať sa prípadne
         osudu Rastislava v nádeji, že si vymôže prítomnosťou od nemeckého kráľa aspoň svoje
         kniežatstvo, alebo postaviť sa na čelo Krozových junákov a boriť sa za svoju slobodu a za
         slobodu svojej ríše?
   </p>
   <p>
    Láska k rodu v ňom mocne volala, že jeho povinnosťou je ísť do Nemecka na Ľudovítov dvor
         a skúsiť najprv tam, či môže odkloniť úder. Bojom s Krozovými chlapmi nemal výhľad
         zachrániť Veľkú Moravu a len obava pred Rastislavovým osudom mu našepkávala túto možnosť.
   </p>
   <p>
    Keď sa Svätopluk zjavil medzi svojimi dvoranmi a hosťami, všetci boli zdesení jeho
         výzorom: bol bledý, tvár mala ostré črty, ale oči zlým ohňom blýskali, že beda odporcovi, a
         každý jeho pohyb zračil tvrdé rozhodnutie.
   </p>
   <p>
    Urobí svoju povinnosť, pôjde na dvor Ľudovítov!
   </p>
   <p>
    Keď sa Holeš dozvedel, čo sa s Jarslavou stalo, zobral so sebou syna a utiekol na východ
         ku Bulharom.
   </p>
   <p>
    Nasledujúceho dňa vedel každý o smrti Jarslavy a o úteku Holeša, ale nikto sa neodvážil
         spomenúť udalosti pred Svätoplukom, keď pozrel na jeho hroznú, zamračenú tvár. Engelschalk
         bol smelý a cítil sa oproti kniežaťu v sedle a chcel urobiť narážku na smrť jeho milenky,
         spomínajúc nepokojnú noc, ale zachytiac jeho pohľad, stisol pery, z ktorých horná bola
         zajačím pyskom rozoklaná, takže mu trčali z úst tri pevné rezáky, a zamĺkol. Rozmyslel si,
         že jeho kráľ je silný, i on vládne veľkou mocou, ale tu, v Nitre, je Svätopluk pánom; jeho
         bohatierski junáci, ktorými sa hemžil hrad, dali by si s jeho sprievodom ľahko rady, hoc
         pozostával z vybraných rytierov. Videl, že nebolo radno dráždiť rozľúteného človeka.
   </p>
   <p>
    Keď Svätopluk pri odchode zo svojho hradu stúpal do strmeňa, Engelschalk chcel zabudnúť
         mu ho pridržať; ale keď knieža zazrel naň a zvolal hnevne „No!“, spomenul si rýchlo na
         svoju povinnosť. Pravda, umienil si, že sa mu za to odplatí.
   </p>
   <p>
    Svätopluk poveril spravovaním svojho kniežatstva Slavomíra a Krozu. Nepotreboval ich o
         ničom poučovať, bol istý, že budú pokračovať podľa jeho zámerov.
   </p>
   <p>
    Keď zanikli ostatné ohlasy Svätoplukovho sprievodu a stratili ho z očú, pozreli v bráne
         stojaci Slavomír a Kroza jeden na druhého a vedeli, že im nasleduje povinnosť viesť boj o
         život a smrť slovenského národa. Povedomie to neotriaslo ich pevného ducha. Cítili, že
         heslo „život a smrť!“ za knieža a rod je pre ich dušu nielen prázdnym zvukom, a vedeli i
         to, že vo vernosti, nebojacej sa ani smrti, je neodolateľná sila.
   </p>
   <p>
    V Rezne nebolo kráľa doma, prijal ich len Karlmann, ktorý už bol známy so Svätoplukom.
         Karlmannovi sa podarilo dobre skoncovať niekoľko menších podujatí, a preto bol teraz
         namyslený na svoju múdrosť a náchylný hľadieť i na rozvážnych a skúsených ľudí s povýšeným
         opovržením. So Svätoplukom zachádzal s priateľskou blahosklonnosťou, mysliac si, že už
         týmto spôsobom môže oklamať človeka, nevyznajúceho sa v politike. Chcel naň účinkovať i
         bohatstvom kráľovského paláca, a preto bol už pri inej príležitosti urobil slávne krstiny
         pre svojho nemanželského syna, uctiac Svätopluka tým, že si ho vyvolil za kmotra. Teraz ho
         zase pozval za kmotra svojho druhého nemanželského dieťaťa. Svätopluk však hneď vedel, že
         to bola len obyčajná zámienka dostať ho na dvor a do svojej moci, keď počul, že údajné
         dieťa týždeň po narodení umrelo. No Svätopluk jednako nepreukazoval nijaké roztrpčenie
         alebo sklamanie. Naopak, chválil všetko, čo videl, a ukazoval, že je Karlmannovým správaním
         veľmi vyznačený; pritom na rozličných hodoch pil hodne a robil sa často opitým, hoc bol
         triezvy a pozoroval ostro všetko okolo seba.
   </p>
   <p>
    Karlmann zprávu Herrichovu nebral veľmi vážne a podceňoval i moc Veľkej Moravy i povahu
         a um Svätopluka; jednako si však myslel, že bude najmúdrejšie odstrániť ho z jeho ríše.
         Najradšej by bol i jemu, ako jeho strýkovi, vypálil oči a poslal ho do kláštora, ale chcel
         najprv vedieť vôľu svojho otca, ktorého príchod očakávali každým dňom. Čas trávili
         pijatikami, hodmi a poľovačkami na medveďov a kancov, ktorých v okolitých horách nechýbalo.
         Svätopluk badal, že aj keď má voľnosť pohybovania, jednako je pod stálym dozorom.
   </p>
   <p>
    Svätopluk sa zo svojho sprievodu najčastejšie stýkal s Dudom, jedným zo sluhov, ktorý
         vyzeral najnemotornejší a sprostý, takže často kričal naň, ba ho i ubil. Držal ho zdanlivo
         pri sebe len preto, že ho často svojou obmedzenosťou rozveselil. V skutočnosti bol Duda z
         najprebitejších ľudí a svoju hlúposť len predstieral. Robil Svätoplukovi v tie časy
         neoceniteľné služby, donášajúc mu zprávy nielen z najbližšieho okolia, ale aj zo samej
         Veľkej Moravy.
   </p>
   <p>
    O niekoľko dní prišiel kráľ Ľudovít s veľkým sprievodom do Rezna a Svätopluka mu
         predstavili deň po jeho príchode vo veľkej, sklepenej, bohato zariadenej sieni.
   </p>
   <p>
    Ľudovít bol už starší človek, prešedivených vlasov a brady a hrubých, ale dosť vľúdnych
         čŕt v tvári. Keď sa kňazič pred ním poklonil, kývol mu priateľsky hlavou:
   </p>
   <p>
    — Tak to si ty knieža Svätopluk! No, však som ťa už videl. Aký si silný, hotový obor.
   </p>
   <p>
    Svätopluk mu odvetil:
   </p>
   <p>
    — Slávny kráľ, však i teba všemohúci boh kresťanov udržiava pri zdraví a sile.
   </p>
   <p>
    Ľudovít pokrútil hlavou:
   </p>
   <p>
    — To sa len zdá. Moja sila je už tam. Mnohé útrapy a vojny ma zmleli. A nie v ostatnom
         rade vojny s vami, milý Svätopluk. Počúvam, že zase strojíš vojsko proti nám, a to vraj
         vycvičené akýmsi zvláštnym, neslýchaným spôsobom. Je to pravda?
   </p>
   <p>
    Svätopluk sa zasmial:
   </p>
   <p>
    — Slávny kráľ, kdeže môžem ja, nepatrný, slabý vladár malého kniežatstva, strojiť vojsko
         proti silnému kráľovi Frankov!
   </p>
   <p>
    Karlmann zase naskočil naň:
   </p>
   <p>
    — Strojíš vojsko proti nám! Bol si v Byzanci, tam si sa naučil nové spôsoby!
   </p>
   <p>
    — Bol som, — odvetil Svätopluk, — ale nie som taký hlúpy, aby som si namýšľal, že s
         niekoľko sto ľuďmi, čo by boli hocijako vystrojení a vycvičení, môžem napadnúť ríšu, ako je
         nemecká. Videl som a poznám vaše hrady, opevnené mestá a poznám i vašu vojenskú zdatnosť.
         Však sme ju neraz skúsili na sebe!
   </p>
   <p>
    Karlmann zase naskočil naň:
   </p>
   <p>
    — Nie je pravda, že máš len niekoľko sto ľudí tak vyzbrojených, máš ich niekoľko tisíc,
         pokrytých v zadných krajoch vašej krajiny.
   </p>
   <p>
    Svätopluka nepríjemne prekvapilo nepriateľské vystupovanie Karlmannovo pred kráľom,
         keďže sa bol dosiaľ voči nemu správal celkom priateľsky. Zaľahlo mu ťažko na duši i to, že
         to všetko a dopodrobna vyzradila Jarslava jeho najhorším nepriateľom. Ako stratí žena
         hlavu, keď ju ovládze láska! Cítil oproti nej, ale i oproti sebe takú roztrpčenosť, že by
         bol býval schopný položiť ruku na seba. Obzrel sa a videl len nepriateľské tváre, z ktorých
         teraz bolo vidno, že sa pasú s radosťou na jeho rozpakoch, ktoré pripisovali útokom
         Karlmannovým. O niekoľko okamihov sa zobral a riekol ľahko, akoby mu nešlo o jeho hlavu:
   </p>
   <p>
    — Kňazič Karlmann ma môže poučiť o tom, ako by som bol schopný stále vydržiavať zo
         svojho malého dôchodku niekoľko tisíc mužov. Jeho krajina je možno tri-štyri razy taká
         veľká ako moje kniežatstvo; nech si rozmyslí, ako by to vykonal. A k tomu my sme chudobní,
         a vy ste bohatí.
   </p>
   <p>
    Teraz, následkom našepkávania Engelschalka, riekol kráľ prísne:
   </p>
   <p>
    — Darmo nehovoria, že máš ľudí viac, ako sa zdá. Ty sa na nás chystáš!
   </p>
   <p>
    — Kde sú tí ľudia? — spýtal sa Svätopluk, stisnúc plecami.
   </p>
   <p>
    Engelschalk zvolal hrozivo:
   </p>
   <p>
    — Nájdeme ich!
   </p>
   <p>
    Svätopluk sa zasmial tak srdečne, že sa jeho nenútenou veselosťou i niektorí z Nemcov,
         ba i sám kráľ, dali strhnúť do smiechu, i hodil len rukou:
   </p>
   <p>
    — Tak si ich hľadajte.
   </p>
   <p>
    Pritom myslel v úzkosti svojej duše, že Duda nájde azda spôsob odkázať Krozovi a
         Slavomírovi, aby stoj čo stoj zabránili, aby sa Nemci nič isté nedozvedeli o ich sile.
   </p>
   <p>
    Kráľ s Karlmannom a Engelschalkom hľadeli naň bez odpovede a ešte s niekoľkými pánmi
         odstúpili od Svätopluka a radili sa, čo s ním urobiť. Karlmann a Engelschalk boli za to, že
         ho treba oslepiť a hodiť do žalára; Ľudovít nebol taký zlodušný, i preto nie, lebo myslel,
         že bude môcť Svätopluka azda i použiť oproti jeho vlastným ľuďom.
   </p>
   <p>
    — Vydal nám strýka, zdá sa to ľahkomyseľný chlapec, túžiaci za panstvom preto, aby sa
         mohol zabávať. Ten nám urobí väčšiu službu živý a zdravý ako ožobráčený. Však už urobil i
         rozbroj vo vlastnej krajine. Neprenáhlime sa. Zavrite ho do pevného hradu, odkiaľ nemôže
         ani ujsť, ani sa s nikým stýkať. Keď uvidíme, že nám ho netreba, odpravíme ho.
   </p>
   <p>
    I zavreli Svätopluka do zámku uprostred jazera, pod dozorom grófa Gernota, majiteľa
         hradu.
   </p>
   <p>
   </p>
   <p>
    Z jeho sprievodu mu povolili vziať so sebou jediného Dudu, ktorého považovali za blázna
         a ináč za úplne neupotrebiteľného na každú vážnu prácu, a preto mu nebránil Gernot ani
         vychádzky z hradu, kedy sa mu videli. A Duda mal veľkú radosť z vtáčkov, ktoré náruživo rád
         chytal a pestoval, a z rybárenia, i vychádzal často, či sám, či v spoločnosti, najmä
         chlapcov, do lesov a na lúky. Medzi chlapcami bol i Gernotov dvanásťročný syn Lotar,
         ktorého Duda zvlášť vyznačoval priateľstvom, dávajúc mu najkrajších vtáčkov a robiac preň
         rôzne hračky z dreva, ktorým sa šumný chlapec veľmi tešil. Duda rozprával Lotarovi kadejaké
         podivné udalosti a Lotar mu tiež hovoril, čo počul od otca a od jeho priateľov,
         navštevujúcich ho každodenne. Bolo zaujímavé počúvať, ako Duda svojou lámanou nemčinou
         vedel nenápadne vytiahnuť z chlapca mnohé vážne noviny, ktoré mali pre Svätopluka
         najprvotriednejšiu vážnosť. Duda mal okrem Lotara aj iných zpravodajcov a poslov, ktorými
         zase on vedel odkázať, čo chcel, do domova. Keby nebol mal Svätopluk pri sebe Dudu, bol by
         možno i z rozumu postupoval. Teraz, keď vedel, že sa Sloveni bijú s Nemcami na život a na
         smrť, keď išlo o jeho všetko, on, človek takých presilných citov a vôle, musel sedieť v
         biednej diere so založenými rukami. Jeho túžba za slobodou bola až zúrivá. Chvíľami behal
         po väzení ako divý zver v klietke, a zase hodiny sedel schúlený, hryzúc si päsť so žravou
         bolesťou v prsiach, takže niekedy úfal, že mu ich rozsadí. V takéto časy mu Duda vždy
         doniesol nejakú zvesť, hoc i vybájenú, ktorá ho trocha pozdvihla, alebo mu rozprával o
         svojom živote na dedine, čo často o všetko sa zaujímajúceho Svätopluka odviedlo od zúfalých
         myšlienok.
   </p>
   <p>
    Keďže nemal naskrze nijakú zbraň, vkradol k nemu ťažkú klanicu z dubového polena, s
         ktorou sa cvičil a udržiaval si telesnú silu.
   </p>
   <p>
    Svätopluk sa dozvedel takýmto spôsobom, že Slavomír s Krozom vzbúrili predstieraným
         chýrom o jeho zavraždení Slovenov proti Nemcom, a to nielen v jeho kniežatstve, ale v celej
         Rasticovej ríši. Hoc Nemci boli proti nim vo veľkej presile, jednako na mnohých miestach
         ich porážali a robili im veľké škody. Svätopluk však nahliadol, že sa v otvorenom poli
         nebudú vedieť držať, a preto im naložil, aby sa hodili do Devína a tam sa bránili, kým sa
         neobráti šťastie.
   </p>
   <p>
    Ostatnú zvesť, ktorá im došla skrz Lotara, bola, že „diví Slovania sa prebili cez
         nemecké vojská do strašnej pevnosti, ktorú ani diabli nevedia dobyť“ — ako rozprával
         chlapec svojím detinským spôsobom, z čoho poznal Svätopluk, že otec Lotara s priateľmi
         musel zle-nedobre nadávať na Slavomíra a Krozu, ktorí im iste narobili veľké škody. Trvalo
         už niekoľko týždňov, čo Nemci obliehali Devín bezvýsledne. Tu Svätopluk naložil Dudovi, aby
         Lotarovi rozprával, aká je to strašná, zamotaná pevnosť, ktorú nikto nepozná, len tu zajatý
         knieža. Zdalo sa, že Nemci museli dačo dať na reči chlapca, lebo v posledné časy sa Gernot
         zblížil so Svätoplukom, navštevoval ho častejšie a volal ho vše na hostiny a pijatiky,
         ktoré mával so svojimi susedmi. Svätopluk šiel rád na podobné zábavy, lebo keď sa hostia
         podnapili, povraveli kadečo, čo malo preň veľkú cenu. Sám sa tak držal, že museli o ňom
         myslieť, že náruživo rád pije a nevydrží toľko ako ostatní, lebo dávno, kým sa druhí hostia
         ešte držali na nohách, už spal a chrápal pri stole, tvoriac predmet posmechu. Gernot a jeho
         hostia ho považovali za spustlého človeka, ktorému jedinou túžbou bolo piť a šialene sa
         zabávať.
   </p>
   <p>
    Jedného dňa vydržiaval Gernot svoje meniny a zavolal na ne nielen pánov, ale aj ich
         ženy. Na hostine sa zúčastnil i Svätopluk.
   </p>
   <p>
    Vo veľkej nízkej hodovni s povalou z hrubých, cifrovane vyrezávaných trámov, s nízkymi,
         oblúkovitými oblôčkami, bolo slávnostnejšie prikryté ako po iné razy. Na stoloch bol
         rozličný strieborný riad, aj čosi sklenených pohárov, každý inej podoby. Podlaha bola
         vyložená dlážkami, okolo stola boli lavice a len niekoľko kresiel. Stôl bol založený
         pečenými vtákmi, cifrovanými perím, pečivom a rôznymi nápojmi.
   </p>
   <p>
    Spoločnosť pánov a dám, ktoré pili s pánmi o závod, chytro sa rozohriala. Pri stole
         Svätopluk sedel pri Gernotovej žene, peknej pobelavej pani Izolde, ktorá preláskavo
         pozerala naň a hovorila mu medovými ústami:
   </p>
   <p>
    — Krásny a mohutný rytier, aká je škoda, že ťa tu držia zavretého; škoda ťa, však si ty
         stvorený pre boj a lásku; — i oprela si svoju peknú hlavu o jeho plece, pohladiac mu ruku.
         Knieža pozoroval, že panie, sediace každá pri cudzom mužovi, možno i pre požité víno
         naskrze nezachovávajú tú zdržanlivosť, ktorú pri hostinách zachovávali slovenské ženy. Bol
         len začiatok pijatiky a hľa, žena rytiera Gudericha, počerná pani Hildegunda, oblapila
         svojím vyšperkovaným ramenom okolo krku pekného Waltra, dívajúceho sa jej hlboko do
         čiernych očí.
   </p>
   <p>
    Svätopluk, urobiac preľúbeznú tvár, odvetil pani Izolde:
   </p>
   <p>
    — Najkrajšia z nemeckých paní, myslíš, nebol by som vďačne na slobode, aby som mohol
         zložiť svoj hold pri tvojich milostivých nôžkach? — I vzdychol: — Ale to nezávisí odo mňa.
   </p>
   <p>
    — Ale od teba, ty znamenitý rytier, pridaj sa k nám a budeš hneď na slobode; však,
         Gernot? — zvolala na svojho neďaleko sediaceho muža, ktorý sa tiež venoval svojej susedke,
         pobelavej, trochu tučnej Hildburge.
   </p>
   <p>
    Gernot sa spýtal, o čom je reč, vzbudiac vo svojom okolí hlasným hovorom všeobecný
         záujem; všetci počúvali, čo povie pani Izolda.
   </p>
   <p>
    — Hovorím, že knieža môže byť hneď na slobode, keby sa pridal k nám. Škoda pre
         slovenských divochov takého krásneho, mocného muža.
   </p>
   <p>
    — Zaiste by sme mu boli radi, — odvetil Gernot, hľadiac na Svätopluka s priateľským
         úsmevom a kývajúc mu plným pohárom.
   </p>
   <p>
    — Vždy som si vážil Nemcov a mal som ich rád, nemal som väčšej túžby ako žiť s nimi v
         priateľstve, ale čo môžem za to, keď podlým našepkávaniam veria viac ako mojim slovám a
         skutkom? — odvetil Svätopluk.
   </p>
   <p>
    Nastal všeobecný, na celú tabulu rozšírený ruch, všetci kývali a volali na Svätopluka
         priateľsky a obdarúvali ho.
   </p>
   <p>
    Knieža sa usmial a kýval naspäť rukou i pohárom. Z druhej strany pri ňom sediaca
         Gerlinda, pekná, mladušká, žiadostivých očí, chytila ho za rameno a pritúlila ho k sebe:
   </p>
   <p>
    — Ty, drahý, ty budeš našou záštitou.
   </p>
   <p>
    Gernot prešiel ku kniežaťu, nahol sa nad neho a hovoril mu ticho do ucha:
   </p>
   <p>
    — Zajtra sa dohovoríme. Keď budeš chcieť, môžeš byť hneď na slobode.
   </p>
   <p>
    Svätopluk mu kývol:
   </p>
   <p>
    — Dohovoríme sa.
   </p>
   <p>
    Potom sa oddali pôžitkom jedál a rýnskeho vína, nezabúdajúc ani na lásku, ktorej slová a
         skutky sa stávali s požitým vínom vždy voľnejšími a bujnejšími. Ozvali sa spevy harfistov a
         spievali i hostia, popustiac uzdu každej svojej chúťke. Keď rozožali kahance a fakle,
         hučala sieň vravou: do spevu a hrkútania lásky sa miešali i vadiace sa hlasy nápojom
         rozohriatych mužov a hnevné výkriky žien. Mnohí sa roztratili, nie bez spoločníc, po
         susedných izbách.
   </p>
   <p>
    Keď Svätopluk videl, že opojenie strháva z ľudí každé rúško zdržanlivosti, odišiel
         nebadane, hoc by bolo bývalo preň výhodnejšie, keby bol zostal do konca. Ale nevedel sa
         premôcť, lebo v duši mu plakala krásna Jarslava, nad ktorú nebolo ženy krajšej a
         nešťastnejšej.
   </p>
   <p>
    Nasledujúceho dňa vyhľadal gróf Gernot Svätopluka v jeho troch nízkych, malých, veľmi
         skromne, len drevenými stolcami a lôžkami zariadených izbách, z ktorých v jednej býval
         Duda. Gernotovi bolo na hlase a na zapuchnutej tvári poznať, že sa dlho do rána zabával.
         Keď vošiel, Svätopluk stál pri malom oblôčku a nahýnajúc sa, vyzeral na okolité vrchy,
         akoby niečo zvlášť zaujímavého videl na nich.
   </p>
   <p>
    — Knieža, včas si nám ušiel. Čože, nevideli sa ti naše ženy? — spýtal sa gróf posmešne.
   </p>
   <p>
    — U nás nie je zvykom, ani nebolo, milkovať sa s cudzou ženou, aspoň nie verejne, —
         odvetil Svätopluk.
   </p>
   <p>
    — No, veď tak. Lebo som počul, že si nebol ani ty svätý v tomto ohľade.
   </p>
   <p>
    — Veru nebol, — vzdychol mimovoľne knieža.
   </p>
   <p>
    — Nuž, ale čo zmýšľaš o tom, čo sme včera spomínali. Bol by si náchylný pridať sa k nám?
         — spýtal sa Gernot, sadnúc si na stolicu a skrížiac nohy.
   </p>
   <p>
    — Gernot, vieš, že som nebol nepriateľom vaším. Veď som vám i Rastica preto vydal, že
         chcel s vami bojovať, a ja som nechcel.
   </p>
   <p>
    — To je pravda, — kývol gróf hlavou.
   </p>
   <p>
    — Ja viem veľmi dobre, že môžem zachovať svoje kniežatstvo len ako lénník kráľa
         Ľudovíta. Dajte mi ho a budem mu verným sluhom. Keby ste boli múdri, urobili by ste ma
         pánom Veľkej Moravy a tak by ste ju mohli mať celú v moci. Lebo ju cudzí nikdy tak
         neovládne, ako by som to mohol urobiť ja, na ktorom náš ľud visí.
   </p>
   <p>
    — Poviem ti, ako sa veci majú. Poverený som od Karlmanna, vlastne od samého kráľa, aby
         som sa ťa opýtal, či by si bol náchylný pomáhať Devín obliehajúcemu Engelschalkovi a
         Wilhelmovi. Ľahko by sme vzali to prekliate hniezdo, keby sme poznali jeho fígle. Tak sa
         zdá, že málokto pozná všetky jeho močariská a priepadliská. Poznáš ich ty?
   </p>
   <p>
    — Poznám, — riekol Svätopluk a založil si ruku za opasok.
   </p>
   <p>
    — Keby s tvojou pomocou Engelschalk vzal Devín, dostaneš naspäť Nitru ako lénník kráľa
         Ľudovíta.
   </p>
   <p>
    — A keby sa nepodarilo dobyť Devín ani s mojou pomocou, nedostanem nič? A kto je vodcom
         Slovenov v Devíne?
   </p>
   <p>
    — Slavomír a akýsi Kroza.
   </p>
   <p>
    Svätopluk krútil hlavou:
   </p>
   <p>
    — To sú tuhí chlapi. Devín je ťažko vziať, i keď poznáte jeho polohu a jeho hrady. A kto
         mi ručí za to, že keby sme i dobyli Devín, vyplníte svoj sľub? Viete i klamať.
   </p>
   <p>
    Gernot si trochu rozpačito vysukoval dlhé fúzy: — No, stalo sa i to, že sa nepriateľ
         oklame, ale voči priateľom držíme slovo.
   </p>
   <p>
    — A akú záruku by mi dal kráľ, že dodrží slovo? — spýtal sa Svätopluk, postaviac sa pred
         grófa.
   </p>
   <p>
    — Kráľovské slovo nie je ti dosť?
   </p>
   <p>
    — Nie.
   </p>
   <p>
    — Ani jeho prísaha?
   </p>
   <p>
    — Prísaha je síce čosi viac, ale jednako nie dosť. Nech dá kráľ alebo Karlmann
         rukojemníkov.
   </p>
   <p>
    — Toho sa od nich nedočkáš. Ak nepristaneš na slávnostnom sľube, môžeš zošedivieť v
         týchto dierach, — obzrel sa po izbe, — ak sa ti nestane nič horšieho.
   </p>
   <p>
    Svätopluk, ktorého najvrelšou túžbou bolo, aby sa dostal do tábora Engelschalka a
         Wilhelma, jednako pokladal za primerané robiť ťažkosti a opovržlivo sa usmial:
   </p>
   <p>
    — Poznám vašu milosť a nemeckú pravdu: meráte ju lakťom násilia. Žiadate odo mňa, aby
         som zradil svojich a vyplatíte ma podobným grošom. Ale ja mám ešte svedomie.
   </p>
   <p>
    — Pravdu máš, — skočil mu Gernot do reči, — to musíš utlmiť vínom, medovinou a peknými
         ženami.
   </p>
   <p>
    — Zaiste, výhľad na vaše pekné vrchy a jazerá na to nestačí, — smial sa knieža a ukázal
         na oblôčik.
   </p>
   <p>
    — Nuž čo urobíš, pôjdeš do Devína, či nie? — spýtal sa Gernot a vstal.
   </p>
   <p>
    Svätopluk chodil po izbe.
   </p>
   <p>
    — Daj mi deň na rozmyslenie. Jednako len nie je príjemná vec doniesť svojich ľudí pod
         nôž nepriateľa.
   </p>
   <p>
    — Aký si naraz citlivý. A strýka Rastica, svoje knieža, si nám vydal a teraz —
   </p>
   <p>
    — To bolo celkom iné. S Rasticom som žil v nepriateľstve, on mi siahal na moju slobodu,
         proti tomu som sa musel brániť.
   </p>
   <p>
    Gernot hľadel naň s opovržlivým úškrnom.
   </p>
   <p>
    — O tom by sa dalo hádať. Bol si proti svojmu kniežaťu neposlušný a to on nemohol
         trpieť.
   </p>
   <p>
    — Tak myslíš, že som ho zradil bez príčiny?
   </p>
   <p>
    — Celkom iste.
   </p>
   <p>
    — Tak nechajme tú zradu tak! Pôjdem do Devína a pomôžem vám ho dobyť. Ale mi musíte ku
         kniežatstvu pridať i východné kraje a záruku, že dodržíte sľub. A čo je s mojím sprievodom,
         kde sú moji junáci?
   </p>
   <p>
    Gernot sa usmial:
   </p>
   <p>
    — Neboj sa, tí sú všetci v istote, ani jeden ti neušiel. I tvojho biskupa držíme v
         hrsti.
   </p>
   <p>
    — Metoda?
   </p>
   <p>
    — Toho. Je to tvrdý chlap; naši kňazi majú s ním hodne biedy.
   </p>
   <p>
    — Keď mňa pustíte, musíte vypustiť i mojich ľudí.
   </p>
   <p>
    — A o biskupa nestojíš? — spýtal sa gróf posmešne.
   </p>
   <p>
    — Ten nech sa stará sám o seba, — hodil knieža rukou. — Ten má viac pomocníkov ako ja.
   </p>
   <p>
    Gernot hľadel naň posmešne a kýval hlavou:
   </p>
   <p>
    — Tak zajtra si povieš svoje rozhodnutie. Rozhodne neodkladaj s ním, lebo vec je súrna.
         Keď sa rozhodneš, že pôjdeš pod Devín, odcestujeme naskutku.
   </p>
   <p>
    I odišiel bez ďalšieho slova a posunku, mysliac si, že takým podlým človekom, ako je
         knieža, môže byť len barbarský Sloven.
   </p>
   <p>
   </p>
   <p>
    Svätopluk bol už zo dva týždne s Engelschalkom a Wilhelmom v tábore pod Devínom. Pomocou
         Dudu sa dostal do spojenia so Slavomírom a Krozom a dohovoril sa s nimi, ako a kde
         rozostaví Nemcov a ako ich prepadnú Sloveni.
   </p>
   <p>
    Devín bol svojou polohou na vŕškoch, ležiac v rohu medzi Dunajom a Moravou, medzi
         močiarmi a rozličnými priehlbinami, nedobytný hrad, ak len nebolo mimoriadne suché leto,
         keď Morava a Dunaj mali málo vody a veľká čiastka močiarov vyschla. Močiarmi viedli úzke
         chodníky medzi hustým rákosím a trsťou a jedna jediná cesta, ktorá bola bránená tvrdzami,
         taktiež obtočenými vodou. Bolo úplne vylúčené, že by niekto bol býval schopný použiť
         chodníky, ak nepoznal dopodrobna ich polohy. Ak sa na to odvážil, zaplietol sa iste do
         takého labyrintu, že musel v ňom zahynúť.
   </p>
   <p>
    Svätopluk sa uzhodol s Engelschalkom a Wilhelmom, že dovedie v jednu noc jemu známymi
         chodníkmi čatu najvyberanejších junákov pod tvrdze, brániace cestu, prepadne ich a uvoľní
         vojsku cestu, vedúcu ku vlastnému hradu.
   </p>
   <p>
    V noci mali útočiť na Devín a predpoludním Svätopluk strieľal s niekoľkými rytiermi na
         nevysokom kopci z lukov na rozličné ciele. Knieža nebol prvotriedny lukostrelec, mnohí z
         rytierov strieľali lepšie ako on, čo tiež použili ako doklad povýšenosti nemeckej.
   </p>
   <p>
    Engelschalk a Wilhelm, obchádzajúc vojská, prišli na koňoch tiež medzi nich. Chvíľu sa
         zaujímali o streľbu, keď Wilhelm, muž krátky, tučný, so vždy posmešnou tvárou, ktorý mal
         zvyk ľudí podchytávať, podotkol:
   </p>
   <p>
    — Knieža Svätopluk, máš divného sluhu, vždy sa potĺka po nociach.
   </p>
   <p>
    Svätopluk kládol šíp na luk; nevidel sa mu i odložiac ho, vyberal druhý. Mimochodom
         podotkol:
   </p>
   <p>
    — To je jeho vec, v noci ho nepotrebujem, robí, čo sa mu ľúbi.
   </p>
   <p>
    Wilhelm podchytával ďalej:
   </p>
   <p>
    — Chodí však do močiarov, ktoré sú okolo tvrdzí.
   </p>
   <p>
    Svätopluk položil šíp na luk a hľadajúc cieľ, obzeral sa okolo seba, i zazrel zlý pohľad
         Engelschalkov, ktorému z rozoklanej pery, ako sa mu zdalo, väčšmi trčali rezáky ako
         inokedy: vyzeral ani vrčiaci pes.
   </p>
   <p>
    — Tamhľa ide Duda, — zvolal, zahliadnuc práve hore kopcom sa ponáhľajúceho sluhu. —
         Duda, poď sem! — zakričal, držiac napätý luk.
   </p>
   <p>
    Sluha pribehol a zastal pred pánmi na desať krokov; hľadel na spoločnosť, ktorá sa
         zasmiala na jeho sprostej tvári; ústa mal natiahnuté a oči mu svietili v bezpríčinnej
         radosti.
   </p>
   <p>
    Svätopluk zavolal naň:
   </p>
   <p>
    — Duda, kde sa ty potĺkaš v noci a v močiaroch okolo tvrdzí? Čo tam hľadáš?
   </p>
   <p>
    Duda sa zasmial víťazne a mrkol prešibane očami, utrúc si nos rukávom:
   </p>
   <p>
    — Chodím tancovať s rusalkami; i tuhľa mám dve, — a vytiahol z vreca, visiaceho mu na
         šiji, každou rukou ropuchu a ukazoval ich s roztvorenými ramenami pánom.
   </p>
   <p>
    Svätopluk zdvihol luk a vystrelil šíp Dudovi rovno do srdca: chlap bez hlesnutia padol a
         bol v tom okamihu mŕtvy.
   </p>
   <p>
    Wilhelm skričal nahnevane na knieža:
   </p>
   <p>
    — Prekliaty chlap! — a rytieri prekvapením zhíkli; niektorí pribehli ku Dudovi a
         obrátili ho. Videli, že mu šíp vyrazil až chrbtom.
   </p>
   <p>
    — Prečo si ho zastrelil? — zasipel Engelschalk zamračene na Svätopluka.
   </p>
   <p>
    — Sluha, pre činy ktorého berú jeho pána na zodpovednosť, nie je hoden, aby žil, —
         odvetil knieža a bral druhý šíp.
   </p>
   <p>
    — Ty si divoch, takto zabíjať svojich ľudí bez príčiny, — skríkol Engelschalk.
   </p>
   <p>
    Svätopluk sa usmial jedným kútikom úst:
   </p>
   <p>
    — Čo záleží na jednom sluhovi? U nás je to zvykom. — Obrátil sa a nestaral sa už o nich.
   </p>
   <p>
    Engelschalk a Wilhelm hľadeli chvíľku jeden na druhého a odišli bez slova a s nimi i
         krem dvoch-troch všetci ostatní rytieri. Tí dvaja-traja zostali preto, aby dávali pozor na
         Svätopluka, čo ten dobre vedel.
   </p>
   <p>
    O Dudovu mŕtvolu sa už nikto neobzrel, však o mŕtvoly nebolo pri obliehajúcom vojsku
         núdze. Svätopluk strieľal ešte začas do rozličných cieľov, akoby sa nebolo nič stalo.
   </p>
   <p>
    V tábore každý deň mučili špehúnstvom podozrivých z nedostatku mučiarskych nástrojov
         ohňom a tlačením kostí na kašu. Svätopluk vedel, zachytiac pohľad Engelschalkov, celkom
         iste, že Dudu podobný osud neminie. Hoc bol presvedčený, že by nevymučili z neho nič,
         jednako nemohol postaviť celý osud svojho podujatia len na prípadnú silu povahy jedného
         človeka. Rozhodne ho však oslobodil od hrozných útrap bleskovou smrťou.
   </p>
   <p>
   </p>
   <p>
    Podvečer vyrazil Svätopluk na čele tristo-päťsto najvyberanejších rytierov a junákov
         nemeckého vojska do močiarov. Bolo trochu mračno, slnce už zašlo s červenou žiarou a medzi
         oblakmi brodil sa štvrťový mesiac. Podúval dosť ostrý vietor a šumel v hustom tŕstí.
   </p>
   <p>
    Knieža, ozbrojený len dýkou, ináč bez brnenia a prilby, kráčal na čele čaty medzi dvoma
         silnými rytiermi, ťažko ozbrojenými. Keď prišli na okraj bahien, kázal Svätopluk, aby
         kráčali len po jednom, lebo chodník bol na mnohých miestach taký úzky, že len jeden chlap
         mohol po ňom naraz kráčať. Však chodník pozostával mnoho ráz len z pňa, vyvaleného do
         blata. Rytieri poslúchli, lebo sa chytro presvedčili, že knieža povedal pravdu, i nechali
         ho samého kráčať vopred, hľadiac mu vždy byť tak nablízku, aby ho mohli pri každom
         podozrivom pohybe dochytiť.
   </p>
   <p>
    Svätopluk kráčal už celú hodinu v motanici chodníkov s celou istotou, ale keď sa
         zotmilo, nebol div, že sa zavše pomýlil alebo zastal, skúmajúc a obzerajúc okolie. Raz, dva
         razy musel i niekoľko krokov urobiť v rôzne strany, takže ho rytieri nemohli všade
         nasledovať. Šli ešte skoro hodinu, keď Svätopluk zase zastal a obzeral sa v neistote.
         Medzitým sa bolo skoro úplne zotmilo a Svätopluk kázal, aby rozsvietili pochodne. On sám
         hľadal cestu. Pochodne horeli a junáci čakali chvíľu na knieža. Ale chvíle sa míňali a
         kniežaťa nebolo nikde. Razom všetkými prešiel hrozný pocit, že ich opustil a že sú bez
         vodcu, stratení, na hodinu cesty medzi močiarmi, o ktorých sa už stačili presvedčiť, že pri
         každom neistom kroku ich čaká strašná smrť zaliatia v riedkom, smrďatom bahne.
   </p>
   <p>
    Ale, hoc i prestrašení, nestratili títo tvrdí vojaci ducha. Najstarší vedúci sa zišli a
         radili sa, čo by si mali počať. Uzhodli sa zahasiť väčšinu pochodní, aby nevyhoreli naraz
         všetky. Napred ísť bolo úplne vylúčené, nevedeli vôbec, kam by zašli. I ustálili sa, že
         urobia pokus vrátiť sa, čo sa toľkým ľuďom, ktorí jeden druhého mohli pri mylných krokoch
         zachraňovať, nezdalo nemožným, hoci to bolo veľmi zdĺhavé.
   </p>
   <p>
    Bola reč i o tom, že všetci razom začnú trúbiť na rohoch a kričať, ale nevediac, kto by
         začul tie zvuky, považovali to predbežne za prenáhlené.
   </p>
   <p>
    Svätopluk medzitým ľahkým krokom a úplne iste utekal ku najbližšej tvrdzi. Neurobil ani
         sto krokov, keď sa zišiel s niekoľkými zo svojich ľudí pod vodcovstvom Radima, ktorý v
         radosti srdca svojho, že vidí svoje knieža, svoju jedinú nádej, oblapil mu kolená.
         Svätopluk ho zdvihol a pritisol k sebe jeho rameno.
   </p>
   <p>
    — Máme ich v moci všetkých. Päťsto najlepších rytierov bude žaby chytať a ostatok nám už
         tiež neujde. Poďme, junáci!
   </p>
   <p>
    Medzi hraničnými grófmi a Svätoplukom bolo dohovorené, že keď tých tristo-päťsto dobyje
         cesty, chrániace tvrdze, zapália na nich veľké vatry, ktoré zazrú i na viac hodín cesty.
   </p>
   <p>
    Engelschalk čakal so svojím sborom na znak, aby sa pustil uvoľnenou cestou proti samému
         Devínskemu hradu. Wilhelm bol veliteľom náhradných záloh a ostatných obliehajúcich vojsk.
         Čakanie sa im zdalo dlhým, lebo až po polnoci vybuchla naraz z tmavej noci ohnivá žiara,
         akoby horelo veľké humno naplnené obilím; zanedlho sa ukázala neďaleko prvej i druhá a
         Engelschalk rozkázal, aby sa vojská pohli napred. Plní najlepšej nádeje a istí víťazstvom
         pochodovali chytro, až prišli medzi dve ohromné vatry z oboch strán cesty. Boli to tvrdze
         slovenské, z ktorých ich, ako očakávali, privítali veselé výkriky a víťazné hlasy trúb a
         rohov, na čo Engelschalk išiel uradostený so svojím sborom napred, úfajúc, že sa bez
         prekážky dostane až do srdca opevnení. Keď bol celý jeho sbor za tvrdzami, zastavila im
         zrazu ďalší pochod podivne zriadená a vyzbrojená slovenská junač v hustých radoch. Na znak
         veľkého rohu sa ozval zo všetkých strán bojovný rev a množstvo rohov a pršali na Nemcov
         šípy a kamene. Zároveň sa rozžalo i viac vatier, ktoré červenou žiarou osvetľovali celú
         bitku. Engelschalk sa chytro presvedčil, že je so svojím sborom obklopený zo všetkých strán
         a že nemá naskrze nijakú nádej na uniknutie. Zostalo mu len sa poddať na milosť a nemilosť,
         alebo bojovať do ostatného dychu. Sloveni napadli teraz už zmätených nepriateľov ostrou
         zbraňou. So zúrivým revom sa hádzali na nich ani vlci na obtočeného kanca. Široko-ďaleko sa
         ozýval hukom-treskom bitky celý kraj. Vo svetle ohňov blýskali sa meče a brnenia.
   </p>
   <p>
    Wilhelm mienil ísť Engelschalkovi na pomoc, keď mu vtom jedno za druhým hlásili, že je i
         on so svojimi ľuďmi napádaný zo všetkých strán. Pohol sa, že zajachá k svojmu hlavnému
         oddielu, keď mu šíp vrazil okom do mozgu a padol mŕtvy z koňa. Jeho sprievod mu chcel
         pomáhať, ale už bol prepadnutý Slovenmi. Za obapolného divého ryku hodili sa nepriatelia na
         seba a škrtili a zabíjali sa v temnote nočnej, len slabo prerážanej matným svetlom mesiaca
         a ďalekou žiarou ohromných vatier.
   </p>
   <p>
    Nemci nepomýšľali na poddanie sa, ale by to bolo bývalo i daromné, lebo nebolo ani možné
         v tom ohromnom zmätku roztrhnúť rozľútených vraždiacich sa ľudí.
   </p>
   <p>
    Už sa brieždilo, keď utichoval bojovný ryk a z dohárajúcich vatier ranný vietor rozdúval
         mračná iskier a po poliach sa stelúci dym. Zúrivý rev bojujúcich bol zamenený kvílením a
         stenaním ranených, keď Svätopluk vo svojom gréckom brnení, na vysokom bielom koni jachal so
         svojím sprievodom po bojišti. Jeho jedinou zbraňou bol veľký obuch. Uradostený Slavomír,
         ľahko ozbrojený, lebo sa na vraždení nebol zúčastnil, poskakoval na vraníku niekoľko krokov
         pred nimi, keď obďaleč zazrel presilného nemeckého rytiera, ktorého brnenie i veľký kôň bol
         zaliaty krvou ním pobitých nepriateľov.
   </p>
   <p>
    — Engelschalk! — skričal Slavomír a rozbehol sa k nemu v nádeji, že ho nakloní na to,
         aby sa poddal bez boja. Svätopluk uháňal za ním, ale jeho ťažký kôň nedostihol ľahšieho
         koňa Slavomírovho. Keď dobehol na dosluch, úzkostlivo zavolal:
   </p>
   <p>
    — Engelschalk, neubíjaj ho, dám ti milosť a slobodu!
   </p>
   <p>
    Rozľútený rytier sa však hodil proti Slavomírovi a niekoľkými údermi ťažkého meča zrazil
         z koňa takmer ani sa nebrániaceho človeka.
   </p>
   <p>
    Vtom bol Svätopluk pri nich a zazrúc Slavomíra na zemi, vrhol sa zúrivo na strašného
         Nemca. Vyceril zuby a ručal od divého hnevu a žiaľu. Engelschalk, poznajúc ho, skričal:
   </p>
   <p>
    — Prekliaty zradca, pôjdeš do pekla i ty, antikrist! — a skočiac naň, ťal mu na hlavu
         svojím mečiskom. Svätopluk ani neodrážal jeho údery, len bil doň obuchom. Jediným úderom mu
         vyrazil rozmlátený meč z ruky. Engelschalk, bezbranný, kryl sa veľkým štítom. Teraz zvolal:
   </p>
   <p>
    — Milosť, milosť!
   </p>
   <p>
    Svätopluk chytil však svoj ukrutný obuch do obidvoch rúk a s celou obrovskou silou udrel
         po štíte. Jedným úderom mu dodrúzgal štít i rameno a druhým mu roztrepal brnenie a hrudník.
         Engelschalk zletel z koňa, ktorý zdivený pálil po poli. Zamdlený rytier zostal ležať na
         zemi, prúd krvi mu vybúšil ústami a chrčiac a prevaľujúc oči, skonal zakrátko.
   </p>
   <p>
    Svätopluk zoskočil z koňa a pribehol ku Slavomírovi. S pribehnuvším sprievodom ho
         zdvihol a obzrel jeho rany: mal rozpoltenú lebku a bol už úplne mŕtvy.
   </p>
   <p>
    Svätopluk divo zareval a plakal, bijúc sa po hlave; Kroza priskočil k nemu a zadržal mu
         ruky:
   </p>
   <p>
    — Knieža, veľký knieža Moravy, nerúhaj sa bohu, ktorý ti dal slávne víťazstvo! Pozri,
         koľko vrahov zaplatilo za jeho život.
   </p>
   <p>
    I spamätal sa:
   </p>
   <p>
    — Pravdu máš. Ale za veľké víťazstvo veľkú obeť vzal od nás ten Najmohutnejší! Čím sa
         odplatíme tomu nenahraditeľnému za jeho neoceniteľné služby? Môžeme mu preukázať svoju
         vďaku a oddanosť len úctou, ktorú preukážeme jeho mŕtvemu telu. Urobte mu veľkú hranicu,
         ktorá by širokým krajom dosvedčila, že umrel muž znamenitý! K jeho mŕtvole priložme na tú
         istú hranicu i môjho najmilšieho Dudu, lebo vernosťou nebola jeho duša menšia ako duša toho
         slávneho muža!
   </p>
   <p>
    Sloveni vo svojej víťazosláve nevedeli konca-kraja radosti a oslavám.
   </p>
   <p>
    Svätopluk, odošlúc druhov, sám sedel pred veľkou hranicou, na ktorej boli spopolnení
         Slavomír a Duda, a hľadel zamračene, s dušou plnou ťažkých tušení i na bolestne dlhé rady
         hraníc, s ktorými zmizli telesné pozostatky v boji padlých slovenských bohatierov.
   </p>
   <p>
    Telá donaha povyzliekaných Nemcov pohádzali do Dunaja a dlhé dni a týždne tiahli tieto
         strašné sbory do Čierneho mora, sledované mračnami havranov a krkavcov.
   </p>
   <p>
    Za Nemcami tak ako za Slovenmi nariekali doma opustené matere a dievky. Daromné boli ich
         nádeje: neprišli ich milí nikdy — nikdy.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2590520">
       </a>
       Doslov
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bitka pri Devíne sa odohrala v roku osemsto sedemdesiatom. Svätopluk spravoval svoju
         ríšu do osemsto deväťdesiateho štvrtého a rozšíril jej hranice od strednej Odry skoro po
         Jadran. Bol slávnym, mocným panovníkom, pred ktorým sa Nemci triasli. Keď roku osemsto
         deväťdesiateho štvrtého sa rozniesla zvesť o jeho skonaní po ich krajine, vyzváňali od
         radosti na všetkých zvonoch a spievali hymny vďaky, že boh povolal ich najnebezpečnejšieho
         nepriateľa.
   </p>
   <p>
    Svätopluk bol veľkým vladárom v každom ohľade. Postaral sa i kultúrne pozdvihnutie
         svojho národa, nastavajúc hodne kláštorov, ktoré slúžili nielen službe božej, ale boli i
         školami a útulkami biednych a nemocných, a niet pochybnosti, že keby bol žil ďalej, bol by
         Maďarov rozdrvil a z tejto strany oslobodená Veľká Morava by bola vedela vzdorovať i medzi
         sebou sa stále bijúcim Nemcom. Však aká silná bola už vtedy jeho ríša, dokazuje i to, že
         jeho synmi roztrhaná sa ešte dvanásť rokov vedela brániť spoločnému náporu Nemcov a
         Maďarov.
   </p>
   <p>
    Ale každý skutok nesie v sebe zárodok následkov často omnoho závažnejších, ako bol on
         sám.
   </p>
   <p>
    Roku osemsto deväťdesiateho štvrtého, na jar, prišiel na jeho dvor krásny mladý muž,
         vycibrený v každom vojenskom a dvornom počínaní. Svätoplukovi sa podivne zvidel, chcel ho
         mať vždy okolo seba a vyznačoval ho pred mnohými, možno ani nie menej zaslúžilými.
   </p>
   <p>
    Svätopluk bol náruživým poľovníkom. Na jednej honbe utekal sám, aby pristavil divého
         brava; za ním bežal jeho miláčik. Viac nebolo nablízku nikoho.
   </p>
   <p>
    Zrazu pocítil ukrutný, bolestný pichľavý úder do chrbta a hodiac ruku mimovoľne naspäť,
         zachytil kopiju.
   </p>
   <p>
    — Zabil ma, — zvolal a padol na kolená. Vtom pribehol k nemu mládenec s hnevne
         spotvorenou tvárou:
   </p>
   <p>
    — Som syn Holeša a Jarslavy, ktorú si ty zavraždil. To moja odplata!
   </p>
   <p>
    I utiekol.
   </p>
   <p>
    Svätoplukovi preblesklo dušou:
   </p>
   <p>
    — Umriem. Zabíja ma, kto mi bol najmilší — zradne.
   </p>
   <p>
    Vtom mu um zachádzal temnotou, jeho duša bola na rázcestí oslobodenia od pozemskej
         ťarchy: zdalo sa mu, že mu jeho žena kýva milou rukou; ale videl, ako zahaľuje hrozný mrak
         jeho veľkú ríšu s jej pracovným a bojovným ľudom, a videl mnoho — mnoho stôp, zájdených
         krvou: stôp to jeho vlastných krokov. Videl, že jeho vlastný skutok ho zabíja: dusila ho
         krv, vyronivšia sa z pŕs Jarslaviných. Ale vtom sa nad temnotou ukázal skvelý jas, ktorý
         osvetľoval celé jeho nedozerné zeme. Z jasu sa vytvorila postava Metodova a letela veľkou
         rýchlosťou k nemu. Keď bola pri ňom, zachytil sa jej skvelého plášťa a zvolal:
   </p>
   <p>
    — Neposlúchal som ťa, hrešil som proti svätej pravde, a preto som doniesol i pri
         najlepšej vôli len do nešťastia svoj ľud a seba! Svätý apoštol, oroduj za nás!
   </p>
   <p>
    Metod, svätý apoštol, pozdvihol ruky a urobil nimi široký posunok: zdalo sa mu, že žehná
         jemu a jeho v mraku diaľky sa tratiacej ríši.
   </p>
   <p>
    Padol na zem a skonal.
   </p>
   <p>
   </p>
  </div>
 </body>
</html>
