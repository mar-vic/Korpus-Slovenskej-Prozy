<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517127">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Rytier Donč
    <sup>
     [
     <a class="footnote" href="#ftn.id2517141" name="id2517141">
      1
     </a>
     ]
    </sup>
    díval sa von poschodovým oblokom panskej paloty Trenčianskeho zámku. Videl
         ďaleký vidiek a kus dvora, v ktorom pri murovanej ohrade záhrady stáli štyri šibenice: na
         troch z nich viseli už veľmi prehnité mŕtvoly bradatých chlapov, z ktorých dvaja mali
         poodtínané ruky po lakte. Obrátil sa do izby a povedal:
   </p>
   <p>
    — Aký je to krásny kraj! Všetko tu boh požehnal, čo si môže človek len žiadať: sú tu
         hory, lúky, polia, a krásna rieka nimi preteká! Hotový raj!
   </p>
   <p>
    — Ale kde sa len podeli tie ženské? Boli v záhrade, a teraz ich už nikde nevidieť, —
         spýtal sa tiež v obloku stojaci Imro Balaša, krásny mladý muž, oblečený v uhorskom dlhom,
         vyšujtášovanom kabáte tmavočervenej farby.
   </p>
   <p>
    Donč pozrel naňho hnevlivo a odvrkol krátko:
   </p>
   <p>
    — Neviem.
   </p>
   <p>
    — Čo boh urobil, je krásne, a človek do toho vniesol zlosť, biedu, vraždu a zradu, —
         riekol v izbe pri stole sediaci starší, veľmi silný, plecnatý muž.
   </p>
   <p>
    Tvár mal obrastenú čiernou bradou a škúlil na ľavé oko. Jedol plnými ústami a vkladal do
         nich ohromné kusy pečeného mäsa, ktoré skrajoval z baranieho stehna veľkým nožom.
   </p>
   <p>
    — Naozaj by som rád vedieť, kde sa podeli tie dievčatá! Ešte pred chvíľou som videl ich
         biele úbory medzi stromami v záhrade, a teraz ich nikde nevidieť, — húdol svoje Balaša.
   </p>
   <p>
    Pri stole sediaci Matúš Čák
    <sup>
     [
     <a class="footnote" href="#ftn.id2522950" name="id2522950">
      2
     </a>
     ]
    </sup>
    mu odsekol:
   </p>
   <p>
    — Ale choď za nimi a pohľadaj si ich!
   </p>
   <p>
    Balaša mykol plecom a vyšiel.
   </p>
   <p>
    — Ľudia sú i zlí i hlúpi. Ja by som tie mrciny tu pred oblokom netrpel. Ich zápach až
         zadúša, — poznamenal Donč.
   </p>
   <p>
    Matúš buchol ohromnou päsťou na stôl.
   </p>
   <p>
    — Mne voňajú! Moja najväčšia radosť je, keď sa môžem na ne dívať. Radšej ja na ne, ako
         ony na mňa. Tebe sa nevidia, viem, že nie. Daj si pozor, ešte tam stojí i jedna prázdna
         šibenica!
   </p>
   <p>
    Donč bol stredne vysoký, štíhly, širokých pliec. Oblečený bol podľa vtedajšieho
         talianskeho strihu, v úzkych priliehavých nohaviciach, z ktorých jedna bola tmavobelasej a
         druhá lilavej farby; mal do drieku šitý, po kolená siahajúci kabát z tmavobelasého súkna.
         Tvár mal hladko oholenú, lícne kosti mu trochu vystávali, pery mal hrubé, ale skoro vždy
         tak tuho stisnuté, že tvorili len tenkú červenú čiaru. Oči mal veľké, trochu vystávajúce.
   </p>
   <p>
    Na Čákovu poznámku o prázdnej šibenici sa usmial.
   </p>
   <p>
    — Vidíte, pane, niečo také by taliansky tyran nepovedal svojmu prívržencovi, keby to
         nemienil urobiť. Ale my sa od Talianov ešte musíme mnohé naučiť.
   </p>
   <p>
    Čák krivkajúc vstal od stola, lebo bol na jednu nohu chromý, a valil sa so zmraštenou
         tvárou a s nožom v ruke k Dončovi. Zafučal:
   </p>
   <p>
    — A kto ti povedal, že to neurobím?
   </p>
   <p>
    Keď bol od Donča na krok, zvolal Donč, položiac ruku na dýku, visiacu mu na opasku:
   </p>
   <p>
    — Stojte! Nechcem, aby ste sa prenáhlili a urobili vec, ktorú nemožno viac napraviť!
   </p>
   <p>
    — Myslíš, že by to bola chyba, keby som ťa odpratal? Ty si podliak ako Karol Róbert.
    <sup>
     [
     <a class="footnote" href="#ftn.id2523045" name="id2523045">
      3
     </a>
     ]
    </sup>
    V Bologni si sedel niekoľko rokov, nabratý si talianskou zradou! Tí traja, čo
         visia pod mojimi oblokmi, neboli takí vybití zradcovia, ako si ty. Ale nemysli si, z mojich
         rúk sa nevykĺzneš, — i prikročil celkom blízko k Dončovi, takže sa svojím veľkým bruchom
         dotýkal jeho boku.
   </p>
   <p>
    Donč sa neuhol ani o piaď, len držal ostro v očiach Matúšovu ruku s nožom, pripravený mu
         ju zachytiť, keby urobil ňou podozrivý pohyb. Vedel veľmi dobre, že najmenšie náruživé
         alebo strach prezradzujúce slovo alebo pohyb vyvolá katastrofu. V tej chvíli sa nebál o
         seba, lebo bol istý, že v boji na nože by veľmi ľahko zabil svojho protivníka. Ale čo
         potom? Vylúčená vec, že by mohol ujsť spomedzi jeho ľudí, z jeho vlastného hradu.
   </p>
   <p>
    — Slávny pane, mýlite sa, — povedal s úsmevom, ako keby celá vec bola len žart, a čo
         viac, hľadel s takou veselou priateľskosťou na svojho hrozného protivníka, že sa Čák
         nemohol väčšmi rozčúliť.
   </p>
   <p>
    — Môžeš povedať, že si ty nie Talian! O čom si hovoril s tým bláznivým Forgáčom v
         Prievidzi?
   </p>
   <p>
    Čák zafuňal ani veľký zver a dvíhal ruku s nožom. Donč chladnokrvne rozopäl kabát a
         vytiahol z neho poskladaný pergamen.
   </p>
   <p>
    — Čítať neviete, ale výkresu možno rozumiete. Pozrite, čo je to? — povedal Donč a keď
         pokročil ku stolu, odtisol misy na ňom pokladené a rozprestrel papier. — Čo je to? —
         ukazoval prstom na výkres. — Čia je to zem? Vaša, či kráľova? Tu je Dubové, tu Krasňany.
         Komu to patrí, vám, či Karolovi?
   </p>
   <p>
    — Kráľovi. Ale čo s tým chceš?
   </p>
   <p>
    — Načo by tu boli vykreslené kráľove obce, keby som vás chcel oklamať? Vy si myslíte, že
         ja klamem vás, ale na to nepomyslíte, že Forgáč môže klamať kráľa?
   </p>
   <p>
    Čák prekvapene zvolal:
   </p>
   <p>
    — Akože, Forgáč by klamal kráľa! Azda sa ti sníva!
   </p>
   <p>
    — Nesníva. Dokážem vám to. Ale okrem toho vám dokážem, ako nemúdro sa správate ku mne,
         už i len z ohľadu na môjho otca.
   </p>
   <p>
    Čák odstúpil, krútiac hlavou, od Donča, a keď hodil nôž na stôl, sadol si zasa na
         širokú, vlčou kožou pokrytú stolicu a díval sa nepriateľsky naňho.
   </p>
   <p>
    — Obidvaja ste vybité líšky. Ani jednému neverím.
   </p>
   <p>
    — To zle robíte. Keby sme vás chceli opustiť, nebol by som prišiel sem, a môj otec by
         mal krásnu príležitosť zavďačiť sa kráľovi, keby vášho Ctibora i s jeho vojskom napadol od
         chrbta. Myslím, že by ani chlap neušiel z neho. Alebo myslíte, že áno?
   </p>
   <p>
    — Hm, — zahundral Čák.
   </p>
   <p>
    — A myslíte, že keby ste mne tu teraz ublížili, že by to môj otec neurobil?
   </p>
   <p>
    — Mne je to jedno, nech sa stane, čo chce, ja zradcovi neodpustím! — zvolal Čák a hodil
         zanovito hlavou.
   </p>
   <p>
    — To je, vidíte, celá vaša politika. Pomstíte sa a vešiate ľudí bez príčiny. Prívržencov
         svojich nepodporujete. Balašovci sú vám milší ako my.
   </p>
   <p>
    — Máš pravdu. Imra nedám za vás všetkých. Viem, že čakáte len na príhodnú príležitosť,
         aby ste ma zradili.
   </p>
   <p>
    — Keby ste Kláru dali mne, pripútali by ste si nás, — riekol Donč skúmavo tichým hlasom.
   </p>
   <p>
    Čák sa zasmial.
   </p>
   <p>
    — Ach, tak, odtiaľ vietor duje! Ale Klára má rada Imra, celkom je zbláznená doňho. A má
         pravdu. Imro a ty — aký to rozdiel! Kde by mala oči, keby si teba vyvolila.
   </p>
   <p>
    Čák sa smial s vyzývavým posmechom. Donč hľadel na Čáka zamračene.
   </p>
   <p>
    — Nedbám. Ale musíte uznať, že celá vaša politika je nie mnoho hodna. Stojíte osamotený.
         I Karol Róbert vás bije, i s Čechmi sa naťahujete. Aký to bude mať koniec? Nemali ste sa od
         Čechov odtrhnúť. S vašimi zemami by Česko bola krásna krajina!
   </p>
   <p>
    — Oj áno, pre nich, ale nie pre mňa! Kým žijem, budem svojím pánom.
   </p>
   <p>
    — V ten deň, keď sa Václav
    <sup>
     [
     <a class="footnote" href="#ftn.id2523226" name="id2523226">
      4
     </a>
     ]
    </sup>
    dorozumie s Karolom, je po vašom panstve, — povedal s iskrou posmechu Donč.
   </p>
   <p>
    Čák buchol päsťou na stôl.
   </p>
   <p>
    — Nebojím sa ich! Tí sa nikdy nedohodnú!
   </p>
   <p>
    — Vaše zeme sa i národom i polohou pýtajú k Česku. Spojte sa. Teraz tancujete na ostrí
         noža. Ale vám nejde o nič, len aby ste boli pánom. Na vašich, vám oddaných ľudí
         nepomyslíte. Čo bude s nimi, keď sa pominiete?
   </p>
   <p>
    — Česi by chceli moje zeme, obsadili by moje hrady, musel by som tancovať, ako by mi oni
         pískali. Ty si chlapec, ty sa do toho nerozumieš. To som ja už dávno v podošvách zodral, čo
         sa teraz v tvojej hlave kľuje.
   </p>
   <p>
    — Kto vie pre dosiahnutie veľkého cieľa premáhať ťažkosti, to je veľký človek, ale nie,
         kto sa podrobí nepriaznivým pomerom. V záujme nášho ľudu by ste sa mali spojiť s Čechmi.
         Takto nás zničia Maďari.
   </p>
   <p>
    Čák rozčúlene kričal:
   </p>
   <p>
    — Taký Maďar som i ja! Čechov nechcem, pripravili by ma o všetko!
   </p>
   <p>
    — Keby ste boli verný zhode s nimi, podporovali by vás, ale vy vždy idete za svojou
         hlavou. Neverí vám nikto. Koniec bude, že vašu zem zaberie Karol Róbert.
   </p>
   <p>
    Čák vstal, oprel sa päsťami o stôl a zakričal:
   </p>
   <p>
    — Choď mi z očí. Dosť mi bolo tvojich sprostostí! Zo zámku mi neujdeš. Uvidím ešte, čo
         spravím s tebou.
   </p>
   <p>
    Donč hľadel na neho chvíľku; veľmi sa nepremáhal, aby zastrel, ako opovrhuje hrozným
         mužom. Obrátil sa a odišiel tvrdými krokmi. V predizbe bolo niekoľko vojakov a sluhov,
         ktorí Čákov krik počuli a porozumeli a ktorí sa teraz či s ľútostivým, či s hnevným údesom
         dívali na mladého muža, ktorý prechádzal medzi nimi s pohrdlivým úsmevom.
   </p>
   <p>
    *
   </p>
   <p>
    Magister Donč bol ešte len dvadsaťšesťročný a ani rok neminul, čo bol prišiel z
         Talianska, kde šesť rokov strávil na vysokých učeniach v Bologni a v Padove. Bol ešte
         skrz-naskrz nasýtený vysokou, v pomere k uhorskej, talianskou kultúrou a hľadel s
         opovrhnutím na domácich barbarov; ako ešte mladý človek podceňoval i kultúru i ľudí svojej
         otčiny, lebo vedel viac z rozličných vied ako oni. Bol rozumný človek, a jednako myslel, že
         sú jeho spoluobčania i duševne zaostalí, lebo nevedeli toľko ako on. Preto myslel, že môže
         s Uhrami zaobchádzať ako s deťmi. Pritom bolo jeho konanie neustálené, meniace sa podľa
         okolností, lebo nemal ešte tú pevnosť, ktorú dodá veľká životná skúsenosť a ustálenosť
         životných názorov. Na Čáka hľadel ako na málo mysliaceho barbara, s ktorým môže zaobchádzať
         s istou povýšenosťou. Z jeho hnevu si mnoho nerobil, lebo bol presvedčený, že sa mu ani
         nesníva, že by sa azda opovážil položiť naňho ruku. Svojho otca, župana Zvolena, Oravy,
         Liptova a Turca, pokladal za takého pána, ako bol Čák. Uznal najviac to, že čák má, ako
         bývalý palatín, vyšší titul ako jeho otec. Okrem toho bol presvedčený, že všetko panstvo na
         jeho dvore by sa prípadným násilnostiam proti nemu čím najrozhodnejšie vzoprelo, už i
         preto, lebo všetci čo vážnejší dvorania boli dobrí priatelia jeho otca.
   </p>
   <p>
    Donč len veľmi povrchne poznal Čáka, hoci si namýšlal v tú chvíľu, že ho prezrel
         skrz-naskrz. Myslel si, že ho naštval proti nemu Balaša, ktorý sa i tak hneval na jeho
         otca, lebo ho nemohol ovládať tak, ako by si to bol želal. Keby bol mal tušenie, na čom si
         Čák lámal hlavu po jeho odchode, bola by mu naskočila husia koža na celom tele.
   </p>
   <p>
    Magister Donč vyšiel na dlhú, úzku a tmavú chodbu, ktorá len na koncoch mala po malom
         obloku, a usmial sa. Myslel si, aký je taký uhorský pán sprostý človek. Prezradí všetky
         svoje zámery. Zaiste ten starý tyran nemá poňatie o tom, prečo vlastne prišiel do Trenčína.
         Povedal mu, že mu priniesol otcov pozdrav a že sa mu chcel predstaviť ako otcovmu
         priateľovi a spolubojovníkovi. Sprvu ho Čák prijal vľúdne. Ale očividne Balašovým
         našepkávaním sa na neho rozhneval. Pokladal to za isté, lebo keď Donč vošiel k nemu do
         izby, už tam našiel Balašu. Čák prišiel pred krátkym časom z Považskej Bystrice, kde bol
         utlmiť vzburu občanov proti jeho tamojšej posádke. Urobil to svojím spôsobom: dal popraviť
         dvoch vojenských veliteľov a dvoch najvýznačnejších štváčov spomedzi meštianstva.
   </p>
   <p>
    Donč vykračoval dlhou chodbou, keď pristúpil k nemu z jednej z bočných chodieb muž
         strednej postavy, s bradou nakrátko ostrihanou a s fúzmi rozstrapatenými.
   </p>
   <p>
    — No, čo si vykonal? — spýtal sa Donča. — Ako ťa prijal dnes?
   </p>
   <p>
    — Ty si to, ujec Urban? Myslel som, že musíš tu byť nablízku. Zdalo sa mi, že cítim pach
         jeleňa, a to ty tak voniaš. Z vás by bol zlý sprisahanec, keď vás človek už zďaleka pozná.
         Nuž pekne ma prijal. Zhováral sa so mnou veľmi priateľsky, — usmial sa Donč.
   </p>
   <p>
    — No, vidíš, ja viem, že vám je naklonený. Mali by ste mu úplne dôverovať.
   </p>
   <p>
    — Počuj, ujec, a kto sú tí obesenci pred jeho oblokom?
   </p>
   <p>
    — Hm, — riekol Urban Čaplický, — to je Bugár a Bubek a český hajtman. Myslím, že ich
         trochu prenáhlene dal obesiť.
   </p>
   <p>
    Donč zdúpnel.
   </p>
   <p>
    — Ako, Bugára a Bubeka dal obesiť? To sú akiste tí s tými obťatými rukami!
   </p>
   <p>
    — Tí sú to, tí. Skutočne sa im nič nedokázalo. Len pre nepatrné podozrenie zaobchádzal
         tak s nimi.
   </p>
   <p>
    Donč sa cítil, akoby mu niečo srdce stislo, a kolená pod ním oslabli. Bugár a Bubek boli
         veľmi vážni činitelia a mocní páni, a Čák ich na prosté podozrenie dal popraviť! To je ani
         s ním nie veľmi dobre. Zmĺkol a chytiac ujca za rukáv, ťahal ho z chodby do hlbokého vchodu
         malých dverí. Medzitým mu Čaplický rozprával veľmi tichým hlasom:
   </p>
   <p>
    — Nuž s ním je nie dobre naťahovať sa za prsty. On má zásadu, že treba zrade predísť.
         Istejšie je vraj odpratať človeka, ktorý môže uškodiť, ako neskoro nariekať nad škodou.
         Nájde vždy dosť ľudí, ktorými nahradí odprataných.
   </p>
   <p>
    — Pekná zásada, a radosť slúžiť takému pánovi, — šepol Donč. — Počuj, ujec Urban, Čák ma
         sprvu prijal priateľsky, ale potom sa oboril na mňa, že ho chceme predať kráľovi. A ja som
         mu dosť nerozvážne robil ešte i výčitky.
   </p>
   <p>
    Hoci boli na hodne tmavom mieste, Donč videl, že sa Čaplický strhol a zbledol.
   </p>
   <p>
    — Ty, chlapče, — zasipel so zúrivým strachom, — nespomínal si pred ním moje meno?
   </p>
   <p>
    Keď Donč videl ujcov strach, stupňoval sa i jeho nepokoj. Chytil ho za rameno a zašeptal
         mu:
   </p>
   <p>
    — Ujec, keď ste boli s Hraborom u nás vo Zvolene, prisahali ste sa, že v dobrom-zlom
         budeme vždy spolu držať. Poraďte mi teraz, čo mám urobiť. Čák mi povedal, že nesmiem vyjsť
         z hradu, iste ma dá pozorovať.
   </p>
   <p>
    Čaplický, teraz už skoro bez seba od hnevu a strachu, vytrhol svoje rameno z Dončovej
         ruky a zašomral ešte raz:
   </p>
   <p>
    — Spomínal si ma pred ním? Hej, či nie?
   </p>
   <p>
    — Nie.
   </p>
   <p>
    — Nemám s tebou nič do činenia! Nech ťa diabol uchytí! — bežiac na prstoch, ušiel.
   </p>
   <p>
    Donč ostal sám vo výklenku dverí. Bol prekvapený a rozhorčený nad ujcovou zbabelosťou.
         No i to si uvedomil, že Čák musí byť hrozný, bezohľadný, sebecký tyran, ktorý sa vyrovná
         hociktorému beštiálnemu kondotiérovi,
    <sup>
     [
     <a class="footnote" href="#ftn.id2506350" name="id2506350">
      5
     </a>
     ]
    </sup>
    akých videl a poznal v Taliansku. O chvíľu sa utíšil. Jeho prirodzená rozvaha
         premohla prvý strach a rozvažoval, ako by sa dostal zo svojho ťažkého postavenia. Vtom
         počul na chodbe kroky a cvendžanie ostrôh, i utiahol sa celkom do hĺbky výklenku, aby ho
         nezazreli. Počul prechádzajúcich hovoriť:
   </p>
   <p>
    — … dobrí páni. Poznám ho dobre. Jeho otec nám dal dvor pod zámkom.
   </p>
   <p>
    — Zlej kaše si navaril, — riekol hrubým hlasom druhý chlap.
   </p>
   <p>
    I prešli popred výklenok. Donč vybehol k chodbe, a keď pozorne vysunul hlavu, pozeral,
         akí sú to mužovia, ktorí akiste vyšli z Čákovho pitvora a hovorili pravdepodobne o ňom.
         Boli to dvaja zámockí vojaci. Boli rovnako oblečení a mali na hrudi panciere a prilby na
         hlavách. Menší z nich mal oblúkovite zahnutý meč v zelenej pošve. On to bol, ktorý hovoril,
         že dostali dvor pod zámkom. Donč sa rýchlo rozhodol, že sa s ním dohovorí. Začal už veriť,
         že sa na svojich tunajších priateľov nemôže veľmi spoliehať, i hľadal pomoc, kde mohol.
         Poznal prípady, kde veľkí páni nemohli alebo nechceli pomôcť, a nepatrný sluha to urobil.
         Ľahkým krokom utekal za zbrojnošmi a keď k nim dobehol, zvolal:
   </p>
   <p>
    — Počujte, kde je tu zámocký kostol?
   </p>
   <p>
    Vojaci zastali a hľadeli na Donča; vysoký trochu upodozrievavo a menší s výraznou úctou.
   </p>
   <p>
    — Kostol, kostol, — začal nerozhodne.
   </p>
   <p>
    — Zavediem vás, pane, — pretrhol ho menší.
   </p>
   <p>
    — To bude najlepšie, — mienil vysoký vojak i hľadel chvíľku za odchádzajúcimi; sám sa
         obrátil v inú stranu a hundral, že sa mu ten kostol akiste zíde, i veľmi.
   </p>
   <p>
    Keď Donč s vojakom poodišiel, spýtal sa ho:
   </p>
   <p>
    — Nie si ty zo Zvolena?
   </p>
   <p>
    — Som Túrnik zo Zvolena.
   </p>
   <p>
    — Chcem sa s tebou zhovárať, ale nechcem, aby o tom vedel tvoj kamarát. Kde a kedy by
         som to mohol urobiť, aby o tom nik nevedel?
   </p>
   <p>
    Vojak trochu rozmýšľal, napokon sa obrátil k Dončovi a povedal ticho:
   </p>
   <p>
    — Pane, príďte okolo polnoci do záhrady pod ohradu pri šibeniciach. Tam sa nikto
         neopováži chodiť, lebo sa boja, že tam straší.
   </p>
   <p>
    — A ty sa nebojíš?
   </p>
   <p>
    — Ja sa nebojím, lebo mám pri sebe krížik zo Starých Hôr.
   </p>
   <p>
    — Tak dobre. Teraz sa vráť k svojmu druhovi. Ja viem, kde je kostol.
   </p>
   <p>
    Vojak bez slova odišiel.
   </p>
   <p>
    *
   </p>
   <p>
    Donč vyšiel do dvora a odtiaľ do záhrady. Mal na to viac príčin. Jedna bola, že zazrel v
         záhrade Hrabora. Chcel i s ním skúsiť, či nepochodí lepšie ako s Čaplickým. Druhá bola, že
         sa chcel presvedčiť vo dne, ako sa dostane najľahšie na miesto dohovorené s vojakom.
         Záhrada nebola veľká, ale držaná v poriadku. Bolo v nej niekoľko riadnych chodníkov, stromy
         a kríky vysadené v rade. Boli i lavičky a jedna besiedka.
   </p>
   <p>
    Donč ako išiel jedným zo širších chodníkov, zazrel pred sebou chudú, zohnutú postavu
         starého Hrabora. Zrýchlil krok, že ho dobehne, ale s podivením zbadal, že čím chytrejšie
         vykračuje, tým chytrejšie sa poberá napred i Hrabor, ktorý sa nazad ani neobzrel. Napokon
         sa trochu rozbehol, a vtedy sa postava hodila medzi krovie, v ktorom ju darmo hľadal. No
         ani ho veľmi nehľadal, lebo dobre porozumel, že sa mu chcel stratiť. Nemal nádej na veľkú
         pomoc od človeka, ktorý pred ním utekal. Videl, čo je hodno priateľstvo uzavreté pri víne
         vtedy, keď je človek nie naň utisnutý.
   </p>
   <p>
    Donč nahliadol, že je v zámku v zlej pasci. Očierniť no mohol len Balaša. Teraz, keď si
         dobre všetko rozvážil, bol presvedčený, že Čák je veľmi nebezpečný nepriateľ, najmä preto,
         lebo jeho činy bolo ťažko vystihnúť popredku. Hodil sa na nepriateľa ako zdivený býk, ktorý
         vie — prekvapujúcim spôsobom — rozoznať svojho najhoršieho protivníka. Videl, že jeho celá
         politika pozostáva z toho, udržať sa pri panstve, že neverí nikomu a že drží svojich ľudí
         spolu nie prítulnosťou, ale strachom. Bolo jasné, že hlupákom dôveruje viac ako ľuďom
         otvorenej hlavy, a preto mu bol milší Balaša ako Donč. I to bolo jasné, že podozrivého
         človeka odpratal hneď, a pritom bol taký ukrutný, že ho neviedla len chladná rozvaha, ale i
         divá pomstychtivosť. Donč rozmýšľal o tom, či by sa nemal vyrovnať s Balašom. Ale tá
         myšlienka mu len blysla hlavou, a už ju odmietol. Nie, o tom nemôže byť ani reči. Dosiaľ sa
         spoliehal na otca a na priateľov v hrade, teraz videl, že mu tí mnoho nepomôžu. Ale mal
         ešte jeden celkom istý prostriedok. V Padove mu dokázal františkán Eusebio Ronetti, že v
         každej ťažkosti života je najistejšia pomoc sľub putovať na hrob Spasiteľa do Jeruzalema.
         Každý dosiahol svoj cieľ, kto ten sľub zložil so skalopevným predsavzatím ho i dodržať.
         Svätí sa ho zastali a vnukli mu rozum; dali mu silu vykonať svoj zámer; naplnili ho dôverou
         k sebe samému a zbavili dušu jeho bázne a pochybovania. Ale púť do Jeruzalema bola veľká
         vec, ktorá vyžadovala nielen mnoho času, ale i značné nasadenie životnej bezpečnosti. Donč
         skladal teraz, ako si myslel, nie oprávnenú a jednako, sám nevedel prečo, istú nádej v
         Túrnikovi a nemohol sa odhodlať k tomu krajnému prostriedku. Keď takto rozmýšľal a chodil
         hore-doru po záhrade hodnú chvíľu, vyhľadal najkratšiu cestu k šibeniciam. Vracal sa nazad
         do dvora, keď neďaleko besiedky počul ženský a mužský hovor a smiech.
   </p>
   <p>
    Tichým krokom sa prikradol k besiedke, chránený hustým krovím, až prišiel k otvorenému
         malému priestoru pred besiedkou, obrúbenému ružami a iným okrasným kvietím. Zastal za
         kríkmi a hľadel, čo tí tam robia.
   </p>
   <p>
    Srdce mu silne zabúchalo, keď videl Kláru sedieť na stolici naprostriedku priestoru a
         okolo nej dve slúžky a pred ňou Balašu.
   </p>
   <p>
    Klára bola obnažená po pás, prsia si kryla šatkou slezovej farby, mala oblečenú
         tmavobelasú, do lilava zahrávajúcu hodvábnu sukňu, spod ktorej vyzerali malé svetločervené
         črievičky; jej bujné, dlhé, ani havran čierne vlasy držala jedna zo slúžok vystreté na
         slnci a druhá ich česala a natierala voňavým olejom.
   </p>
   <p>
    Donč videl dosiaľ hodne krásnych ženských, ale niktorá sa podľa jeho citu nevyrovnala
         Kláre ani zďaleka. Keď videl teraz taký vzrušujúci obraz, srdce mu bilo až v samom hrdle
         slastným rozčúlením. Videl jej krásne plecia a ramená a takú milú a pritom prešibanú tvár.
         A tá krásna ženská hľadela s ľúbostným roztúžením na Balašu, ktorý stál pred ňou a smial sa
         surovým smiechom na svojich vlastných hlúpych poznámkach. Porovnával jej utešené vlasy s
         chvostom svojej kobyly, a Klára sa usmievala jeho surovostiam. Donč pozrel na peknú, ale
         bezvýraznú tvár Balašovu, ktorý sa rehotal roztvorenými ústami, že mu bolo vidieť všetky
         pekné zuby, a bol by ho vďačne udrel po nich päsťou.
   </p>
   <p>
    Donč prišiel do Trenčína jedine kvôli Kláre. Ona ho sem pritiahla. Videl ju už viac ráz
         a každý raz sa mu väčšmi videla. Bol so sebou načistom, že s jej obrazom v duši si nemôže
         vziať iné dievča za ženu, lebo by celý život túžil za ňou. Vedel, že sa Balaša o ňu
         uchádza, ale dúfal sa sprvu, že také rozumné dievča, ako bola Klára, musí rozoznať jeho
         duševnú prázdnotu, že ho musí odmietnuť. Ale už dávnejšie videl, že Balaša je, azda pre
         svoju mužskú krásu, nie opovrhnuteľný sok, a jej pohľady na toho hoc i krásneho, ale
         jednako len čisto zverského chlapa mu rozrývali celú dušu. Bol by ju chcel biť, chytiac ju
         za krásne vlasy, že sa zahľadela do takého biedneho chlapa. Zdalo sa mu to neuveriteľné, a
         bola to pravda. Sedí pred ním taká obnažená, a on pasie svoje chlípne oči na toľkej kráse,
         ním naskrze nepochopenej. Oslovil ju:
   </p>
   <p>
    — Počuješ, Klára, keď budeš mojou ženou, musíš stučnieť, aby si dostala červenú, okrúhlu
         tvár a také nohy, ako má komorná mojej matky, Tereza. To ti je ženská, ako má byť!
   </p>
   <p>
    A na tom sa Klára hlasite smiala.
   </p>
   <p>
    — Neboj sa, stučniem ti. Ja ti budem vždy poslušná žena.
   </p>
   <p>
    Donč mimovoľne tak hlasne vzdychol, že sa všetci obzreli, a musel vystúpiť zo svojho
         úkrytu, čo urobil takým spôsobom, akoby tam nebol stál, ale práve tadiaľ išiel. Poklonil sa
         Kláre, ktorá si šatku, čo jej zakrývala len prsia, tak prehodila, že bola celá, vyjmúc
         ramená, ňou zahalená. Donč zvolal:
   </p>
   <p>
    — Koľko krásy! Nevidel som krajší obraz!
   </p>
   <p>
    Klára sa naňho obzrela, a pretože cítila sa zahanbená, odsekla mu mrzuto:
   </p>
   <p>
    — Nesvedčí sa špehovať cudzie ženské!
   </p>
   <p>
    Donč odvetil:
   </p>
   <p>
    — I keď ma kľaješ, neľutujem, že som ťa videl.
   </p>
   <p>
    Balaša, ktorý sa pri Dončovom príchode zamračil, sa hlasite zasmial.
   </p>
   <p>
    — Dostal si, čo si hľadal!
   </p>
   <p>
    Na túto poznámku sa všetky tri ženské zasmiali. Donč zamračene hľadel na Balašove
         červené ústa, tônené čiernymi fúzikmi, z ktorých blýskali biele zuby, a potom pozrel na
         Klárino krásne, okrúhle rameno. Zdalo sa mu, že si nikdy nič tak nežiadal, ako ho môcť
         pohladiť, keby sa pritom Klára tak naňho dívala, ako hľadela na jeho soka.
   </p>
   <p>
    — Ty chceš, aby Klára bola ako služobná dievka, lebo si sám tiež len paholok, — povedal
         ticho a zdanlivo chladne Donč, hoci mu malo prsia roztrhnúť od ľútosti a hnevu.
   </p>
   <p>
    Balaša sa smial na jeho hneve.
   </p>
   <p>
    — Jeduješ sa, že si ťa pekné ženské neobzrú. Hľadaj si špatu, možnože sa taká nad tebou
         zmiluje.
   </p>
   <p>
    Donč neriekol viac ani slovo, ale pozeral tak výrazne na Kláru, že sa prestala smiať a
         sklopila oči. Potom odišiel bez slova. Keď bol niekoľko krokov vzdialený, počul ešte
         Balašov výkrik: „Toho sme lacno vyplatili!“ a zasa zaznel smiech. Páčil sa tým ženským, a
         tak sa smiali na všetkom, čo povedal, lebo chceli mu byť po vôli.
   </p>
   <p>
    *
   </p>
   <p>
    Donč sa teraz razom rozhodol, že urobí sľub, že poputuje k svätému hrobu. Dokiaľ išlo
         len o jeho bezpečnosť, na to sa nemohol odhodlať, ale teraz cítil, že Klára musí byť jeho,
         a za to sa mu zdalo malichernosťou ísť hoc i kolenačky do Jeruzalema. Všetko jeho dychtenie
         a cítenie bolo, aby ju vytrhol Balašovi. Zdalo sa mu, že jediný cieľ jeho života je dostať
         Kláru za ženu. Predstavil si ľúbeznosť jej tváre, keď hľadela na Balašu, a srdce sa mu tak
         bolestne pohlo, že sa bil päsťou po prsiach, aby si uľavil.
   </p>
   <p>
    Rýchlym krokom sa ponáhľal vyhľadať zámockého kňaza, ktorý mal byť neďaleko kostola.
         Zdalo sa mu, že rovno za tú minútu mu ujde, ktorú stratí pomalou chôdzou. Vrazil z úzkeho
         pitvorka do nízkych dverí kaplánovej izby a našiel ho doma. Jeho chyžka bola dlhá, nízka,
         sklepená a mala jediný malý oblôčik na úzky a tmavý dvorík. Pri ňom sedel neoholený, asi
         štyridsaťročný muž a plátal dosť zručne remenný kabát. Bol to páter Čajka, ktorý bol
         náruživým poľovníkom. Celá jeho izbička bola v najväčšom neporiadku, pozakladaná rozmanitým
         loveckým a rybárskym náčiním. Na kľakadle ležali dve kuše a lovecký nôž. Bolo vidieť, že
         dávno nekľačal na ňom, lebo jeho dolná čiastka bola samý prach, nakoľko to bolo možné
         rozoznať v polotme izby. Na stolíku a na stenách boli piky, meče a udice, strelky alebo ich
         čiastky. Kadejaké šatstvo kňazské a poľovnícke ležalo jedno s druhým pomiešané na laviciach
         a stoliciach.
   </p>
   <p>
    Páter mrzuto zazrel na vyrušujúceho Donča.
   </p>
   <p>
    — Čo je?
   </p>
   <p>
    — Pomáhaj pán boh! — riekol Donč a kývol hlavou.
   </p>
   <p>
    — Pán boh uslyš, pán boh uslyš, — odvrkol kaplán. — Čo chcete?
   </p>
   <p>
    — Otče, chcem zložiť sľub; poďte so mnou do kostola.
   </p>
   <p>
    — Teraz? Ktože slýchal teraz do kostola chodiť?
   </p>
   <p>
    A k tomu je zajtra pohon na bravy, ničiace polia našich ľudí, musím si naň pozošívať
         kabát.
   </p>
   <p>
    — Domine reverende,
    <sup>
     [
     <a class="footnote" href="#ftn.id2506894" name="id2506894">
      6
     </a>
     ]
    </sup>
    dám vám dukát, za to vám ho pozošíva hocikto.
   </p>
   <p>
    Páter odhodil kabát.
   </p>
   <p>
    — Ukážte ten dukát!
   </p>
   <p>
    Donč sa usmial a vyňal z kabelky, visiacej mu na opasku, peniaz.
   </p>
   <p>
    — Tu, hľa, ho máte.
   </p>
   <p>
    Kaplán ho vzal a proboval prehnúť prstami.
   </p>
   <p>
    — Dobrý je, — zamrmlal. — No, poďme, poďme. A kto ste vy?
   </p>
   <p>
    — To azda ani nepatrí k veci. Ale keď sa to i tak dozviete, nuž vám to poviem. Som
         magister Donč.
   </p>
   <p>
    — Aha, Donč, Donč, viem už, viem. A čo chcete sľubovať?
   </p>
   <p>
    Vyšli z izby a cestou do kostola mu Donč povedal, že chce sľubovať, že urobí púť k
         Spasiteľovmu hrobu v Jeruzaleme, ak mu boh dožičí, aby dostal Kláru Kamenickú za ženu.
   </p>
   <p>
    Páter sa smial. Keď vošli do chodby, vedúcej do sakristie, plieskal sa po kolenách a tak
         sa smial, že sa chodba ozývala.
   </p>
   <p>
    — Človeče, pre ženu putovať do Jeruzalema! Máte vy rozum? Iní by sa ich chceli striasť;
         neviem, čo by dali za to. A vy pre jednu ženskú, pre jednu obyčajnú ženskú chcete ísť do
         Jeruzalema! No, to som ešte nikdy neslýchal!
   </p>
   <p>
    Donč sa pohrdlivo díval na pátra.
   </p>
   <p>
    — Vedľajšie je, čo si myslíte. O tom je reč, aby ste vykonali svoju povinnosť.
   </p>
   <p>
    Páter otvoril dvere sakristie a ako vošli do malého priestoru, dostávajúceho trochu
         svetla dvoma oblúkovitými oblôčikmi, zvážnel tak, ani keby bol celkom iný človek. Vzal na
         seba albu a štólu a s prekvapujúcou vážnosťou v posunkoch a reči obrátil sa k Dončovi s
         vyzvaním, aby najprv spoveďou pripravil svoju dušu na taký vážny krok. Donč, ktorý bol už
         hnevlivo rozmýšľal, či nemá vôbec pretrhnúť svoj úkon, ako sa mu zdalo, s nie celkom
         príčetným kňazom, teraz zrazu pocítil celú veľkú vážnosť svojho kroku, i kľakol si k
         mužovi, ktorý sa usadil na malom drevenom stolčeku, a keď sa zozbieral, s hlbokou a
         úprimnou zbožnosťou odriekal najprv slová spovede a potom s precítenou ľútosťou svoje
         previnenia proti božím a cirkevným zákonom. Po spovedi vošli do kostola. Nebol veľký. Okolo
         hlavného oltára v temnom priestore lámali sa rozličné svetelné lúče maľovanými sklami
         vysokých oblokov. Donč bol v mnohých a v Taliansku i vo veľkolepých chrámoch, ale ešte
         nikdy vo svojom živote tak neprecítil posvätnosť miesta ako tentoraz. Donč i kňaz sa
         modlili hodnú chvíľu kľačiačky pred oltárom; potom prisahal, keď položil ruku na krucifix,
         na najsvätejšiu Trojicu, Pannu Máriu a všetkých svätých, že urobí púť k najsvätejšiemu
         hrobu v Jeruzaleme, keď mu boh milostivo dožičí, aby dostal Kláru za ženu. Bozkal kríž a
         kňaz ho požehnal. Vychádzajúc z kostola, cítil podivné rozpoloženie duše; zdalo sa mu
         vedľajšie, že sľuboval pre Kláru. V túto chvíľu sa mu videlo, akoby bola tak ďaleko od
         neho, že sa mu zdala len ako dávna, bledá spomienka. Bol preniknutý vážnosťou aktu, ktorému
         sa podrobil. Mal pocit, že vstúpil do veľmi blízkeho spojenia s bohom a že toto uvaľuje
         naňho mimoriadne ťažké, ale povznášajúce povinnosti. Keď vyšiel zasa do denného jasu, zdalo
         sa mu všetko akési inakšie, nie ako predtým: múry budov boli také čudné a zeleň stromov
         taká jasná! Cítil sa iným človekom a len s námahou sa mohol pomaly vpraviť do citov a
         myšlienok, ktoré ho ovládali pred sľubom. Dostával povedomie, že teraz všetko, čo urobí na
         dosiahnutie svojho cieľa, musí sa podariť, ale nesmie to byť skutok podlý.
   </p>
   <p>
    *
   </p>
   <p>
    Pri večeri sa zišiel s Čákom, s Balašom a Klárou, ako i s inými známymi a neznámymi.
   </p>
   <p>
    Večera bola vo veľkej rytierskej sieni s vysokými gotickými oblokmi a s takým sklepením.
         Jej steny boli vyzdobené címermi bývalých vladárov a terajšieho pána zámku, medzi ktorými
         boli arabesky s malými, sťaby miniatúrnymi obrazmi poľovníckych príhod. Na jednej z
         krátkych stien bol veľký kríž a pri dlhej stene oproti oblokom veľký kozub s obrubou z
         tesaných kameňov. Prostriedkom sa ťahal dlhý stôl, naložený rozličnými jedlami a nápojmi,
         popri stole boli dlhé lavice, len za vrchstolom stála stolica s vysokým, goticky
         vyrezávaným chrbtom pre domáceho pána. Sieň bola osvetlená načervenastým svetlom sviec v
         lustroch a fakieľ, povkladaných do železných držadiel, zapravených do stien. Z fakieľ
         vychádzal riedky dym, ktorý zapĺňal horné čiastky siene. V sieni Čáka očakávala spoločnosť
         pánov a niekoľkých paní, ktorá po skupinách hovorila tichšie-hlasnejšie. Pri kozube úplne
         osamotene stál Donč. Hľadel s hnevným opovrhnutím na spoločnosť, ktorá od neho bočila, ani
         keby mal mor. Včera ešte tvoril stred veľkého kruhu.
   </p>
   <p>
    Nastal pohyb, bolo počuť na chodbe kroky a veľkými roztvorenými dvermi vošli dvaja
         sluhovia s fakľami a za nimi Čák v sprievode troch pánov. Čák, krívajúc, len ľahko hlavou
         kývol zhromaždeným a kráčal ku svojej stolici. Sadol si, a keď sa obzrel, zazrel Donča.
         Pohybom ruky ho zavolal k sebe a ukázal mu miesto pri svojej stolici.
   </p>
   <p>
    Čák si o udalosti s Dončom porozmýšľal. V prvom hneve by ho bol najradšej odpratal. Ale
         sa vedel premôcť, keď i nie hneď, a vyčkať svoj čas. Nahliadol, že keby sa Demeter,
    <sup>
     [
     <a class="footnote" href="#ftn.id2507113" name="id2507113">
      7
     </a>
     ]
    </sup>
    Dončov otec, pridal ku kráľovi, stratil by nielen jeho stolice, ale i celé
         východné Slovensko. A to by bola priveľká cena za to, aby mohol preukázať svoju nenávisť
         proti Dončovi. Pretvarovať sa nevedel, nemal na to posledné roky príčinu, a tak i jeho
         vľúdnosť k nemu bola veľmi ježatá.
   </p>
   <p>
    Na druhej strane stola, šikmo oproti Dončovi, sedela Klára s Balašom. Obidvaja boli
         prekvapení, keď Čák svojho palatína Záča
    <sup>
     [
     <a class="footnote" href="#ftn.id2507143" name="id2507143">
      8
     </a>
     ]
    </sup>
    usadil za Donča. Dívali sa na seba a bolo vidieť, že Balaša robí posmešné
         narážky na svojho soka, lebo sa tu i tu usmievali, keď naňho hľadeli. Klára sa vše
         prituľovala k svojmu snúbencovi, čo Donča tak hnevlivo rozčuľovalo, že zabudol odpovedať i
         na Čákove otázky, čo Čák s takým rozľútením pobadal, že bol zasa taký zlý na Donča ako
         predpoludním.
   </p>
   <p>
    — Kedy chceš ísť domov? — spýtal sa Donča.
   </p>
   <p>
    — Šiel by som i zajtra. Ale to závisí od vašej vôle, môj pane.
   </p>
   <p>
    Čák sa tak usmial, že sa Donč tak cítil, ako keď bezbranný človek zrazu zazrie pred
         sebou medveďa.
   </p>
   <p>
    — Zajtra ešte nepôjdeš. Bolo by i škoda odísť teraz. Robíme veľkú poľovačku na bravy.
   </p>
   <p>
    — Chodím rád na bravy, — riekol Donč skusmo.
   </p>
   <p>
    Balaša zvolal:
   </p>
   <p>
    — Najmilšia zábava je loviť kance. Veľmi sa radujem zajtrajšiemu dňu.
   </p>
   <p>
    — Môžeme ísť i my? — spýtala sa Klára.
   </p>
   <p>
    Čák kývol hlavou.
   </p>
   <p>
    — Môžete. Ale tuto magister ostane v zámku ako jeho veliteľ, lebo niekto z pánov musí tu
         zostať.
   </p>
   <p>
    — Ja veliteľom vášho zámku, slávny pane? — spýtal sa Donč a krútil hlavou.
   </p>
   <p>
    — Isteže. Pravda, s kastelánom Hraborom, hahaha! — smial sa Čák, roztvoriac ústa
         naširoko, pričom bolo vidieť jeho chybné zuby.
   </p>
   <p>
    Všetci hodujúci sa smiali s ním na Dončovi, ktorý sa hnevlivo díval na Čáka a vyzývavo
         na ostatnú spoločnosť.
   </p>
   <p>
    — Neprijímam tam veliteľstvo, kde iný rozkazuje! — zvolal Donč takým hlasom, že sa
         panstvo zarazilo a prestalo sa smiať.
   </p>
   <p>
    — Synku, — odvetil Čák s podivnou miernosťou, — ty urobíš, čo ti rozkážem. Urobíš celkom
         to, čo ti rozkážem, rozumel si?
   </p>
   <p>
    Pritom hľadel na neho vytreštenými očami. Bolo vidieť, že ak Donč povie ešte odporujúce
         slovo, že sa stane s ním nešťastie. Ale Donč sa opanoval, keď uvidel zlý svit v Čákových
         očiach, a usmial sa.
   </p>
   <p>
    — Veď keď vám tak mnoho na tom záleží, tak vás poslúchnem.
   </p>
   <p>
    Potom mlčal a ani oňho sa nikto nestaral. Pozrel vše na Kláru, lebo zbadal, že veľmi
         často na neho hľadí. Jej zaujatosť ho vábila zostať, ale jeho postavenie bolo také neisté a
         natoľko bol vystavený nepredvídaným útokom zo strany Čáka i ostatných hodujúcich, pričom
         cítil pri celej spoločnosti len zbabelosťou odôvodnenú nevôľu proti sebe, že sa rozhodol
         radšej sa vzdialiť.
   </p>
   <p>
    — Vznešený pane, ak ináč nerozkážete, odišiel by som do svojej komory, — riekol Čákovi.
   </p>
   <p>
    — Choď! — povedal mu ledabolo Čák a hodil rukou.
   </p>
   <p>
    Klára vedela už dávno, že je Dončovi nie ľahostajná, čo on ani netajil pred ňou. Cítila
         pred ním mimovoľne i úctu; myšlienka, že je cennejší človek ako Balaša, sa jej natískala,
         ale hľadela ju premôcť, a preto by jej ani nebolo bývalo nepríjemné, keby sa bol správal
         zastrašene a chabo. Keď videla jeho mužné a rozvážne správanie, začala s ním sympatizovať a
         zazlievala v sebe Balašovo vystupovanie proti nemu.
   </p>
   <p>
    Keď Balaša videl, že Donč vstáva, zvolal:
   </p>
   <p>
    — Nezabudni si zajtra ako veliteľ vložiť pávie pero do kukly.
   </p>
   <p>
    K talianskym šatám nosila sa vtedy i dlhá kukla, visiaca obyčajne na chrbte, preto zasa
         nastal všeobecný rehotavý smiech, v ktorom mal veľkú účasť i Čák.
   </p>
   <p>
    Donč mu odvetil:
   </p>
   <p>
    — To prenechám tebe. Keďže nemáš kuklu, zastrč si ho ta, kde ho i páv nosí!
   </p>
   <p>
    Donč videl, že sa Klára zamračila, čo keď zbadal i Balaša, zapálil sa a zakričal:
   </p>
   <p>
    — Máš ostrý jazyk!
   </p>
   <p>
    — Ak si zvedavý, ukážem ti, že aj meč!
   </p>
   <p>
    Donč ešte zazrel, že Klára zbledla, i vyšiel a počul i cez zavreté dvere, ako povstal
         krik a lomoz. Myslel si, sekajúc vystretou rukou, že sa udalosti začínajú vyvíjať, najskôr
         následkom jeho sľubu. Možno, že sa Balaša bude chcieť s ním biť. Nepochyboval ani najmenej,
         že ho skaličí, ako bude chcieť, lebo jeho šermu, ktorému sa v Taliansku naučil, nemohol
         odolať dosiaľ ani jeden Uhor, a Balaša, hoc i veľký a silný, bol neobratný. Čo by tak
         povedala Klára, keby ho dorúbal? Zaiste by to jeho láske neposlúžilo. Ale ktože sa v
         ženských vyzná?
   </p>
   <p>
    *
   </p>
   <p>
    Vyšiel na dvor, a pozrúc na hviezdy, videl, že je už čas ísť na schôdzku s Túrnikom.
         Prišiel k záhradnej ohrade pri šibeniciach, poobzeral sa, či ho nikto nevidí, a keď sa
         vyšvihol na múr, preskočil do záhrady. Túrnik ho už čakal, učupený medzi kríkmi.
   </p>
   <p>
    — Si statočný chlap, že ma už čakáš, — zašeptal Donč.
   </p>
   <p>
    — Som tu už chvíľku. Čo žiadate odo mňa, pane? Najskôr, aby som vám pomohol ujsť z
         hradu, však hej?…
   </p>
   <p>
    — To. Môžeš mi byť na pomoci?
   </p>
   <p>
    — Možno, že môžem, ale nie sám. Potrebujem ešte jedného kamaráta, ktorého som už i
         získal. Lenže žiada mnoho.
   </p>
   <p>
    — Čo je to „mnoho“?
   </p>
   <p>
    — Zemianstvo a majetok. Viete, pane, že nech nás dolapia, urobia nám takú smrť, akú
         dosiaľ ešte nikto nelízal?
   </p>
   <p>
    — Ty, pravda, žiadaš to isté?
   </p>
   <p>
    — To posúďte podľa svojej spravodlivosti sám. Spolieham sa na vás. Poznám vašu rodinu,
         nekrivdíte nikomu.
   </p>
   <p>
    — Počúvaj, Túrnik: keď mi budete verne na pomoci, odmením sa vám tak, že to, čo si
         žiadate, bude len maličkosť proti tomu, čo vám dám a čo s vami urobím. Keď uvidím, že ste
         súci chlapi, prekliesnim vám cestu k takým hodnostiam, akým budete vedieť zodpovedať.
         Poznáš ma, tu je moja ruka.
   </p>
   <p>
    Túrnik chytil Dončovu ruku obidvoma a stisol ju silne ako výraz opravdivého citu, pričom
         povedal:
   </p>
   <p>
    — Možno, že sa nám podarí dostať sa z tohto ťažkého života.
   </p>
   <p>
    — Ak dosiahnete vyššiu hodnosť, ešte bude ťažší, — odvetil Donč.
   </p>
   <p>
    — Mám kamaráta z Detvy. Okolo druhej po polnoci máme my dvaja stráž v Mlynskej bráne. V
         ten čas už buďte tam v tmavom kúte medzi vežou a múrom. Ujdeme s vami do hôr k Turcu. Tam
         sa skryjeme, kým neprehrmí prenasledovanie. Lebo, že nás budú naháňať, je isté.
   </p>
   <p>
    — Počuj, zajtra je pohon na bravy na Lopeníku. Ja by som radšej ta išiel, lebo nás tam
         nebudú hľadať, — riekol Donč a myslel na Klárinu prítomnosť na poľovačke.
   </p>
   <p>
    — Na Lopeníku, na Lopeníku? — rozmýšľal Túrnik. — I ta by sme mohli ísť. I tam sa
         vyznám. Odtiaľ by bol len skok na Moravu. Veď uvidíme, ako sa nám bude dariť. Pred druhou
         buďte za Mlynskou vežou.
   </p>
   <p>
    — Budem.
   </p>
   <p>
    — Príďte čím skôr, lebo každej chvíle je škoda.
   </p>
   <p>
    — Prídem.
   </p>
   <p>
    Donč odišiel, a keď zasa preskočil ohradu, odplúžil sa popod múry do svojej komôrky v
         palote. Mnoho času nemal, preto sa hneď preobliekol do menej krikľavých uhorských šiat.
   </p>
   <p>
    Vyšiel zo svojej komory a kradnúc sa najtônistejšími miestami, prebehol ľahučko ani
         mačka úzkymi priechodmi, čo robili dojem hlbokej priepasti, na miesto, ktoré mu určil
         Túrnik. Bol to tesný kút medzi bránovou vežou a múrom, kde bola skoro úplná tma. Niekoľko
         krokov za vežou stála stráž. Donč počul kroky a rozhovor vojakov, postávali a chodili
         hore-dolu, a takto trávili čas, vymeraný im na stráženie.
   </p>
   <p>
    Donč ani nemyslel na útek, lebo jeho duch bol zaujatý Klárou. Predstavoval si jej pohľad
         pri večeri. Zdalo sa mu, že v jej trochu prižmúrených očiach čítal skôr obavu ako
         škodoradosť. Jej mäkké pery sa mu zdali vše stisnuté skôr starosťou ako otvorené úsmevom.
         Pomyslel si, že iste príde čas, keď jej drahá hlava bude odpočívať na jeho prsiach.
   </p>
   <p>
    Vtom počul hlas jedného z vojakov:
   </p>
   <p>
    — Nuž s tou Hanou nemôžeš prísť do poriadku? Počuj, či ti niekto nenaparatil pri nej?
   </p>
   <p>
    — Čerti ho tam vedia. A je to so mnou ani porobenina. Či chcem, či nechcem, len za ňou
         mi duša piští. I keď pomyslím na Očkajáčku, nuž by som len odpľul.
   </p>
   <p>
    — No, to je s tebou kadejako, lebo takej ženskej, ako je Očkajáčka, nemáš.
   </p>
   <p>
    Vojaci odišli. Donč sa cítil vo svojej láske spoločnosťou vojakovej lásky urazený a
         Kláru pokladal za znesvätenú, keď si pomyslel vedľa nej na Hanu a Očkajáčku. Odvrátil svoje
         rozmýšľanie na možnosť stretnúť sa s Klárou v čase poľovačky. Predstavil si možnosť odviesť
         ju Balašovi. Možno, že sa naskytnú také okolnosti, že by bolo možné ju odniesť, hoc i
         nasilu, lebo s tým vôbec nerátal, že by dobrovoľne chcela s ním ísť. Bol odhodlaný na každú
         krajnosť, lebo horšie sa mu nemohlo nič stať, ako že by sa vydala za Balašu. O tom
         nepochyboval, že mu Túrnik so svojím kamarátom bude pri tom na pomoci, lebo únos dievčat
         bol vtedy ešte udalosťou každodennou, ktorú veľmi vážne neodsudzovali.
   </p>
   <p>
    Pozrel zasa na hviezdy, či je ešte ďaleko čas Túrnikovej stráže. Voz sa už hodne otočil
         a nemohlo dlho trvať, kým príde rozhodná chvíľa.
   </p>
   <p>
    Vtom počul v úzkom priechode medzi vysokými múrmi dunenie hlasov, ktoré, sprvu
         nezrozumiteľné, dochádzalo k nemu čím ďalej, tým zrozumiteľnejšie. Poznal, že sa blížia
         rozprávajúci mužskí, a poznal o chvíľu i Čákov hrubý hlas.
   </p>
   <p>
    — … je veľmi neistý. Všetci ste nestáli. Všetci robíte, čo sa vám zdá výhodnejšie, o
         nejakej vernosti k pánovi niet vo vás ani slychu. Ten Talian vám nasľubuje všetko, čo by
         ste si žiadali, a keď vás dostane do moci, urobí s vami, čo chce.
   </p>
   <p>
    Tenší, ostrejší hlas odpovedal:
   </p>
   <p>
    — Možno, že máte v jednom-druhom i pravdu. Ale čo môže Karol Róbert sľubovať Demetrovi?
         Môže byť pod ním takým pánom? Ani reči. A potom, čo ako, veď Demeter ani po maďarsky, ani
         po taliansky nevie, bol by ani stratený na kráľovskom dvore. Donč vie po taliansky, ale po
         maďarsky nie; to by bola dostatočná príčina, aby naňho zazerali. Hej, keby bolo pri ňom
         viac Slovákov! Ale tých tam niet, tí sú tu. Pri kráľovi sú len Kúni,
    <sup>
     [
     <a class="footnote" href="#ftn.id2505006" name="id2505006">
      9
     </a>
     ]
    </sup>
    Maďari, Taliani a Francúzi.
   </p>
   <p>
    Donč poznal Záčov hlas, ktorý bol v tie časy Čákovým palatínom. Bol samé ucho, všetky
         duševné vlastnosti sa sústredili v počúvaní, takže mimovoľne zabudol i na svoju bezpečnosť.
         Teraz už celkom blízko zadunel pri ňom Čákov hlas.
   </p>
   <p>
    — Hovorte, čo chcete: zabitý pes nehryzie. Nikdy som dosiaľ neľutoval, keď som dal
         niekoho zavčasu odpratať. Donča predbežne nevypustím. Čo s ním urobím, ešte neviem. Možno,
         že vymôžem zaňho niečo od Demetra.
   </p>
   <p>
    — To je najmúdrejšie, — ozval sa Čaplického hlas.
   </p>
   <p>
    Páni prišli pred bránu a vypytovali sa vojakov, čo je nové. Vojaci hlásili, že celkom
         nič. Len Záčovi sa zazdalo, že v kúte medzi bránou a múrom sa niečo pohlo. I pristúpil o
         dva kroky bližšie a pozrel ta.
   </p>
   <p>
    Donč, na ktorého prišla chladnokrvnosť, aká prichádza na pevných mužov pred rozhodným
         účinkovaním, keď zazrel Záča, ticho sa pohol a chcel vystúpiť, lebo pokladal za výhodnejšie
         predstaviť sa dobrovoľne, ako dať sa nájsť, ako sa skrýva.
   </p>
   <p>
    Záč ho poznal, pokrútil hlavou a kývol mu rukou, aby zostal tam, kde je. Potom odišiel
         za ostatnými, už odchádzajúcimi pánmi, ktorí šli prezerať ďalšie stráže.
   </p>
   <p>
    Donč si hlboko vydýchol. Teraz si pomyslel, čo by bol s ním robil Čák, keby ho bol
         dolapil. Aký bol nedôverčivý, nebol by sa mu mohol vyhovoriť. Ktovie, ako by ho bol
         prenasledoval. Donč si umienil, že sa Záčovi odslúži za jeho priateľstvo, ktoré bolo preňho
         iste veľmi nebezpečné, lebo keby náhodou bol ešte niekto nazrel do kúta a prezradil ho, bol
         by možno Záč prišiel ešte do väčšieho podozrenia ako Donč sám.
   </p>
   <p>
    Časom sa odslúžil nielen Záčovi, ale i jeho prenešťastnej rodine, ktorú mnoho rokov
         neskoršie prenasledovali po celom Uhorsku ako dravú zver pre Záčov útok na kráľovskú
         rodinu. Bolo to roku 1331, a vtedy bol Donč županom zvolenským a viacerých okolitých
         stolíc, a hoci bol i z najdôvernejších kráľovských ľudí, nedovolil na svojom území nikomu
         zo Záčovho príbuzenstva ani vlas na hlave skriviť, okrem dvoch-troch lotrov, ktorých dal
         pod zámienkou, že sú zo záčovskej rodiny, popraviť.
   </p>
   <p>
    Zdalo sa mu teraz i to, že musí byť pod mimoriadnou božou ochranou, keď ho to
         nebezpečenstvo tak minulo. Vzdychol si ešte raz s povďačnosťou k pánu bohu a blahoslavenej
         Panne. Pomyslel si s uspokojením, že mu jeho sľub slúži na zvláštnu ochranu.
   </p>
   <p>
    O chvíľu vymenili stráž jeho pomáhači. Keď zatíchli kroky odchádzajúcich vojakov, Donč
         vystúpil, a keď poznal Túrnika, šuchol sa vrtko do tône pod bránou, lebo vonku jednako,
         hoci bola i dosť tmavá noc, bolo poznať temnosť postavy. Túrnik poznal Donča a povedal mu
         šeptom:
   </p>
   <p>
    — Toto je môj priateľ Tupa. Ideme hneď, nesmieme meškať ani chvíľku. Tu pri bráne je
         malá fortňa,
    <sup>
     [
     <a class="footnote" href="#ftn.id2505143" name="id2505143">
      10
     </a>
     ]
    </sup>
    kľúč od nej som si zaopatril, tam vyjdeme rovno do poľa a potom uhneme v mene
         božom.
   </p>
   <p>
    Túrnik otvoril fortňu, pričom zaškripela; darmo mu šepkali Donč a Tupa: „Ticho, ticho!“
         — nešlo to inakšie.
   </p>
   <p>
    Vonku utekali popod múr trávnikom tak ďaleko, až prišli oproti mestu, kde sa mohli skôr
         stratiť na veľkej lúke. Bez akejkoľvek príhody sa im podarilo dôjsť do hustých lesov na
         Lopeníku. Len pes brechal za nimi zúrivo z ostatného domu obce. Zastali, aby si trochu
         oddýchli, lebo skoro hodinu bez prestania utekali. Vydychujúc zhlboka, ozval sa zrazu Tupa:
   </p>
   <p>
    — Pozrite, aká žiara sa ukazuje nad zámkom!
   </p>
   <p>
    — Ejha, — zvolal Donč, — to už akiste zbadali, že sme ušli, a teraz nás ten drak bude
         naháňať!
   </p>
   <p>
    — Veru to tak bude, lebo teraz, keď zadul sem vetrík, bolo počuť i trúby a rohy, —
         podotkol Túrnik.
   </p>
   <p>
    — Hm, to trochu skoro zbadali, že sme ušli. Čo teraz, Túrnik? — spýtal sa znepokojený
         Donč.
   </p>
   <p>
    — Oni nás na koňoch chytro dobehnú, — mienil Tupa s ustarostenou tvárou.
   </p>
   <p>
    — Nič nám nebude, nebojte sa. Kým by sem prišli, ak vôbec prídu, budeme dávno v mojej
         skrýši, ktorú ja tu poznám. Tam nás nikto nenájde.
   </p>
   <p>
    — A potom, keď nás budú i prenasledovať, jednako nemôžu každým smerom poslať toľko
         chlapov, aby nás prevládali. Keď na to príde, dáme si rady i so šiestimi-ôsmimi, —
         obodroval Donč svojich druhov, a najmä Tupu.
   </p>
   <p>
    — Už sa len smelšie bije, kto si chráni život, ako kto chce len chytiť niekoho, ak sa mu
         dá! — zvolal Tupa a zaškrípal zubmi a zaťal päste.
   </p>
   <p>
    I poberali sa za Túrnikom, ktorý chytro preskakoval hore vrchom zo skaly na skalu.
   </p>
   <p>
    Donč bol pred útekom rozhodnutý, že sa pokúsi uniesť Kláru. Myslel, že sa pri poľovačke
         naskytne na to príležitosť. Teraz, v prvom otrase skorého zbadania ich úteku, sa bál, že to
         nebude možné vykonať, a vyhováral svoju vlastnú chvíľkovú zastrašenosť pravdepodobným
         nesúhlasom svojich druhov byť mu pri únose na pomoci. I kráčal zronený za Túrnikom, ktorý
         za štvrť hodiny prišiel k hlbokému a strmému útesu, na pokraji ktorého bolo možno liezť len
         s najväčšou opatrnosťou, keď sa chytal kríčia a koreňov, trčiacich miestami zo skál. Ale
         lezenie netrvalo dlho a prišli k rozkalu medzi kameňmi, ktorý, krytý i zhora, tvoril
         neveľkú jaskyňu, zahnutú ako roh. Bolo nemožné dostať sa do rozkalu, keď niekto bránil
         prístup k nemu. Jaskyňa ležala privysoko, než by ju bolo možno dosiahnuť na rebríkoch, a
         keďže ju zhora presahovalo vysoké bralo, nebolo možné dostať sa do nej ani zhora. Jediný
         prístup bol len tadiaľ, kadiaľ prišiel Donč so svojimi spoločníkmi, ten mohol zamedziť i
         desaťročný chlapec, lebo i toho sila by bola stačila vyniesť útočníka, ktorý sa nemohol
         brániť, tak z rovnováhy, aby spadol do priepasti. Keď vošli dnu, videli, že priestor v
         jaskyni je malý a že už niekoľko krokov ďalej prechádza do priepasti, ktorej hĺbka sa v
         nočnej tme nedala odhadnúť. Ale im stačilo to miesto na ležanie, a tak ich to vôbec
         nemrzelo. Keď si posadali, nadišiel ich pocit istoty, lebo Túrnik im vyrozprával, že tú
         dieru sotva kto pozná. On ju sám našiel, keď naháňal divú kozu, ktorá sa mu v nej stratila.
         Ak bude treba, môžu byť v nej i tri-štyri dni, dokiaľ sa prvý pohon za nimi nepremelie, a
         potom sa môžu prekradnúť na Moravu.
   </p>
   <p>
    Donča teraz zasa nadišla túžba za Klárou. Zamĺkol a rozmýšľal, či by nebolo možné sa jej
         zmocniť. Teraz, keď bol v istote a počul spoločníkov žartovať o svojom položení a o
         daromnej Čákovej naháňačke za nimi, pomyslel si, že by boli azda náchylní pomáhať mu i pri
         únose. I riekol im:
   </p>
   <p>
    — Počujte, chlapci, ja myslím, že Túrnik má pravdu a že si trenčiansky pán môže po nás
         zuby vystýkať. Sekať nimi môže, ale len naprázdno.
   </p>
   <p>
    — Hja, veru nás ten nikdy nedostane, iba ak by sme sa mu išli sami ponúknuť: „Tu sme,
         upečte si nás!“ — povedal Túrnik.
   </p>
   <p>
    — A to by urobil vďačne, a to cifrovane, — smial sa Tupa, nálada ktorého sa podľa
         okolností ľahko menila.
   </p>
   <p>
    — Nuž, viete čo, mládenci? Mohli by sme mu vykázať ešte jeden fígeľ. Pravda, len v tom
         prípade, keby sme videli, že je to možné tak, aby sme neprišli o svoje kožky.
   </p>
   <p>
    — Čo by to bolo také? — spýtal sa Túrnik.
   </p>
   <p>
    — Poznáte paničku Kláru?
   </p>
   <p>
    — A či! Poznáme veru, — odvetil Tupa. — Kto by tú nepoznal. Veď všetci strieľame očami
         za ňou.
   </p>
   <p>
    — Veru je to rúča osoba, — mienil i Túrnik.
   </p>
   <p>
    — Nuž, mne sa ona tiež vidí. Ja by som ju chcel odtiaľto odviesť. Čo poviete na to?
   </p>
   <p>
    Chlapi zmĺkli. Napokon riekol Túrnik:
   </p>
   <p>
    — Pane, ako viete, my sme sa len na to spravili s vami, že vás šťastne dostaneme domov.
         Ja sa bojím, že kto chce primnoho, môže prísť o všetko.
   </p>
   <p>
    — Tak je, tak, — odvetil i Tupa.
   </p>
   <p>
    — Počujte, chlapci! Toľko rozumu mám i ja, že šialenosti robiť nebudem. Viete, že dnes
         má byť práve pod Lopeníkom pohon na bravy, a to zasa ja viem, že i panie sa prídu naň
         dívať. Možno, hovorím, možno, že sa pridá príležitosť, že by sme ju mohli ľahko zobrať, a
         len vtedy by sme to urobili. Rozumie sa i to, že by som sa vám za vašu pomoc poriadne
         zavďačil.
   </p>
   <p>
    — Nuž, viete čo, pane? — riekol po chvíli Túrnik. — Vy tiež len tak máte jednu kožku ako
         i my. Čo sa opovážite, môžeme i my urobiť. Pomôžeme vám. Však, Tupa?
   </p>
   <p>
    Tupa, tak sa zdá, pod vplyvom bystrejšieho Túrnika, tiež pristal. Potom rozvažovali,
         akým spôsobom by ušli a ako by prípadne uniesli i Kláru.
   </p>
   <p>
    *
   </p>
   <p>
    Ako sa zhovárali, ani veľmi nezbadali, že sa na východe začalo rozsvetľovať, sťa žiara
         veľkého ohňa. Nad ďalekými kopcami a vrchmi vystávala svetloružová žiara, ktorá sa čoraz
         viac rozširovala, takže sa stávali viditeľnými obrysy vzdialených stromov a lesov. Zrazu
         potom ani oheň prebleskli oblohou víťazné lúče slnca, ktoré sa vyšinulo ponad vrchy.
   </p>
   <p>
    Donč a jeho druhovia mimovoľne vyskočili, a postaviac sa do vchodu jaskyne, hľadeli z
         veľkej výšavy na obraz, ktorý sa pod nimi rozprestieral: širokou zeleňou lúk a polí valil
         sa Váh, miestami na červeno zafarbený lúčmi slnca, čo sa v ňom odrážali; ako rám okružovali
         žírnu rovinu tmavozelené vrchy a kopce svojou hrboľatou čiarou. Nie veľmi ďaleko pod nimi
         vyčnieval hrozivo a silne Trenčiansky zámok. Tupa zahrozil naň päsťou:
   </p>
   <p>
    — Hej, ty obluda, ale by si nás zhltol!
   </p>
   <p>
    — Nech nás ruka božská chráni, aby sme sa zakrátko doň dostali, — poznamenal Túrnik.
   </p>
   <p>
    Donč hľadel na kraj a bol uspokojený pohľadom. Videli, čo sa robí okolo zámku; tak i
         vychádzka panstva na poľovačku bude sa pred nimi diať, ani keby sa dívali na jarmoku na
         predstavenie pašiovej hry.
   </p>
   <p>
    Pozriteže, ako sa hrnú jazdci zo zámku! — zvolal Túrnik a ukazoval na drobné, ani mravce
         sa hmýriace konníctvo, čo sa valilo dvoma bránami zámku.
   </p>
   <p>
    — Tí akiste idú za nami. No, len sa ponáhľajte! — smial sa Tupa.
   </p>
   <p>
    Videli, ako sa jazdci zoraďovali do malých čiat a rozišli všetkými cestičkami a smermi,
         len nie na Lopeník.
   </p>
   <p>
    — Dobre ste uhádli, kde sme šli. Choďte len a lámte krky, — smial sa Túrnik.
   </p>
   <p>
    Donč neriekol ani slovo, len sa ľahučko usmieval. Nadišlo ho presvedčenie, že boh pomáha
         jeho podujatiu. Na Lopeník neposlali prenasledovateľov aj preto, lebo mysleli, že ta i tak
         pôjdu na hon a že by od Donča bola hotová šialenosť ísť na také miesto, kde sa zíde toľko
         ľudí, nehľadiac na to, že by šiel k svojmu cieľu opačným smerom.
   </p>
   <p>
    O chvíľu sa celkom vyjasnilo a ľahká hmla, čo sa spustila nad krajom, sa roztrácala,
         takže najmä Tupa, ktorý mal zrak ani orol, jasne rozoznal poľovný sprievod, čo sa uberal na
         Lopeník. Rozoznával jazdcov i ženské na koňoch, ako i hodne peších so psami. Keď prišli
         bližšie, vošli na miesta kryté krovím a redším lesom a stratili sa na krátky čas. Ale keď
         zasa vychádzali na voľnejšie miesto, rozoznávali už i Donč a Túrnik jednotlivé postavy.
         Hodili sa v jaskyni na zem a z opatrnosti len spoza skál hľadeli dolu, aby aj ich nezazrel
         niektorý bystrozrakejší zo sprievodu.
   </p>
   <p>
    Rozprávali, čo by sa dalo urobiť, aby mohli dostať Kláru do svojej moci. Túrnik už bol
         niekoľko rokov v zámku a poznal zvyky panstva. Vedel, že pri poľovačkách robievajú tábor v
         Dubovej doline, odkiaľ sa rozchádzajú a kde sa schádzajú a kde ženské a iní nepoľujúci
         očakávajú poľovníkov.
   </p>
   <p>
    — Ak panička zostane v tábore, tak ju nedostaneme, — riekol Tupa.
   </p>
   <p>
    — Veru by to bola pre troch chlapov veľká smelosť opovážiť sa do tábora, lebo sú tam
         okrem žien i sluhovia aj poniektorí páni, — poznamenal Túrnik.
   </p>
   <p>
    Donč cítil, že obidvaja majú pravdu.
   </p>
   <p>
    — Veď uvidíme, čo sa dá robiť; hlavou do múru nepôjdeme. Za ten čas si zajedzme.
   </p>
   <p>
    Túrnik a Tupa doniesli na čas i čosi jediva, i vybalili ho zo svojich káps. Medzi
         jedením nestrácali z očí ani na chvíľku vonkajší obraz. Videli, že sa poľovníci rozchádzajú
         na postoje a že chlapi idú so psami po hlúčkoch do hôr. Túrnik zrazu zvolal:
   </p>
   <p>
    — Pozriže, Tupa, ty svojimi bleskáňmi lepšie vidíš, či to tam pri Bajovej mohyle nestojí
         rytier Balaša. Mne sa tak zdá, že sa tam niečo červenie, a on nosieva taký červený kabát.
   </p>
   <p>
    Tupa sa zahľadel na chvíľu smerom, ktorý ukazoval Túrnik.
   </p>
   <p>
    — Červenieť sa červenie, i chlap je to vysoký, ale či je ozaj on, to nemožno rozoznať.
   </p>
   <p>
    Donč vyzeral tiež, ale nevidel nič.
   </p>
   <p>
    — Nuž, čo urobíme? — spýtal sa. — Tu nič nevysedíme. Dobre by bolo, keby sme pozorne
         vyšli obzrieť, čo sa robí a kde sú tie ženské. Týmto smerom nešiel nikto so psami.
   </p>
   <p>
    — Ísť nešiel, ale parom ho vie, kadiaľ pôjde vydurený brav. Ale či tak, či tak, poďme,
         tu ozaj nič nevysedíme, — riekol Túrnik.
   </p>
   <p>
    — Poďme, — prisvedčil i Tupa a vysúkal si fúzy obidvoma rukami naraz.
   </p>
   <p>
    I vyšli z jaskyne do hory, a pozorne vyzerajúc na všetky strany, šli kúsok spolu.
   </p>
   <p>
    — Lepšie bude, keď sa rozídeme. Pri tomto dube sa zídeme. Ty, Túrnik, choďže pozrieť, či
         je to ozaj Balaša pri tej mohyle, a ty, Tupa, hľaď vyšpehovať tábor. Ja budem odtiaľto
         vyzerať, či vám niekto nejde do cesty. Ak by šiel, zapískam takto, — a Donč zahvizdol na
         palci ani pastier.
   </p>
   <p>
    Chlapi sa rozišli a Donč si sadol pod starý buk a zostal sám so svojimi myšlienkami.
         Zasa stratil všetku nádej, že by bolo možné Kláru uniesť. Už to, čo posiaľ robia, je
         pokúšanie pána boha. Mali by sa pobrať a ísť na Moravu, alebo sedieť ticho v jaskyni do
         večera. Mal už, hoci mladý, dosť starostí a žiaľu vo svojom živote, ale že môže byť človeku
         tak ťažko na srdci, to by nebol veril. Všetko je daromné, nič nie je hoden ani sľub: Klára
         nikdy nebude jeho ženou. Ak ju teraz nelapia, o niekoľko dní zosobáši sa s Balašom, a keď
         ju odvedie do svojho zámku, tak ju nikdy viac nedostane.
   </p>
   <p>
    Rozhodol sa počkať na svojich chlapov a potom bez meškania ísť s nimi na Moravu a odtiaľ
         chytro k svojmu otcovi: možno, že s jeho pomocou dá sa ešte niečo podujať.
   </p>
   <p>
    Tupa kráčal a obzeral sa, až prišiel do húšťavy, že bolo bieda sa cez ňu prebíjať.
         Myslel si, čo sa bude motať podaromnici; radšej sa v nej skryje; tam ho iste nikto nenájde.
         Pánovi už len rozpovie čosi, kde bol a čo videl.
   </p>
   <p>
    Túrnik išiel rovno smerom, kde tušil Balašu. Keď sa prikradol k nemu na nejakých sto
         krokov, hodil sa na zem a štvornožky sa doplazil za kríky, ktoré tak stáli, že ho spoza
         nich dobre videl. Bol starý pytliak, privyknutý stopovať zver, preto mu nebolo ťažko
         vyzerať trpezlivo i za Balašom. Presvedčil sa, že to bol skutočne Balaša, ktorý chodil
         hore-dolu, vše postál, vše zasa šermoval svojou pikou, akoby sa s niekým bil, vše naťahoval
         a mieril kušou. Bolo na ňom vidieť, že mu je dlhá chvíľa, že nemá vôbec myšlienky, ktoré by
         ho bavili. Takto prešla dosť hodná chvíľa, keď sa Balaša zrazu schytil a odišiel k svojmu
         susedovi, ktorý stál na niekoľko sto krokov za kríčím a stromovím.
   </p>
   <p>
    Túrnik rozmýšľal, čo tu teraz už podaromnici bude vyčkávať, i vstal, že pôjde späť, keď
         vtom ešte náhodou vyzrel na miesto, kde stál Balaša, a zazrel tam vysokú paniu. Pozrel
         lepšie, a div-divúci: bola to ozaj Klára!
   </p>
   <p>
    „Tu máš, pekne vyzeráme!“ myslel si. „Čože si, človeče, sám s ňou počnem? Ublížiť jej
         nesmiem, a keby som ju nasilu chcel zobrať, bude kričať, a celú tú chasu dostanem na krk.“
         Škrabal sa za ušami. Vtom mu vhuplo do hlavy: „Tá veru iste prišla sem za frajerom. Poradím
         jej, kde ho nájde. Pravda, nepoviem jej, ktorého.“ I vyšiel z kríčia, a keď sa najprv
         poobzeral, či nikoho nevidieť okrem panny, ktorá stála pri mohyle, obzerajúc sa kráčal
         smelo k nej a keď sa poklonil, riekol:
   </p>
   <p>
    — Panička, rytier pred chvíľou odišiel odtiaľto a mne kázal, ak by ste azda sem prišli,
         aby som vás zaviedol k nemu. Tak, ak rozkážete, poďme.
   </p>
   <p>
    Klára cestou do hory Balašovi povedala, že ho na postoji vyhľadá, hoci ju uisťoval, že
         to nie je dovolené, lebo môže zle pochodiť. Môže prísť naháňanej zveri ľahko do cesty. Ale
         keď si ženská raz vezme niečo do hlavy, to ľahko z nej nevybiješ. Kláre bolo v tábore
         otupno, i vykradla sa odtiaľ a smiala sa na zdanlivom nebezpečenstve, obzerala zďaleka
         poľovníkov, aby podľa možnosti sa im neukazovala, kým nenájde Imra. A zazrela i ona jeho
         červenú mentieku a šla smerom za ňou. Keď prišla na miesto, kde ho videla, už ho tam
         nebolo. Rozmýšľala, čo má teraz urobiť, keď pristúpil k nej vojak, podľa vyzbrojenia
         zámocký zbrojnoš. I zasmiala sa na jeho reči, keď si pomyslela, že jej Imro zakázal prísť,
         a jednako rátal s tým, že akiste príde, poslal po ňu vojaka.
   </p>
   <p>
    Túrnik sa jej tiež usmial.
   </p>
   <p>
    — Tak idete?
   </p>
   <p>
    — Poďme, — riekla veselo. — Nemôže byť ďaleko, lebo som ho len pred chvíľou videla.
   </p>
   <p>
    — Nuž nie je veľmi ďaleko, ale potrvá zo štvrť hodiny, kým dôjdete k nemu, lebo rytier
         vykračuje rezko na miesto, kadiaľ poženú bravy. Tu by sa ničoho nedočkal.
   </p>
   <p>
    Túrnik bystro vykračoval a viedol veselé dievča krytými miestami, aby ich nezazrelo
         nepovolané oko.
   </p>
   <p>
    — Ešte je ďaleko? — spýtala sa o hodnú chvíľu trochu zadychčaná Klára, lebo liezli už
         hodný kus hore dosť strmým bokom.
   </p>
   <p>
    — Hneď sme tam. Hľa, za tým hrubým bukom nás čaká. Už vidím jeho sokolie pero na čiapke.
   </p>
   <p>
    Klára nevidela síce sokolie pero, ale podľa možnosti ešte zrýchlila kroky. Keď boli od
         buka na nejakých päťdesiat krokov, zastala, položila prst na ústa a tak prikázala vojakovi,
         aby bol ticho a aby tichšie kráčali, na čo Túrnik usmievajúc sa prikývol hlavou. I vyšli
         ticho, a Klára obíduc buk, zastala pred Dončom. Obidvaja skričali razom v najväčšom
         prekvapení:
   </p>
   <p>
    — Donč!
   </p>
   <p>
    — Klára!
   </p>
   <p>
    — A kde je Balaša? — skríkla a obrátila sa k Túrnikovi.
   </p>
   <p>
    Túrnik si utieral rukávom uznojené čelo, i mykol plecom:
   </p>
   <p>
    — Ktože ho tam vie, kde je. Mňa tento pán rytier poslal po vás.
   </p>
   <p>
    Klára zalomila rukami.
   </p>
   <p>
    — Donč, čo zmýšľaš so mnou? Ty si rytier, magister, pán, a takto zaobchádzaš s cudzou
         oddanicou! Pusť ma späť! Preboha ťa prosím! — začala plakať. — A čo chceš so mnou?
   </p>
   <p>
    Donč odstúpil od nej na dva kroky a riekol jej rozčúlením sa trasúcim hlasom:
   </p>
   <p>
    — Klára, prisahám ti, že sa ti vlas na hlave neskriví, ak budeš mať rozum. Ale pustiť ťa
         priam tak nepustím, ako nechcem teraz umrieť, keď ťa mám vo svojej moci. Vedz, že bez teba
         nemôžem žiť. Urobil som dosiaľ všetko, a urobím to i v budúcnosti, aby si bola mojou ženou.
         Odhodlaný som na všetko: musíš byť moja! Tvoj odpor je úplne zbytočný.
   </p>
   <p>
    — Nuž tak ma nepustíš? Budem kričať, vyslobodia ma.
   </p>
   <p>
    — Chceš, aby ma zajal Čák? — spýtal sa smutne Donč. — Zaslúžil som si to od teba pre
         svoju najvernejšiu oddanosť? Chcela by si, aby som pre svoju lásku k tebe umrel v Čákovej
         mučiarni?
   </p>
   <p>
    Klára váhala, čo má odpovedať, keď pristúpil k nej Túrnik a riekol hrozivo:
   </p>
   <p>
    — Panička, tu ide i o moju kožu, a ja veru netúžim za tým opekať sa na ražňoch
         trenčianskeho pána. Počul som už nejedného spievať na nich. S krikom si dajte pokoj.
   </p>
   <p>
    — Ticho, Túrnik! — zvolal hnevlivo Donč. — Veď by i darmo kričala, lebo jej ľudia sú
         priďaleko.
   </p>
   <p>
    — Parom ho tam vie, či sa niektorý niekde nablízku netúla. Najlepšie bude ísť do jaskyne
         a tam vyčkať večer.
   </p>
   <p>
    — A čo chceš teraz so mnou urobiť? — spýtala sa Klára so zalomenými rukami.
   </p>
   <p>
    — Neublížim ti ani za celý svet, ale musíš s nami. Prejdeme na Moravu, tam mám známych
         pánov; odtiaľ do Zvolena k môjmu otcovi, a tam sa staneš mojou ženou.
   </p>
   <p>
    — Tebe je život nie životom bezo mňa, a čo mám povedať ja, keď mne je život nie životom
         bez Imra?
   </p>
   <p>
    — Imra by si sa nabažila za mesiac a preplakala by si pri ňom celý život.
   </p>
   <p>
    — Nenávidím ťa! Môžeš ma mučiť, ale neprinútiš ma, aby som ťa milovala. Čo máš zo ženy,
         ktorá ťa nenávidí? — hovorila rozhnevane.
   </p>
   <p>
    Vtom prišiel i Tupa, i odišli do jaskyne. Tupa a Túrnik boli šťastní a veselí, spolu si
         v kútiku šepkali, smiali sa a vše ukradomky pozerali na Donča a Kláru. Pokladali svoju
         úlohu za skončenú, lebo by musela byť od nich veľká neopatrnosť, keby sa dali ešte teraz
         chytiť.
   </p>
   <p>
    Klára stála opretá o stenu jaskyne a dívala sa na zem. Rojili sa jej v hlave rozličné
         myšlienky a mnohoraké city burácali jej srdcom. Hnevalo ju, že sa dala vojakovi tak ľahko
         podviesť, a hnevala sa i na Donča, že bol príčinou podvodu. Ťahal ju cit k Balašovi, hoci
         si úprimne musela povedať, že jej láska k nemu od tých čias, čo sa bola zasa zišla s
         Dončom, sa nestupňovala. Proti vôli sa jej vtískal pocit, že Donč je omnoho cennejší človek
         ako Imro. Jednako sa jej zdalo nemožné, že by mohla Donča milovať. Pomyslela si, že ju
         odvedie a urobí s ňou bohviečo, i dupla nohou a začala plakať.
   </p>
   <p>
    — Aký ste vy strašný človek! Pusťte ma domov! Vtedy uznám, že ma ľúbite, keď ma
         poslúchnete, — obrátila sa k Dončovi, ktorý sedel skormútene neďaleko nej na nízkom kameni.
   </p>
   <p>
    I on rozmýšľal, čo urobiť. Prvá radosť, keď ju zazrel, sa chytro skalila, keď videl jej
         hnevnú nenávisť voči sebe. Myslel si: „Hľa, ako ľahko vyplnil boh podmienky mojej
         jeruzalemskej púte. Veď je to hotová hračka. A ako ľahko a prirodzene sa všetko deje. Veď
         sa to všetko muselo tak stať i bez sľubu. A čo mám zo všetkého? Čo mám z toho, keď pripútam
         k sebe na celý život ženu, ktorá ma nenávidí? Ak tak miluje Balašu ako ja ju, tak je moje
         počínanie beznádejné. A strašná púť do Jeruzalema mi zostane na krku.“ Ale pomyslel si aj
         to, že keby ju teraz pustil, vyčítal by si to celý život. Hľadel na ňu, a hoci skormútená,
         zdala sa mu taká krásna a premilá, že mimovoľne zdvihol lem jej plášťa a bozkal ho.
   </p>
   <p>
    — Klára, čo sa i hneváš na mňa, nepustím ťa. Už som ti povedal, že bez teba žiť nemôžem.
         A ja viem, čo je smrť. Už dva razy držala moju dušu vo svojich rukách. Ja viem, čo je to,
         keď sa duša trepe ani vtáča v jej hrozných pazúroch. Pozri, Klára, my traja sme pokúšali
         najhroznejšiu smrť, aby sme ťa dostali. Myslíš, že by to Balaša kvôli tebe urobil? Vieš si
         predstaviť, čo by urobil s nami Čák, keby nás dostal?
   </p>
   <p>
    Klára sa striasla a odvetila skoro nepočuteľne:
   </p>
   <p>
    — Viem.
   </p>
   <p>
    Zišiel jej na um hrozný nočný krik dôstojníka, ktorého dal Čák palicami na smrť ubiť,
         lebo mu oznámil útek Donča a stráže a usmial sa pritom. Čák vo svojej zúrivosti skričal:
         „Prejdú ti smiechoty! Zabite ho palicami!“ Dôstojník vo svojom zúfalom prekvapení skočil
         Čákovi na krk a málo chýbalo, že ho nezaškrtil, ale ho odtrhli od neho a tyran ho vo svojom
         bese sám ťal, kým vládal.
   </p>
   <p>
    — Klára, neodvracaj sa odo mňa! Zakrátko si ťa nakloním. Veď je nemožné, aby ťa pravá,
         hlboká láska časom nedojala? — prosil ju Donč.
   </p>
   <p>
    Dievča pozrelo naňho a potom odvrátilo oči.
   </p>
   <p>
    — Milujem Imra. Nemôžem si rozkázať.
   </p>
   <p>
    — Počuj ma, Klára! Nad môjho otca niet pána na Slovensku. Nevyrovná sa mu ani Čák, lebo
         jeho postavenie je istejšie. Moja žena bude po kráľovnej najväčšou paňou v Uhorsku. Bude
         mať skvelý život a možnosť urobiť mnoho dobrého. Budúce pokolenia ju budú žehnať. Klára, ty
         si nie obyčajná ženská, ty si ducha povznesenejšieho. Ako sa môžeš zabudnúť s takým
         mužským, ako je Balaša! Spamätaj sa zo svojho poblúdenia! Neodvrhuj ma pre takého človeka a
         nehádž sa do blata ty, ktorá si najkrajšou perlou kráľovského diadému!
   </p>
   <p>
    — Hovoríš o láske, a uznávaš len svoju. Či môžem za to, že ma ten istý cit ťahá k
         Imrovi? Či môžem za to, že jeho pohľad mi je milší, ako celá tvoja sláva? Možno, že si
         znamenitejší muž ako on; si bohatší a múdrejší, ale jeho bozk mi je drahší ako všetky tvoje
         zámky, a v jeho objatí spočívať mi je milšie, ako byť kráľovnou Uhorska. Pusť ma k nemu, a
         budem s vďačnosťou spomínať tvoju veľkodušnosť, hoci by som i po žobraní chodila s ním, —
         šepkala Klára s náruživosťou a spínala ruky.
   </p>
   <p>
    Donč sa díval s ľútosťou na ňu.
   </p>
   <p>
    — Uznám a verím ti, čo hovoríš, lebo mi to hovoríš z duše. Ale jednako sa musím pokúsiť
         získať si tvoju náklonnosť. Keď ťa pustím, vydáš sa o niekoľko dní, a ja ťa stratím naveky.
   </p>
   <p>
    Klára sa vystrela, a keď zložila ruky na prsiach, zvolala:
   </p>
   <p>
    — Prisahám ti na svätú Pannu Máriu, že sa do roka nevydám ani za Balašu, ani za nikoho
         iného, ak ma pustíš.
   </p>
   <p>
    — Čo mám z toho, keď sa do roka nevydáš za Balašu? — riekol Donč s úsmevom. — Keď budeš
         so mnou rok, a musíš byť, dokážem ti, že ťa nikto nemôže tak milovať ako ja.
   </p>
   <p>
    — Ty si len zahrávaš so mnou. Tvoje pokračovanie je nie rytierske. Ale nedbám. Zrušujem
         prísahu mlčanlivosti v tejto najväčšej núdzi a priznávam sa ti, že som už dva mesiace…
   </p>
   <p>
    — Čo si dva mesiace? — skričal úzkostlivo Donč.
   </p>
   <p>
    — Som dva mesiace Imrovou ženou, — zašepkala Klára a sklonila hlavu v bezmiernej
         zahanbenosti.
   </p>
   <p>
    — Balašovou ženou?! — zvolal Donč, zbledol ani vápno a zatackal sa. — Ó, beda, prebeda!
   </p>
   <p>
    — Hej, dva mesiace, aby si to vedel, — opakovala Klára a zdvihla hlavu s divou
         odhodlanosťou.
   </p>
   <p>
    — A prečo je to nie verejné, že ste už svoji? — spýtal sa Donč s ovisnutými perami.
   </p>
   <p>
    — To sú veci, ktoré netreba spomínať. Ale vedz, že ti hovorím pravdu, — verila sa Klára
         a položila ruku na srdce.
   </p>
   <p>
    — Tak ty si ženou toho, toho draka? Bože, bože, aké je to nešťastie! — nariekal Donč a
         chytil sa za hlavu.
   </p>
   <p>
    — Tak ma pustíš? Môžem ísť? — spýtalo sa dievča hlasom predpokladajúcim privolanie.
   </p>
   <p>
    Donč zalomil zničene rukami.
   </p>
   <p>
    — Choď zbohom! — zvolal a zavzlykal žiaľne. — Ó, ty môj život biedny! Ó, ty všetko, čo
         som stratil!
   </p>
   <p>
    Klára chvíľu, nie bez ľútosti, hľadela na neho a potom povediac: „Zbohom!“, pobrala sa
         bystrým krokom z jaskyne.
   </p>
   <p>
    Donč sa díval vyjašene za ňou.
   </p>
   <p>
    Túrnik a Tupa boli svedkami celého výjavu. Ich prítomnosť si Klára a Donč práve tak
         nevšimli, akoby boli bývali dva kamene, lebo veď nezemana nepokladali za omnoho viac ako
         zvera. Teraz, keď videli, že Klára má ujsť, sa im celá vec znevidela. Túrnik skočil a keď
         pobehol k východu jaskyne, povedal:
   </p>
   <p>
    — Pane, nedajte sa klamať. Panička nie je vydatá. Klame vás preto, aby ste ju pustili.
         Keď bude od vás na dvadsať krokov, vysmeje vás.
   </p>
   <p>
    Donč ožil. Skočil a chytil dievča za rameno.
   </p>
   <p>
    — Klára, Túrnik hovorí pravdu! Nepustím ťa! Ó, vy ženy, aké ste úskočné!
   </p>
   <p>
    Klára sa zapálila až po vlasy a sklopila oči; neistým hlasom tvrdila, že je už vydatá.
   </p>
   <p>
    Tupa pristúpil a povedal:
   </p>
   <p>
    — Predvčerom som vás zazrel s Balašom v záhrade. Rytier vás chcel oblapiť a bozkať, a vy
         ste ho odsotili. To žena mužovi neurobí!
   </p>
   <p>
    — Si jeho ženou, či nie? — skričal nádejným hlasom Donč.
   </p>
   <p>
    — Tak, keď chcete, aby som nebola, nie som. Nedbám, robte so mnou, čo chcete, ale mi
         dajte teraz pokoj! — zvolala beznádejne Klára, a vzdala sa ďalšieho boja.
   </p>
   <p>
    Potom sklesla na kameň, na ktorom sedel Donč, a keď zavrela oči, oprela si hlavu o
         stenu. Donč sa díval na ňu a srdce mu zvierala bolesť, keď videl, že jej z očí vyviera slza
         za slzou.
   </p>
   <p>
    *
   </p>
   <p>
    Čas sa pomaly míňal, najviac v trápnom mlčaní, lebo Klára na Dončove príhovorky
         neodpovedala, alebo ich odbavovala jednoslabične. Popoludní sa začala žalovať, že ju bolí
         hlava a že sa cíti chorá, slabá, prechádzala ju zima. Donč pristúpil k nej, a chytiac jej
         ruku, presvedčil sa, že je horúca. Prenikol ho taký strach, že sa kolená pod ním zatriasli.
   </p>
   <p>
    — Čo si teraz počneme, panebože? Prečo ma tak tresceš? Klára, drahá, nemôžeš vstať?
         Oprobuj, či vládzeš chodiť?
   </p>
   <p>
    Túrnik i Tupa priskočili a pomohli jej na nohy. Videli, že sa tacká.
   </p>
   <p>
    — No, pekne vyzeráme! — zvolal Túrnik.
   </p>
   <p>
    Tupa sa díval zvedavo na Donča, ktorý nespúšťal úzkostlivý zrak z Kláry, ktorá stála a
         triasla sa na celom tele, s tvárou rozpálenou do tmavočervena.
   </p>
   <p>
    Donč ju vzal okolo drieku a všetok zbytočný odev kázal pohádzať na zem: Kláru posadil
         naň.
   </p>
   <p>
    — Veľmi ma bolí hlava. Zdá sa mi, že stratím vedomie, — šepkala a spustila sa na plášte.
   </p>
   <p>
    Donč zasa prežíval jednu z ťažkých chvíľ života. Ale hoci mal i srdce od žiaľu a
         starosti ťažké, rozvahu nestratil.
   </p>
   <p>
    — Čo urobíme teraz? — spýtal sa a kývol hlavou na Túrnika.
   </p>
   <p>
    — Ťažká tu pomoc. Kde sa podejeme s chorou osobou? — riekol Túrnik a škrabal sa za
         ušami.
   </p>
   <p>
    — Tu zostať nemôžeme, — povedal Tupa a obzeral sa po jaskyni.
   </p>
   <p>
    — Tu zostať nemôžeme, to je celkom vylúčené. Tu by nám zahynula. Bohvie ako dlho bude
         jej choroba trvať. A či i my nepochorieme? — trápil sa Donč.
   </p>
   <p>
    — Naspäť pustiť ju nemôžeme, lebo by v lese zahynula, — pokračoval Túrnik.
   </p>
   <p>
    — A do zámku odviesť ju tiež nemôžeme, lebo by sa nám tam mrzko odplatili za našu lásku,
         — poznamenal Tupa.
   </p>
   <p>
    Nastala tichosť, v ktorej bolo počuť len rýchle dýchanie chorého dievčaťa.
   </p>
   <p>
    — Nezostane nám nič iné, ako večerom ísť s ňou horami na Moravu. Noc je dosť dlhá a
         cesta je krátka. Sme traja silní mužovia, prenesieme ju, — rozhodol Donč.
   </p>
   <p>
    — Dobre, iné nám ani nezostáva, — riekol Túrnik.
   </p>
   <p>
    „Ponesiemu ju. Čo len to,“ myslel Tupa a tešil sa, že zemiansky majetok je hoden, aby sa
         jednu noc naťahoval s takou ťarchou. Niesol už i väčšie, i durili ho, a ušiel.
   </p>
   <p>
    Neďaleko od nich v hore sa zrazu ostro ozvala trúba a za ňou výkriky: „Hop, hóp! Klára!
         Panička Klára!“ V jaskyni sa všetci strhli, i Klára vstala zrazu na nohy, tackala sa,
         hladila si sluchy a chcela ísť von.
   </p>
   <p>
    — Aha, hľadajú ma! Pusťte ma, pusťte ma!
   </p>
   <p>
    Donč i jeho druhovia priskočili k nej a položili ju na plášte. Keďže však kričala,
         pritisol jej Túrnik šatku na ústa. Chvíľu sa bránila, stonala, ale chytro ustatá, chytila
         sa za hlavu a s plačom ľahla si na šatstvo, čo jej Donč, ktorému od ľútosti tiekli slzy
         dolu tvárou, podložil pod hlavu.
   </p>
   <p>
    Vonku sa trúba a hlasy ozývali už z väčšej diaľky a zakrátko umĺkli.
   </p>
   <p>
    *
   </p>
   <p>
    Hodiny sa míňali pomaly a na kraj padol mrak. Obrysy stromov a kraja sa tratili v
         záplave temnejúcich ostatných lúčov zapadajúceho slnca. Hviezdy začali prebleskovať a na
         kraj padla večerná tichosť, v ktorej sa len tu i tu ozval zďaleka a pošumieval tichučký
         vetrík.
   </p>
   <p>
    Keď sa načisto zmrklo, Donč pozrel na svojich druhov.
   </p>
   <p>
    — Poďme s božou pomocou!
   </p>
   <p>
    Túrnik a Tupa vyskočili, Donč sa nahol nad Kláru, ležiacu v polovičnom vedomí, v ktorom
         tu i tu zastonala.
   </p>
   <p>
    — Klára, pôjdeme. Vládzeš vstať na nohy? Za krátky čas prídeme do domu, kde ťa budeme
         môcť lepšie opatriť. Vstaň, drahá! — i pomáhal jej opatrne vstať na nohy.
   </p>
   <p>
    Pohladila si rukami horúce čelo a bola by spadla, keby ju neboli držali. Išla bez
         ďalšieho slova k východu jaskyne. Donč a Túrnik sa opaskami zviazali s ňou, aby pri
         nebezpečnom východe ponad útes nepadla do priepasti. Tupa išiel popredku poprezerať kraj.
         Opatrne vyšli, nie bez veľkej námahy, lebo Klára, oddaná už svojmu osudu, pri všetkej
         možnej pozornosti jednako sa dva razy pošmykla a bola by iste padla do priehlbiny, keby ju
         neboli zadržali.
   </p>
   <p>
    Donč do smrti nezabudol na tú noc. Ešte i o dvadsať rokov ho prenasledovalo v ťažkých
         snoch, ako prenášali Kláru neschodnými horami, hore-dolu vŕškami, potme, v stálom strachu,
         že ich nenazdajky napadnú, alebo že spadnúc s ňou, ju pokaličia. Pritom bola nepokojná,
         stonala a plakala vše v polovičnom bezvedomí.
   </p>
   <p>
    Napokon nad ránom prišli, už na Morave, v horách k biednej hájovni, kde celkom vysilení
         mužovia zastali a ťažko vydychovali. Cez drobný oblôčik chalúpky svietil ohníček na
         kozúbku, v chlievoch sa ozývali hladné prasce a kikiríkali kohúty. Za hájovňou bol malý
         dvorček a na jeho konci neveľké humno. Okolo hájovne bol hodný kus zeme vyklčovaný a
         zasiaty obilím.
   </p>
   <p>
    Túrnik zaklopal na oblôčik, zalepený mechúrovou blanou. O chvíľu sa ozval v chalupe
         ostrý hlas.
   </p>
   <p>
    — Poďte von! — zakričal Túrnik a prešiel k dverám.
   </p>
   <p>
    Vyšiel z nich vysoký chlap s dlhými vlasmi padajúcimi na plecia a s bradou ostrihanou
         nakrátko; v ruke držal dlhý meč.
   </p>
   <p>
    — Čože tu chcete, — spýtal sa ostro Túrnika.
   </p>
   <p>
    Túrnik ho zaviedol k Dončovi, ktorý sedel vo dvore na kláte a držal už celkom bezvládnu
         Kláru na lone.
   </p>
   <p>
    — Pozrite, táto panička je veľmi chorá, ďalej s ňou nevládzeme ísť. Dajte nám
         prístrešie, kým nevyzdravie. Dám vám, čo si zažiadate, — oslovil ho Donč.
   </p>
   <p>
    Hájnik sa zmykal.
   </p>
   <p>
    — A ak je to nejaký úmorník
    <sup>
     [
     <a class="footnote" href="#ftn.id2578570" name="id2578570">
      11
     </a>
     ]
    </sup>
    na nej a chytí sa nás všetkých?
   </p>
   <p>
    — Ešte včera večer bola zdravá, a tam, odkiaľ sme prišli, nebolo nijakej choroby. A my
         nechceme ísť do tvojej izby, zostaneme len tu v tom humne.
   </p>
   <p>
    Hájnik mykol plecom.
   </p>
   <p>
    — V mene božom zostaňte!
   </p>
   <p>
    — Odplatím sa ti dobre, — odvetil Donč, dojatý nie tak hájnikovým privolením, ako tým,
         že môže Kláru uložiť, čo hneď len na plachtou prikrytú hŕbu sena.
   </p>
   <p>
    — Čímže sa vy mne odplatíte? Ja nič nepotrebujem.
   </p>
   <p>
    — Akýže si ty zázrak, že nepotrebuješ nič? — zvolal Túrnik.
   </p>
   <p>
    — Už je to raz tak. Pošlem vám sem ženu, nech vám pomôže.
   </p>
   <p>
    I vošiel do chalupy. Zakrátko vyšla ešte mladá, dosť šumná ženička usmievavej tváre a
         vyniesla dve veľké plachty, hlavnicu a vlnený koberec. Kláru opatrili čím najlepšie, umyli
         studenou vodou, a keď pobadali, že jej studená voda lahodí, umývali ju ňou často a dali sa
         jej z nej napiť, koľko len chcela. Tupa si ľahol do záčina a o chvíľu zaspal. Donč si sadol
         na prah stodoly a nespúšťal oči z často nepokojne sa prehadzujúcej chorej. Bolo mu do
         zúfania. Myslel, že ochorela preto, že tak násilne zaobchodili s ňou.
   </p>
   <p>
    Túrnik, nepokojný ako vždy, hoci ustatý, poobzeral si okolie, či je ďaleko nejaká obec a
         kde by sa hodili v prípade nejakej nepríjemnej udalosti, ktorej by bolo lepšie vyhnúť.
         Neďaleko hájovne bol kopec zarastený trávou a krovím. Túrnik utekal hore ním a začul
         spevavé, k bohu sa modliace hlasy. Pozrel spoza kríka, kto je to, i videl, že hájnik so
         ženou stoja s rukami nad hlavami pozdvihnutými a klaňajú sa slncu, ktoré práve vyšlo a
         pritom sa modlia. Po modlitbe spievali o bohu najslávnejšom, najdobrotivejšom darcovi
         života a smrti.
   </p>
   <p>
    „To sú akísi čudáci,“ pomyslel si a odišiel ticho, ako prišiel. Utekal k rytierovi a
         povedal mu, čo skúsil.
   </p>
   <p>
    — To budú ešte pohania, tí hájnikovci. Alebo aspoň polopohania. Naoko sú kresťania a v
         srdci potajomky pohania. Nehovor o tom nikomu. A ináč, čo si ešte skúsil?
   </p>
   <p>
    — Na pol hodiny cesty odtiaľto je dedina. Bude nám ťažko byť tu dlhšie, aby sa o nás
         nedozvedeli. A Trenčín je neďaleko, — i škrabal sa za ušami.
   </p>
   <p>
    — Neverím, že by tými horami prechádzalo sem mnoho ľudí z Trenčína. Ak sa bojíš tu
         čakať, môžeš ísť ďalej.
   </p>
   <p>
    Túrnik trochu porozmýšľal a napokon sa zasmial:
   </p>
   <p>
    — Ech, už len počkám; uvidím, čo sa bude robiť. Keď som začal s vami bojovať, tak už i
         dokončím s vami. A potom, kde by som sa bez vás podel?
   </p>
   <p>
    Donč so svojou spoločnosťou zostal celých šesť týždňov v hájovni. Skoro tri týždne
         trvalo, čo sa Klára neprebrala a čo bola stále v horúčke. Až jedného dňa nad ránom otvorila
         oči, a keď videla pri sebe na nízkom klátiku sedieť Donča, povedala slabým hlasom:
   </p>
   <p>
    — Kde sme to? Čo tu robíme? Dajte sa mi napiť, smädná som.
   </p>
   <p>
    Donč za celé tri týždne máločo spal a máločo jedol. Bol možno ešte biednejší ako Klára,
         lebo ho trápili i starosti i žiaľ. Bolo mu všetko ľahostajné, ak by mala Klára umrieť.
         Všetky jeho plány a úmysly zariadiť Slovensko podľa talianskeho vzoru sa mu zdali také
         zbytočné, že sa mu nechcelo ani zaoberať sa tými ináč jeho najmilšími predmetmi. Jeho
         dôvera v účinnosť sľubu púte do Jeruzalema bola vystavená tvrdej skúške. Keď Klára vše
         oslabla, až sa zdalo, že zhasne, jednako ho len ten sľub chránil od zúfalstva. Myslel si:
         „Rúhal som sa bohu, keď som reptal, že ľahko, i bez sľubu, som mohol Kláru dostať. Ako
         ľahko obrátil boh všetko, a hľa, mám ťažkostí viac, ako uvládzem.“
   </p>
   <p>
    Keď počul jej žiadosť o nejaký nápoj — boli to po troch týždňoch prvé slová, čo
         poukazovali, že je pri sebe — skočil a podal jej nádobku mlieka, ktoré žiadostivo vypila.
         Bola taká slabá, že nevládala držať hrnček. Klesla na hlavnicu a dívala sa na Donča,
         šepkajúc niečo, čomu nerozumel, hoci sa naklonil nad jej ústa. Keď zamĺkla, kľakol si jej
         za hlavu a so slzami v očiach ďakoval pánu bohu za jeho dobrotu. Prešla ním nádej, že sa
         Klára už uzdraví, ale aj strach, že sa jej stav zasa môže zhoršiť. Ale sa čoraz zlepšoval.
         Teraz už Donč zavše i odišiel od nej prejsť sa po hore, lebo cítil, že potrebuje aj on sa
         zotaviť. Keď sa upevňovalo v ňom presvedčenie, že Klára vyzdravie, ožívala i jeho vôľa k
         životu. Keď bol v hore, sedela pri Kláre obyčajne hájnikova žena, a ona jej porozprávala, s
         akou nekonečnou starostlivosťou bdel nad ňou Donč. Klára vo svojej slabosti a opustenosti i
         proti svojej vôli musela cítiť povďačnosť k Dončovi, hoci si nahovárala, že je on príčinou
         i jej choroby. Balašov obraz pomaly mizol z jej pamäti, a keď jej i zišiel na um, tak
         hľadela naňho s väčšou súdnosťou ako predtým. Pomyslela si, keby ju bol mal Imro opatrovať
         v chorobe, že by to iste nebol robil s takou oddanosťou a nežnosťou ako Donč.
   </p>
   <p>
    Túrnik a Tupa cez celý čas svojho pobytu v hájovni chodili a sliedili za tým, aby ich
         nevdojak nenapadli Čákovi ľudia. Vedeli, že sú tak blízko Trenčianskeho hradu, že odtiaľ sa
         ľahko môže niekto dostať do susednej dediny, a že tam vedeli o nich, o tom nebolo možno
         pochybovať. Najali si za niekoľko denárov chlapcov z obce, ktorí im donášali zvesti, čo sa
         v dedine hovorí. Chlapci im sľúbili i to, že keby prišli nejakí cudzinci do obce, naskutku
         to pribehnú povedať. Donč sa o ich konanie naskrze nezaujímal, lebo sa spoliehal na nich, a
         inú myšlienku okrem Kláry nemal.
   </p>
   <p>
    Medzitým všetky Túrnikove a Tupove obavy boli daromné.
   </p>
   <p>
    Keď Čák niekoľko dní márne hľadal Donča a Kláru, keď sa jeho rôzni výzvedníci jeden za
         druhým vracali bez akéhokoľvek výsledku, porozmýšľal, že bude najmúdrejšie, keď urobí k
         zlej hre veselú tvár a keď zachráni, čo sa dá. Donč a Klára mu ušli. Prídu k Demetrovi a
         rozpovedia mu, ako sa správal k nim. Demeter to nebude môcť pokladať za priateľstvo a môže
         sa obrátiť proti nemu. I poslal k nemu posla so zvesťou, že Donč s Klárou ušiel len preto,
         lebo si namýšľal, že mu je nepriateľom. A on mu neublížil nič, len urobil s ním malú
         skúšku, aký je chlapík. On Donča rád a Kláru Kamenickú z Tarkő — svoju neter — mu dá s
         radosťou za ženu. Bolo by veľmi múdre, keby Demeter prišiel k nemu na Trenčiansky zámok,
         aby sa o všetkom dohovorili.
   </p>
   <p>
    Keď Čák vec takto vybavil, prestal sa vôbec ďalej zaujímať o Donča, tým viac, lebo
         Balašovi na poľovačke kanec roztrhol stehno v takej veľkej miere, že zostane na celý život
         chromý. A za pokaličeného Balašu nemohol a nechcel nútiť Kláru.
   </p>
   <p>
    *
   </p>
   <p>
    Klára sa dosť chytro zotavovala. Keď prvý raz vládala vstať s Dončovou pomocou, vyviedol
         ju z humna medzi smreky a usadil na hŕbu machu. Sám si sadol oproti nej na zem a obidvaja
         hľadeli ukradomky jeden na druhého a odvracali zraky, keď sa im stretli.
   </p>
   <p>
    „Aká je celkom inakšia, nie ako keď bola zdravá,“ myslel si Donč. „Aké má bledé pery,
         bielu tvár a veľké oči! A kde sa podeli jej ramená? Šťastie, že sa nevidí, musela by sa
         sama seba zľaknúť.“ Hlasno ju upozorňoval na spev a čvirikanie vtáčkov; trhal jej kvietky a
         kládol čím najkrajšie do jej tenučkých prstov. Klára málo hovorila, najviac ho len
         jedným-dvoma slovami obdarovala. Jej tiež chodilo hlavou, ako sa veľmi zmenil Donč.
         Pozerala na jeho ubiedenú tvár a mimovoľne pohladila svoju, aby sa presvedčila, že ani jej
         nie je biednejšia. Jeho prsty boli také schudnuté ako jej vlastné.
   </p>
   <p>
    „Musel byť azda aj on chorý,“ myslela si, a keďže sa jej tá myšlienka stále plietla v
         hlave, tak sa ho namiesto odpovede na otázku, či sa teší, že pôjde skoro domov, spýtala:
   </p>
   <p>
    — Bol si aj ty chorý?
   </p>
   <p>
    — Prečo?
   </p>
   <p>
    — Len tak som myslela, lebo si taký bledý.
   </p>
   <p>
    — Nebol som chorý, ale je tu biedna strava.
   </p>
   <p>
    Klára odvrátila tvár a trhala jednou rukou trávu.
   </p>
   <p>
    — Tu je nie zlá strava; ty si sa trápil pre mňa. Hájnička mi všetko porozprávala, ako si
         nespal, celé noci si pri mne prebdel a sa modlil, ako si nejedol a zháňal, kto by mi mohol
         pomôcť, a keď niekto prišiel, jednako si ho nechcel ku mne pustiť. Preto si zbiednel. —
         zašepkala napokon ledva počuteľne a zajakavo.
   </p>
   <p>
    Donč hľadel tiež bokom a riekol:
   </p>
   <p>
    — Veru by som bez teba nebol mohol zostať na tomto svete. — a pozrel zrazu na ňu.
   </p>
   <p>
    Klára zdvihla tiež oči a ich pohľady sa stretli. Viac si povedali svojimi hlbokými,
         vpadnutými očami, ako by boli mohli dlhými rečami. Dievča mu podalo tenkú ruku.
   </p>
   <p>
    — Ďakujem ti; nehnevám sa už na teba.
   </p>
   <p>
    Donč bozkal tú chudú rúčku. Neriekol nič, lebo mu dojatie sťahovalo hrdlo.
   </p>
   <p>
    *
   </p>
   <p>
    O týždeň už vládala i dosť dobre chodiť. I vyšla s Dončom na krátku prechádzku. Za
         jasného rána kráčali rosnatou trávou popri malom čistom potôčiku, ponáhľajúcom sa
         chytro-chytro medzi kríkmi redšou horou, v ktorej lúče ešte nízko stojaceho slnka kreslili
         jasné svetelné škvrny. Vtáctvo najrozličnejšími tóninami vyspevovalo svoje ranné melódie a
         kvietky roztvárali svoje k nočnému spánku postuľované kalichy. Prišli na malinkú lúčku, na
         ktorú svietilo slnko. Tráva na nej sa im zdala taká mimoriadne krásne zelená, ako ešte
         nikdy nevideli, a rôznofarebné kvety tkali na nej také pestré obrazy, že si obidvaja
         mysleli, že nikdy niečo také utešené nezazreli. I zastali mimovoľne a zamĺkli pod dojmom
         netknutej krásy a prudkého citu, čo sa im búril v srdciach. Donča nadišlo naraz podivné
         odhodlanie.
   </p>
   <p>
    — Klára, uznávam, že som ti krivdil, — riekol stiesneným hlasom.
   </p>
   <p>
    — V čom si mi krivdil? — spýtalo sa dievča a obrátilo naňho zadivený pohľad.
   </p>
   <p>
    — Krivdil som ti, keď som ťa odtrhol od Balašu. Musíš byť veľmi nešťastná, ak ho
         miluješ. Teraz vidím, že stratiť milú je oveľa horšie ako smrť.
   </p>
   <p>
    — Máš pravdu. Stratiť, čo milujeme, je hrozné nešťastie.
   </p>
   <p>
    — Klára, ak si žiadaš, môžeš ísť naspäť k Balašovi.
   </p>
   <p>
    Ešte vždy bledá tvár dievčaťa zašla pomaly jasnou červeňou; zohlo sa, a nič nepovedalo,
         odtrhlo fialový zvonček, ktorý mu rástol pri nohách. Potom rozpačite hľadela na kvet.
   </p>
   <p>
    — To ma už nemiluješ?
   </p>
   <p>
    — Ty si môj celý svet, môj život!
   </p>
   <p>
    — Tak prečo ma chceš poslať preč? Ja už Imra nemám rada!
   </p>
   <p>
    Donč kľakol pred ňou a objal jej kolená.
   </p>
   <p>
    — Klára, ty chceš byť mojou? Ty sa už nehneváš na mňa, ty ma máš rada?
   </p>
   <p>
    Klára ho udrela zvončekom nežne po tvári.
   </p>
   <p>
    — Rada ťa. Celkom inakšie ťa rada, ako som ľúbila Imra. Budem tvoja a nikdy ničia, ak
         nie tvoja. Ty môj drahý! — i zohla sa a keď chytila obidvoma rukami jeho tvár, bozkala ho
         na oči a potom na ústa.
   </p>
   <p>
    Donč vstal a privinul jej hlavu ku svojim prsiam.
   </p>
   <p>
    — Ty moja drahá, bohom mi milostivo daná žena! Veľké dobrodenie mi urobil, cez celý
         život mu budem za to slúžiť.
   </p>
   <p>
    — Budem ťa vždy milovať a ty budeš ku mne vždy dobrý.
   </p>
   <p>
    Donč ju chytil za ruku a kráčal s ňou ďalej popri potôčiku. Rozpovedal jej, že zložil
         sľub, že poputuje do Jeruzalema, keď bude jeho ženou.
   </p>
   <p>
    — Pôjdem i ja s tebou. Bez teba nebudem!
   </p>
   <p>
    — Uvidíme. Ale kde by si sa ty mohla vystaviť toľkým útrapám?
   </p>
   <p>
    — Ja som mocná. Pozri! — i zaťala päste a stisla zuby sťa malé dieťa.
   </p>
   <p>
    Donč sa usmial, ale o chvíľku zvážnel. Riekol:
   </p>
   <p>
    — Videl som, ako drží boh ruku nad nami.
   </p>
   <p>
    — Prečo to myslíš? — spýtala sa, naklonila hlavu a hľadela mu do očí.
   </p>
   <p>
    — Myslel som, keď sme museli utekať z Trenčína, že ťa už nikdy nedostanem, a hľa, sama
         si prišla, hoci proti svojej vôli.
   </p>
   <p>
    — Tvoj Túrnik je veľký šibal, mal by si ho potrestať.
   </p>
   <p>
    — Urobím to, neboj sa. Uvalím naň viac starostí, ako kedy mal. Ale keď si i prišla, bola
         si mi jednako ďaleko, lebo si ma nenávidela. Však?
   </p>
   <p>
    Klára ticho kývla hlavou.
   </p>
   <p>
    — Potom si ochorela. Bál som sa, že ťa stratím. Mnoho ráz som i o božej dobrote
         pochyboval. A hľa, keby si nebola ochorela, nebola by si sa mohla presvedčiť, že si mi
         všetkým na svete, a tvoje srdce by sa nebolo obrátilo ku mne.
   </p>
   <p>
    — Pán boh vie, čo chce, lepšie ako my, — vzdychla si Klára.
   </p>
   <p>
    — Donesiem mu z vďačnosti tú veľkú obeť, že sa zariekam ťa oblapiť a bozkať, kým nebudeš
         mojou ženou.
   </p>
   <p>
    Klárina bledá tvár zašla červeňou. O chvíľku povedala s úsmevom:
   </p>
   <p>
    — Ale ja ťa môžem bozkať i oblapiť, keď sa nezarečiem?
   </p>
   <p>
    Donč bol magister, a tak človek učený, ale jednako nevedel rozlúštiť otázku, či to Klára
         smie urobiť, či nie. A tak Klára, keď jej to nezakázal, hneď i použila svoje právo, aby sa
         presvedčila, či ho ozaj má. A Donč sa nebránil.
   </p>
   <p>
    Na druhý deň pribehol do hájovne splašený asi dvanásťročný chlapec. Túrnik ho už zďaleka
         zbadal a utekal oproti nemu. Chlapec bez dychu rozprával:
   </p>
   <p>
    — Prišli vojaci a dvaja páni do dediny.
   </p>
   <p>
    — Akí a odkiaľ? — spýtal sa znepokojený Túrnik.
   </p>
   <p>
    — Prišli z Moravy.
   </p>
   <p>
    — Koľko ich je?
   </p>
   <p>
    — Rátali sme ich: tridsaťdva i s pánmi.
   </p>
   <p>
    — A čo sú: Česi, či Slováci?
   </p>
   <p>
    — Hovoria po slovensky.
   </p>
   <p>
    — Doparoma! - poškrabal sa Túrnik za ušami. — Nepočul si, ako sa volá niektorý z tých
         pánov?
   </p>
   <p>
    — Spomínali akéhosi Kazára.
   </p>
   <p>
    — Poďže ty so mnou.
   </p>
   <p>
    I šli k Dončovi.
   </p>
   <p>
    Bolo mračno, zberalo sa na dážď. Donč sedel aj s Klárou na kláte pod stromami pri
         hájovni, keď pribehol k nim Túrnik s chlapcom. Keď mu rozprávali, o čo ide, spýtal sa:
   </p>
   <p>
    — Kazár sa volá jeden z pánov?
   </p>
   <p>
    — Tak som ho počul menovať.
   </p>
   <p>
    — To je jeden z otcových podveliteľov, a tak to musia byť jeho ľudia. Ale čo tí tu
         hľadajú? Chlapče, a nevieš, prečo sem prišli?
   </p>
   <p>
    Chlapec na to nevedel odpovedať. Donč skočil a pobral sa do dediny.
   </p>
   <p>
    — Počkajte, pozriem, kto sú tí ľudia. Pôjdem sám, lebo ich len ja poznám.
   </p>
   <p>
    Klára tiež vstala a chcela ísť s ním, čo on nijako nechcel dovoliť, už aj preto nie,
         lebo bola ešte slabá.
   </p>
   <p>
    Vošiel do dediny medzi humnami a bočnými stavmi pozorne, aby ho niekto nezbadal. Ale keď
         kráčal pred jednou zo stajní, zastali mu zrazu cestu dvaja ozbrojenci. Jeden z nich zvolal:
   </p>
   <p>
    — Hľa, to je náš pán! Chvalabohu, že sme vás našli!
   </p>
   <p>
    Vykľulo sa, že ozbrojenci boli skutočne Demetrovi ľudia a že on ich poslal po syna na
         základe Čákovho udania, ktorý už asi desať dní vedel, kde je Donč a Klára.
   </p>
   <p>
    Keď sa Donč a Klára dozvedeli, čo sa všetko za tých niekoľko týždňov v Trenčíne
         prihodilo, divili sa nad Čákovým konaním.
   </p>
   <p>
    — Ako naraz obrátil, — poznamenal Donč. — Keby bolo všetko pravda, čo odkázal otcovi,
         tak by bol býval náš útek celkom zbytočný. Koľko daromného trápenia a starostí sme si
         narobili, — hovoril mrzuto a krútil hlavou. — A veríš tomu, Klára, že mi nechcel ublížiť,
         alebo že nechcel za mňa od otca niečo vynútiť?
   </p>
   <p>
    Klára sa usmiala.
   </p>
   <p>
    — Ani slovo z celého neverím.
   </p>
   <p>
    — Ani ja, — dotvrdil Donč.
   </p>
   <p>
    Túrnik krútil hlavou.
   </p>
   <p>
    — Pane, azda nepôjdete naspäť cez Trenčín? Lebo ak hej, tak ja s vami nejdem. Ja tomu
         pánovi neverím. Keby vás i prepustil, ale nás dvoch by si zadržal. Čo myslíš, Tupa?
   </p>
   <p>
    — Veru hádam. Nech nás ruka božská chráni spoliehať sa na jeho milosť.
   </p>
   <p>
    Rozhodli sa po porade s pánmi, vedúcimi ozbrojencov, že sa vrátia cez Moravu, Sliezsko a
         Halič, potom cez Oravu a Liptov do Zvolena, radšej ako cez Trenčín. Mysleli si, že je
         jednako nie hodno vystaviť Čáka pokušeniu. Najprv však ešte počkajú týždeň, dokiaľ sa Klára
         lepšie zotaví, aby mohla cestu na koni konať bez prílišnej námahy.
   </p>
   <p>
    Ostávajúci týždeň využil Donč na to, aby sa odslúžil hájnikovi. Keď prišiel hájnik
         napoludnie domov, spýtal sa ho Donč, akú odplatu si žiada za svoje pohostinstvo. Hájnik len
         stisol plecami a povedal:
   </p>
   <p>
    — Čo mi môžete dať, čo by som ja potreboval? Peniaze? Načo sú mi? Mám čo jesť, obliecť;
         mám chalupu, drevo. Nepotrebujem vaše peniaze, len by som sa bál pre ne zbojníkov.
   </p>
   <p>
    — Pozri, Matej, — riekol mu Donč, — už ti štvoro drobných detí umrelo, všetky na tú istú
         chorobu a v jednom veku. Ako ktoré začne chodiť, umrie. Tvoja chalupa musí byť prekliata,
         bude na nej úrek. Ty sa detí nedochováš.
   </p>
   <p>
    Matej pokrútil hlavou.
   </p>
   <p>
    — To sú daromné reči. Vysvätil ju už farár z dediny a zariekal ju i Tajný muž z
         Borového. To všetko nič nepomohlo. Keby bol zloduch alebo úrek príčinou smrti mojich detí,
         boli by ho modlitby a zariekania odstránili. Môj boh nechce, aby sme mali deti, nuž mi ich
         berie. Dajte vy mojej chalupe pokoj!
   </p>
   <p>
    Klára sa tiež prihovárala, aby Donč nechal Matejovu chalupu na pokoji. Ale Donč si nedal
         povedať. Vedel z Talianska, že tam niektoré prekliate domy pováľali a že rodina, keď sa
         odsťahovala na iné miesto, vyhla sa biedam, čo dosiaľ v nej panovali. Na jeho žiadosť ešte
         aj Klára, proti svojmu presvedčeniu, nahovárala Mateja a jeho ženu, ktorá mala také šumné
         polročné chlapča na rukách, aby pristali na zničenie svojej chalupy a postavenie novej. Ale
         s Matejom nebola reč; bol zaťatý natoľko, že sa vyhrážal násilím, ak sa mu niekto dotkne
         chalupy.
   </p>
   <p>
    Donč ho kázal svojim ľuďom chytiť, poviazať a pri náreku a preklínaní jeho ženy zaviesť
         do dediny a tam zavrieť do komory a strážiť. Potom dal zohnať tesárov a chalupu rozobrať a
         spáliť so všetkým, čo v nej bolo. Pôdu kázal preorať a utlačiť. Na inom príhodnom mieste
         postavili potom chalupu, priestrannejšiu a vidnejšiu. Keď bola hotová, čo sa stalo do
         týždňa, lebo Donč zohnal do práce ľudí až zvyškom, dal ju poriadne zariadiť a opatriť
         všetkým potrebným šatstvom a náradím. Keď ju požehnal i kňaz, dal priviesť Mateja, ktorý
         dudral, ale musel pristať na novú chalupu, hoci bol i nahnevaný na Donča a Kláru a
         preklínal ich po kútoch, že ho za jeho dobrotu žalárovali a pripravili o milú mu chalupu.
   </p>
   <p>
    Donč si z jeho hundrania mnoho nerobil a Klára sa mu len usmievala. Vyplatili hojne
         robotníctvo a odišli so svojím sprievodom.
   </p>
   <p>
    Pohanský Matej sa potom dlhé roky modlieval k slncu a žiadal od neho požehnanie na hlavu
         Dončovu a jeho ženy, lebo sa v novej chalupe dochoval peknej rodiny.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2517141" name="ftn.id2517141">
        1
       </a>
       ]
      </sup>
      <span class="emphasis">
       <em>
        Donč
       </em>
      </span>
      — veľmož, zvolenský župan. Po smrti uhorského kráľa
               Ondreja III. bol prívržencom českého kandidáta na trón Václava II. a spojencom Matúša
               Čáka proti Karolovi Róbertovi. Neskôr po bitke pri Rozhanovciach prešiel na stranu
               Karola Róberta a bojoval proti Čákovi. Vyvíjal horlivú staviteľskú a hospodársku
               činnosť. Podporoval bane a mestá.
     </p>
    </div>
    <div class="footnote">
     <p>
      <sup>
       [
       <a class="para" href="#id2522950" name="ftn.id2522950">
        2
       </a>
       ]
      </sup>
      <span class="emphasis">
       <em>
        Matúš Čák
       </em>
      </span>
      (1252 — 1321), uhorský magnát, „pán Váhu a Tatier“,
               sídlil na trenčianskom hrade, po vymretí Arpádovcov (Ondrejom III.) podporoval
               kandidatúru českého kráľa Václava II. Václav ho vymenoval za palatína (najvyšší
               kráľovský hodnostár). Patrilo mu takmer celé Slovensko. Zomrel bez potomkov, preto
               jeho majetky pripadli znovu kráľovi.
     </p>
    </div>
    <div class="footnote">
     <p>
      <sup>
       [
       <a class="para" href="#id2523045" name="ftn.id2523045">
        3
       </a>
       ]
      </sup>
      <span class="emphasis">
       <em>
        Karol Róbert z Anjou
       </em>
      </span>
      (1288 — 1342). Po viacročnom zápase o
               uhorský trón stal sa roku 1308 uhorským kráľom a položil základ novej dynastie. Za
               Anjouovcov sa Uhorsko politicky konsolidovalo. Na Slovensku v tom čase vzrastali
               mestá a kvitol obchod a ťažba drahých kovov.
     </p>
    </div>
    <div class="footnote">
     <p>
      <sup>
       [
       <a class="para" href="#id2523226" name="ftn.id2523226">
        4
       </a>
       ]
      </sup>
      <span class="emphasis">
       <em>
        Václav
       </em>
      </span>
      — Václav II. (1271 — 1305), od roku 1283 český kráľ z
               rodu Přemyslovcov. Od roku 1300 kráľ poľský, od roku 1301 uhorský.
     </p>
    </div>
    <div class="footnote">
     <p>
      <sup>
       [
       <a class="para" href="#id2506350" name="ftn.id2506350">
        5
       </a>
       ]
      </sup>
      <span class="emphasis">
       <em>
        ktorý sa vyrovná hociktorému beštiálnemu kondotiérovi
       </em>
      </span>
      —
               kondotiéri boli šľachtici, velitelia žoldnierskych vojsk v Taliansku v 12. — 16.
               storočí. V časoch ustavičných vojen medzi talianskymi štátmi dosiahli mnohí významné
               politické postavenie. Boli známi tým, že sa dali kúpiť a potom bojovali aj proti
               bývalým chlebodarcom. Vyznačovali sa krutosťou a intrigánstvom.
     </p>
    </div>
    <div class="footnote">
     <p>
      <sup>
       [
       <a class="para" href="#id2506894" name="ftn.id2506894">
        6
       </a>
       ]
      </sup>
      <span class="emphasis">
       <em>
        domine reverende
       </em>
      </span>
      — (lat.) najdôstojnejší pane
     </p>
    </div>
    <div class="footnote">
     <p>
      <sup>
       [
       <a class="para" href="#id2507113" name="ftn.id2507113">
        7
       </a>
       ]
      </sup>
      <span class="emphasis">
       <em>
        Demeter
       </em>
      </span>
      Dončov otec, historiografia ho pozná ako
               Dominika
     </p>
    </div>
    <div class="footnote">
     <p>
      <sup>
       [
       <a class="para" href="#id2507143" name="ftn.id2507143">
        8
       </a>
       ]
      </sup>
      <span class="emphasis">
       <em>
        palatín Záč
       </em>
      </span>
      — správne Záh, ktorý 17. apríla 1330 zaútočil vo
               Vyšehrade na kráľovskú rodinu, pretože Karol Róbert chcel zabaviť jeho
               majetky.
     </p>
    </div>
    <div class="footnote">
     <p>
      <sup>
       [
       <a class="para" href="#id2505006" name="ftn.id2505006">
        9
       </a>
       ]
      </sup>
      <span class="emphasis">
       <em>
        Kúni
       </em>
      </span>
      — Kumáni (Polovci), pozri pozn. k novele Kuruci
     </p>
    </div>
    <div class="footnote">
     <p>
      <sup>
       [
       <a class="para" href="#id2505143" name="ftn.id2505143">
        10
       </a>
       ]
      </sup>
      <span class="emphasis">
       <em>
        fortňa
       </em>
      </span>
      — (zastar.) brána na väčšom objekte
     </p>
    </div>
    <div class="footnote">
     <p>
      <sup>
       [
       <a class="para" href="#id2578570" name="ftn.id2578570">
        11
       </a>
       ]
      </sup>
      <span class="emphasis">
       <em>
        úmorník
       </em>
      </span>
      — čierne kiahne
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579477">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Do Zvolena prišli bez zvláštnych prekážok a o krátky čas po príchode slávili svoj sobáš,
         spojený so zábavkami, trvajúcimi niekoľko týždňov. Po príchode bola prvá Dončova povinnosť
         vydeliť Túrnikovi a Tupovi po zemianskom dvore, s ktorými chlapíci boli vo zvrchovanej
         miere spokojní. Na svadbu prišiel i Matúš Čák so svojím sprievodom a nebolo nad neho
         milšieho a žartovnejšieho človeka k Dončovi a Kláre. Čo si pritom mysleli i Čák i Dončovci,
         to si navzájom neprezradili. Túrnik a Tupa sa v čase Čákovho pobytu vo Zvolene neukázali.
         Poznali ho dobre a vedeli, že by ho i pri jeho zdanlivom priateľstve k Dončovi jednako
         svrbela dlaň, keby ich videl. A čo znamenalo svrbenie jeho dlane na niekoho, to vedeli
         veľmi dobre a neboli naskrze zvedaví, aby to preukazoval na nich.
   </p>
   <p>
    Roku tisíc tristo desiateho bol Donč už tri roky ženatý. Tisíc tristo ôsmeho roku sa dal
         Karol Róbert korunovať za uhorského kráľa v Budíne a Donč, keď naskrze nenašiel porozumenie
         pre svoje zámery u Čáka, prestúpil na kráľovu stranu. Celý život slúžil kráľovi verne a s
         najvyššou obetavosťou. Konal zaňho dlhé cesty a mal veľkú a hrdinskú účasť na jeho vojnách.
         A jednako mnoho ráz nesúhlasil s jeho konaním, lebo Karol Róbert sa usiloval síce
         pozdvihnúť Uhorsko, ale bol pritom často násilný a ľahkých mravov.
   </p>
   <p>
    Z Kláry, ktorá bola na svoju postavu po chorobe trochu prichudá, za tie roky sa vyvinula
         pekná žena. Uchvacovala každého i nežnosťou i šelmovskou dobrotou tváre a správania.
   </p>
   <p>
    Donča milovala s oddanosťou a preukazovala najživšie zaujatie pre všetky jeho plány,
         ktoré podľa talianskeho vzoru vykonával na Slovensku. Donč hľadel pozdvihnúť hospodársku,
         kultúrnu a mravnú úroveň svojho poddanstva. Tvoril mestečká a mestá, staval kostoly a
         otváral bane. Napomáhal kupectvo a priemysel. O niekoľko rokov neskoršie ho pápež Ján XXII.
    <sup>
     [
     <a class="footnote" href="#ftn.id2579558" name="id2579558">
      12
     </a>
     ]
    </sup>
    oslobodil od sľubu putovať do Jeruzalema a uložil mu namiesto toho povinnosť
         postaviť dva chrámy. Donč postavil jeden z nich v Martine a druhý v Banskej Bystrici. Mal
         veľký zmysel pre umelecké tvorby, čo možno pozorovať i na všetkých jeho stavbách a ich
         okrasách. Na náboženstvo kládol veľkú váhu, lebo ono, podľa jeho presvedčenia, robilo život
         milší a odoberalo ľudským vášňam a náruživostiam osteň.
   </p>
   <p>
    Donč bol zádumčivej povahy a mával často, bez zvláštnej príčiny, záchvaty smútku, najmä
         keď bol dlhší čas vzdialený od svojej ženy. Klára bola vždy veselá, najmä keď bol jej muž
         doma; rada mala žart a smiech a rada si i pospevovala, čím ožili, na veľké potešenie jej
         muža, podľa vtedajšieho spôsobu stavby, tmavé izby hradu. Donč bol blažený, keď bol pri
         nej, ona vždy vedela rozohnať chmúry jeho duše. Keď bol doma, nepustila ho ani na chvíľu,
         chodila s ním všade a s najväčším záujmom počúvala jeho výklady, pričom svojimi námietkami
         a poznámkami preukazovala živé porozumenie pre jeho myšlienky. Donč ju zbožňoval a bol by
         vďačne obetoval hoc i život, aby ju zachránil od každej nehody. Často, keď na ňu hľadel, s
         podivením pozoroval, ako sa vyvíja mnohosľubný puk jej osobnosti na kvet netušenej
         bohatosti a krásy.
   </p>
   <p>
    Po upevnení svojho postavenia preložil Karol Róbert svoje sídlo z Temešváru na Vyšehrad
         nad Dunajom, a tu musel Donč v kráľovej službe často dlhé týždne tráviť ďaleko od svojej
         ženy. Kláru nikdy nebral so sebou na kráľovský hrad, lebo sa obával, že Karol Róbert hodí
         svoj zrak na krásnu ženu. A tak sa v jej neprítomnosti zožieral stálou túžbou za ňou a
         starosťou o ňu. Mohol konať hocijakú prácu, vždy bol jeho duch zamestnaný i ňou. Často ho
         zašlo tušenie, ináč bez akéhokoľvek základu, že ochorela, že ju niekto napadol v jej hrade,
         alebo že má iné nepredvídané nepríjemnosti. A v také chvíle si skoro zúfal. Nechal pri nej
         svojich najspoľahlivejších ľudí, medzi nimi Túrnika a Tupu, oddaných mu na život a na smrť,
         a jednako, pretože vedel, aký je život premenlivý, koľko rozličných prekvapení sa v ňom
         skrýva, bol v stálom strachu. Boli časy, keď si myslel, že urobil chybu, keď si ju vzal za
         ženu. Vynútil ju svojím sľubom púte do Jeruzalema od nebies, a teraz ho boh tresce za to
         tým, čím hrešil, totiž priveľkou, všetko v ňom premáhajúcou láskou k žene.
   </p>
   <p>
    *
   </p>
   <p>
    Kráľovi sa narodil syn. Táto radostná udalosť sa mala oslavovať viac dní trvajúcimi
         zábavkami a slávnosťami. Na Vyšehrad pozvali všetko panstvo i so ženami a dorastenými
         mládencami a dievčatami.
   </p>
   <p>
    Kráľ, ktorý mnoho počul o Klárinej kráse, a to hlavne od Dončových závistníkov, ktorí by
         vďačne boli zničili jeho manželské šťastie, už ho viac ráz vyzval, aby priviedol svoju ženu
         na Vyšehrad, no Donč dosiaľ vždy vedel vynájsť nejakú pravdepodobnú výhovorku, prečo
         nemohla prísť. Teraz bol však kráľ neodbytný, lebo pobadal napokon schválnosť v jeho
         konaní. Donč, keď videl s ťažkým srdcom, že svojmu osudu nevyhne, žiadal od kráľa, aby mu
         dovolil ísť po ňu. Karol Róbert to dovolil, ale na jeho cynickej, vyholenej tvári,
         prebrázdenej i napriek mladosti od úst k brade sa ťahajúcimi ostrými vráskami vysadol
         úsmev, ktorý naplnil Dončovu dušu smutným tušením.
   </p>
   <p>
    — Choďte, priateľu, ale aby vám bolo veselšie, vezmite so sebou Aubaina a Fortarriga, —
         riekol veselo kráľ a potľapkal Donča priateľsky po pleci.
   </p>
   <p>
    Dončovo srdce bolo ani z kameňa, ale sa tiež usmial, akoby mu to bolo veľmi milé. Vedel,
         že tých dvoch pánov posiela kráľ s ním preto, aby dali pozor, či sa Dončovci nejakým
         spôsobom nebudú hľadieť vyhnúť príchodu na dvor. Oni boli najvernejší spoločníci
         kráľovských kratochvíľ, pri ktorých sa nehľadelo na nijaké zväzky a predpisy či božské, či
         ľudské. Donč rátal s tým, že oni by úskokom, alebo azda i nasilu doviedli Kláru na
         Vyšehrad, keby nešla sama. Teraz si robil trpké výčitky, že opustil Čáka. Jeho svedomie ho
         preto netrápilo, ale keby bol pri ňom vytrval, nebol by sa musel obávať o svoje rodinné
         šťastie.
   </p>
   <p>
    Cestou rozmýšľal, keď sa naoko bavil samopašnými a žartovnými rečami svojich
         sprievodcov, ako by mohol upovedomiť Kláru o tom, čo by mala urobiť, aby nemusela ísť na
         dvor. Ale každý jeho plán stroskotal na krajnej pozornosti, ktorú nm venovali Aubain a
         Fortarrigo a ich sprievodcovia. Napokon, keď už boli len na deň cesty od jeho hradu, riekol
         Fortarrigovi, že musí poslať rýchleho posla k svojej žene, aby ju upovedomil, že prichádza
         s hosťami pozvať ju na kráľov dvor. Je potrebné, aby sa pripravila na ich prijatie, lebo je
         i to možné, že nebude doma, ale niekde na návšteve v jednom zo susedných kaštieľov alebo
         hradov. Oprávnenosť tohto posolstva uznali, ale poslali jedného zo svojich ľudí, ktorému
         pred nimi musel Donč povedať, čo odkazuje svojej žene. Urobil to v nádeji, že porozumie
         jeho úmysel a nájde spôsob, ako by sa vyhla cestovaniu.
   </p>
   <p>
    Keď posol prišiel do hradu, našiel Kláru v záhrade v spoločnosti viacerých paní zo
         susedstva, medzi ktorými bola i krásna, ale veľmi ctibažná a márnivá Barbora Kesznerová,
         manželka banskobystrického mešťanostu.
   </p>
   <p>
    Keď posol porozprával, čo mu povedali, pani Barbora skríkla:
   </p>
   <p>
    — Klára, aká si ty šťastná, že ideš k dvoru! Čo by som ja za to dala, keby i mňa
         zavolali!
   </p>
   <p>
    Ostatné panie, i staršie, jej prisvedčili a Klára, hoci vedela, aká je mienka jej muža o
         dvore, sa dala strhnúť rečami svojich spoločníc, ale aj svojou márnivosťou — bez ktorej
         niet ženy na svete — môcť sa pochváliť pred závistlivými priateľkami, rozhodla sa, že pôjde
         na kráľovský hrad, lebo si myslela, že jej drahý manžel v žiarlivosti zveličuje
         nebezpečenstvá, ktoré tam hrozia ženskej cnosti.
   </p>
   <p>
    I šla s celou spoločnosťou pozerať rozličné skvostné šatstvo, aby vybrali
         najprimeranejšie na také slávnosti, i aby chystali hosťom primeranú večeru. Klára pri
         výkrikoch obdivu nad krásnymi a bohatými šatmi ich s falošnou skromnosťou hanila, ale jej
         priateľky tým väčšmi za nimi bažili. Barbora i probovala čo krajšie šaty, a skutočne, mnohé
         pobelavej, ružovej a trochu tučnej panej pristali prekrásne.
   </p>
   <p>
    — Ach, keby som sa ja mohla v tých šatách ukázať kráľovi, viem, že by som mu pomiatla
         hlavu, — smiala sa nie bez trpkosti.
   </p>
   <p>
    — Veru by sa tvoj pán Michal mohol škrabať za ušami, — podotkla chudá, počerná pani
         Branická.
   </p>
   <p>
    — A keď i nie kráľ, ale by sa tam jednako našiel kupec na taký tovar, ako si ty, —
         mienila Bytterová, staršia tučná žena susedného zemana, s pichľavou závisťou.
   </p>
   <p>
    Klára sa na mnohých rečiach svojich družiek usmievala a vybrala si šatstvo, ktoré, hoc i
         nie najskvostnejšie, farbou a strihom jej najlepšie pristalo. Keď podvečer prišiel Donč s
         hosťami, nebolo pri Kláre okrem pani Barbory a Branickej viac nikoho, lebo sa ostatné panie
         porozchádzali. Keď Donč zazrel vo dverách paloty ich vítajúce panie, nevedel napochytre, čo
         si má myslieť. Klára bola jednoducho oblečená, ale bola taká krásna, že mu srdce skákalo od
         potešenia, ale už v nasledujúcu chvíľu ho bodlo, že je taká, lebo bolo vidieť obdivujúce
         prekvapenie i na tvárach Aubaina a Fortarriga, z ktorých Donč nespúšťal pátravý zrak.
         Parádne vyobliekaná Kesznerová bola tiež krásna osoba, ale pri Kláre sa nemohla uplatniť.
         Okrem toho Klára mala i vystúpenie vľúdne a milé, ale prezrádzajúce i istotu a duševnú
         urovnanosť, ktoré účinkovali mimovoľne i na samopašníkov, akými boli Aubain a Fortarrigo.
         Obidvaja hneď pobadali, že falošne hanblivá a skromná pani Barbora viac zodpovedá ich
         mravným názorom, lebo ona, keď nie slovami, ale veľmi významnými pohľadmi a presladkými
         úsmevmi ďakovala za pozornosť, ktorú jej v prehojnej miere venovali páni od dvora.
   </p>
   <p>
    Po skvelej večeri sa Klára a Donč skoro vzdialili od spoločnosti pod zámienkou, že sa
         musia pripravovať na cestu. Páni a dámy sa zabávali skoro do bieleho rána. Barbora tak, ako
         i pani Branická, ktorá hoc i nie veľmi pekná, nebola bez záletnosti, s ľútosťou hľadeli na
         lúče vychádzajúceho slnka, čo sa zavčasu drali do dvorany. Veď, ach, tí páni od dvora boli
         takí milí, takí múdri, vedeli toho toľko rozprávať, čo človek nikdy nepočul! Fortarrigo
         spieval pri lutne ani anjel a Aubain vedel tak túžobne hľadieť na človeka, až srdce pukalo!
   </p>
   <p>
    *
   </p>
   <p>
    Na tretí deň po príchode pánov odišli na Vyšehrad. Išla s nimi i krásna pani Barbora,
         ktorá sa od Aubaina a Fortarriga dala veľmi ľahko naviesť na túto vychádzku. Svojmu mužovi
         odkázala po poslovi, kde ide a s kým. Zároveň si kázala poslať na dvor i svoje najkrajšie
         šaty. Niečo mohla obliecť i z Kláriných, čo jej ona vďačne požičala, lebo sa tešila, že
         bude mať na ceste takú veselú spoločníčku. Pravda, mnoho z nej nemala, lebo pani Barbora sa
         zaoberala len pánmi.
   </p>
   <p>
    Donč nahováral Kláru, aby sa čím najskromnejšie obliekla. Bol by býval radšej, keby sa
         bola zababušila ani mníška a pretvarovala sa, že je chorá.
   </p>
   <p>
    — Ty bojko, ty, — smiala sa mu Klára, — myslíš, že ma ten tvoj kráľ zje?
   </p>
   <p>
    — Drahá, ty ho nepoznáš a podceňuješ nebezpečenstvo, ktoré nám hrozí.
   </p>
   <p>
    — Neboj sa! Radšej umriem, ako by som ťa čo i len jedným pohľadom oklamala.
   </p>
   <p>
    I pozrela naňho s takým úprimným citom, že jej veril a upokojil sa na chvíľu.
   </p>
   <p>
    Obidvaja boli radi, že pani Barbora išla s nimi. Donč nečestne dúfal, že odvedie kráľa
         od jeho ženy a že namiesto neho pána mešťanostu z Banskej Bystrice potrafí nebezpečenstvo,
         ktorého sa on obával.
   </p>
   <p>
    *
   </p>
   <p>
    Vyšehrad nad Dunajom bol za Anjouovcov krásny zámok. Oni ho dali podľa vycibreného vkusu
         talianskych umelcov okrášliť. Bolo v ňom nielen mnoho románskych, ale i krásnych gotických
         stavieb. Na príhodných miestach sa skveli, podľa vtedajšej módy, alegorické fresky
         utešených dekoratívnych farieb aj značnej životnej pravdivosti postáv. Giotto
    <sup>
     [
     <a class="footnote" href="#ftn.id2579964" name="id2579964">
      13
     </a>
     ]
    </sup>
    už za čias Karola Róberta naučil sa vidieť i prírodu a nekresliť len vždy
         jednaké, neživotné schémy. A mal hodne znamenitých žiakov, ktorí ho nielen pochopili, ale i
         ďalej kráčali v jeho šľapajach. Boli už vtedy i sochári, ktorí vedeli dojať nielen krásou
         čiar svojich diel, ale aj ich životnosťou.
   </p>
   <p>
    Na Kláru a Barboru pôsobil hrad a život v ňom silným dojmom. Pravda, celkom iným pri
         jednej a iným pri druhej: Barbora videla šperky a bohatstvo panstva, zhluk vojakov a
         sluhov; Klára, už čiastočne vyučená Dončom, pozorovala viac umeleckosť budov a rozličných
         diel; účinkovala na ňu elegantnosť talianskych a francúzskych dvoranov a paní, od ktorej sa
         silne odrážali s bezočivosťou a nadutosťou vystupujúci maďarskí a kumánski veľmoži,
         vyobliekaní nevkusne, s barbarským prepychom. Mnohý z nich bol ani putujúci sklad šperkov,
         skvostných zbraní a drahých kožušín. Popri hladkých, vyholených, ľahučko v črievičkách
         svižnými krokmi sa pohybujúcich Talianoch a Francúzoch boli vyšnurovaní, veľkými, hrubo
         brúsenými drahokamami vyšperkovaní Maďari, v nemotorných čižmách, s veľkými ostrohami,
         ťažkopádni a neobratní. Dlhé vlasy, vrkoče, brady a fúzy dodávali divosť ich tváram, čo v
         tie časy preukazovali ešte výrazné tatárske črty. Na Donča väčšina z nich hľadela s
         otvorenou nenávisťou. Ani Talianom nebol milý, ale Taliani zatajovali svoje city milým,
         priateľským úsmevom. I jedni i druhí ho nenávideli. Uhri, lebo ho pokladali za
         potaliančeného renegáta, a Taliani, lebo poznali v ňom rozum a energiu, ktorými
         vlastnosťami zarazil nejednému z nich postup v kráľovskej milosti. A Donč vôbec nemyslel na
         egoistické vykorisťovanie svojimi darmi. Bol spokojný s tým, čím bol a čo mal, a jeho túžba
         bola slúžiť krajine a kráľovi a zachovať si čistú lásku svojej ženy. A jednako, už i z
         holej nevyhnutnosti, musel vziať na seba mnohé vysoké úrady a spravovanie viacerých stolíc,
         keď sa stal roku 1317 i županom zvolenským, oravským, turčianskym a liptovským.
   </p>
   <p>
    Večer boli Dončovci, a pričinením Aubaina i pani Barbora, pozvaní na zábavu vo veľkých a
         skvostných rytierskych sieňach.
   </p>
   <p>
    S obdivom hľadeli panie na vyparádené panstvá a na vysoké dvorany so štíhlymi oblokmi
         okrášlené krásnymi maľbami a gobelínmi. V tanečných dvoranách boli na estrádach umiestené
         hudobné zbory a pre kráľa a kráľovnú bolo v najväčšej pódium s malými, ale skvostnými
         trónmi.
   </p>
   <p>
    Na rozkaz panovníka boli Dončovci i s inými panstvami predstavení kráľovskému páru. Kráľ
         s kráľovnou boli oblečení v uhorských, ale veľmi vkusných šatách, a najmä pekná Alžbeta,
    <sup>
     [
     <a class="footnote" href="#ftn.id2504510" name="id2504510">
      14
     </a>
     ]
    </sup>
    poľská princezná, kráľova žena, očarila každého svojou milou láskavosťou. Karol
         Róbert zdal sa starší, ako bol; hlboké vrásky okolo úst a drobné okolo očí dodávali jeho
         tvári roky, ktoré nemal.
   </p>
   <p>
    Dončovci sa poklonili kráľovskému páru a kráľovná oslovila Kláru, nezvyčajne okrášlenú
         rozčúlením a zapýrením:
   </p>
   <p>
    — Krásna pani, zostaneš u nás?
   </p>
   <p>
    — Zostala by som vďačne k vašim službám, — odvetila Klára s úklonom.
   </p>
   <p>
    — Budem hľadieť, aby sme vás tu zadržali i s vaším mužom, — podotkol kráľ.
   </p>
   <p>
    — To závisí len od rozkazu môjho pána, — riekol Donč.
   </p>
   <p>
    — My urobíme všetko, aby sme takú krásnu paniu… — pokračoval Karol Róbert, ale vtom
         zazrel za Dončovcami druhý pár, pretrhol svoju reč a nevšímajúc si ich viac, zvolal: — Á,
         Ujváry, vítam vás!
   </p>
   <p>
    Dončovcov odtisol od trónu za nimi nasledujúci veľmož. Donč, ktorý sa obával, že kráľ až
         priveľmi vyznačí jeho ženu, sa teraz jeho nešetrnosťou urazil. Pozrel na Kláru a videl, že
         sa usmievala, ale akosi meravo, a zdalo sa mu i to, že zbledla. Videl, že i ona pocítila
         urážku. Tvár mu sčervenela a hrýzol si v hneve pery. Zasa sa inakšie stalo, ako sa obával,
         že sa stane, a nielenže nebol spokojný, že sa jeho obavy nesplnili, ale sa hneval. Pre seba
         by nešetrnosť nebol posudzoval, ale že sa to stalo jeho žene, ho bolelo. Pani Barbora,
         ktorá šla za nimi, sa teraz od nich stratila. Pravda, ju zaujímali i talianske a uhorské
         tance, ktoré sa premieňali podľa rozličných hudieb, čo k nim vyhrávali.
   </p>
   <p>
    Dončovci odišli skoro zo zábavy, nechali tam pani Barboru, o ktorú sa veľmi staral pán
         Aubain. Sprvu sa hnevali, že nimi kráľ pre Ujváryho tak opovrhol, ale keď si všetko lepšie
         rozmysleli, boli spokojní.
   </p>
   <p>
    — Keď kráľ s nami tak nevšímavo zaobchádzal, môžeme ísť azda skorej domov. Možno, že sa
         i ty strasieš jeho služby a budeme vždy spolu, — tešila ho Klára, hoci ju kráľovo počínanie
         mrzelo.
   </p>
   <p>
    — Iste by mi bolo omnoho viac zaťažilo na duši, keby bol s tebou tak zaobchádzal, ako si
         to tvoja krása zaslúži, — mienil Donč.
   </p>
   <p>
    Druhý deň mali celý pre seba. Bol krásny letný deň. Vstali včas, slnce ich vábilo von z
         izieb do záhrad a popoludní do okolitých hájov, kde šli radšej, než aby mali účasť na
         kráľovských zábavách. Donč poukazoval Kláre hrad, jeho siene, chrámy, výhľady. Vykladal jej
         o rozličných obrazoch a mal potešenie z jej chtivej účasti na jeho pôžitku a na jej ľahkom
         chápaní. Strávili krásny deň. Do neskorého popoludnia ich nikto nevyrušoval, len podvečer
         okolo šiestej prišiel sluha do ich izieb a oznámil Dončovi, aby prišiel ku kráľovi do jeho
         oddelenia, lebo prišiel posol z Neapola s akousi súrnou zvesťou, o ktorej si chce kráľ s
         ním pohovoriť.
   </p>
   <p>
    — Škoda, že musíš odísť, — podotkla Klára. — Aspoň jeden blažený deň by sme boli spolu
         strávili bez prekážky.
   </p>
   <p>
    — Nič to, drahá; počkaj ma tu, ja sa pousilujem, aby som o hodinu prišiel naspäť.
   </p>
   <p>
    Bozkal ju a odišiel.
   </p>
   <p>
    Ponáhľal sa; neminula ani hodina, keď pribehol naspäť, namrzený, že ho kráľ vyrušoval
         pre maličkosť, ktorú nebolo hodno ani spomínať. Ale zdalo sa mu, že to urobil preto, lebo
         chcel napraviť svoje včerajšie urážlivé počínanie.
   </p>
   <p>
    Tichučko otvoril dvere na izbe a na prstoch vošiel, lebo chcel Kláru rýchlym a
         neočakávaným príchodom prekvapiť. V izbe nebola. Vošiel do druhej, ani tam nebola. Pozeral
         za skrine a do kútov, či sa mu neschovala: nebolo jej nikde. Spýtal sa komornej na chodbe,
         kde šla pani, a tá mu nevedela nič povedať, lebo vraj pani z izieb vôbec nevyšla.
   </p>
   <p>
    — Čudné! — zvolal a vošiel naspäť do izieb.
   </p>
   <p>
    Keď ich poprezeral, našiel v jednom kúte druhej izby malé dvere, ktoré však boli
         zavreté. Keďže Klára nevyšla na chodbu, tak sa mohla vzdialiť len tými dvierkami. Chytil na
         nich pripevnený bronzový kruh a triasol ním, ale darmo: dvere sa nehli, boli malé, veľmi
         pevné.
   </p>
   <p>
    Krv mu udrela do hlavy, i chytil sa za ňu obidvoma rukami: prebehla ňou myšlienka, že s
         Klárou sa muselo stať niečo strašné. Museli ju odviesť. Bohvie kde a prečo? Kráľ ho dal
         odvolať len preto, aby zostala sama. Prešiel po izbe hore-dolu a zrazu sa zasmial.
   </p>
   <p>
    „Božemôj, aký som, ani malé dieťa! Žena vyjde von na pol hodiny, ktovie prečo, a ja už
         vidím samé mátohy!“
   </p>
   <p>
    Nútil sa rozmýšľať o tom, čo budú večer robiť. Ale po veľmi krátkom čase zasa sa ho
         zmocnil nepokoj.
   </p>
   <p>
    „Mala by už tu byť!“ Prešiel k malým dverám a obzeral ich. Boli zavreté, a podivné,
         zdnuka nebola na nich ani kľučka. Tak sa teda otvárali len zvonku. Musel ich niekto otvoriť
         a odviesť Kláru. Ale nasilu ju nemohol odviesť, lebo by bola kričala, a to by komorná na
         chodbe musela počuť. Tak išla s niekým dobrovoľne a iste sa čochvíľa vráti. Náročky ho
         neopustila. „Veď ako ma miluje! Aká je nežná, oddaná a starostlivá o mňa!“ A nie bez
         dojatia si predstavoval, aká bola vždy k nemu nekonečne láskavá. Urobila, čo mu na očiach
         videla.
   </p>
   <p>
    Zrazu mu prišlo na um: „Mohli ju oklamať! Odvolali ju niekam a zadržali ju proti jej
         vôli!! Ale kto? Kráľ sotva, veď by nebol s ňou tak urážlivo zaobchádzal. A iný by sa
         neopovážil. Hoci, ktovie? Taký Aubain alebo Fortarrigo si mnoho dovolia. A kto sa vyzná v
         ženách? Možno, že šla sama. Balašu opustila kvôli mne, mňa zasa môže opustiť kvôli inému. A
         ona sama chcela ísť na hrad, a vedela, že mi je to nemilé. Ako sa vyobliekala, aká bola
         krásna! Bože drahý, ak ma klame! Zmárnim ju! Ale bez nej žiť nemôžem!“ Hodil sa na pohovku
         a trhal si vlasy. „Zmárnim ju i seba!“ A bil sa päsťou po prsiach.
   </p>
   <p>
    Potom zrazu vyskočil a tíšil sa. Zišlo mu na um, koľko ráz ho už skúšal boh, koľko ráz
         si myslel, že je všetko stratené, a napokon bolo mu to, čo pokladal za nešťastie, na osoh.
         Ktovie, čo dobré sa môže vykľuť z tejto udalosti. Veď je nie ťažko úfať v boha, keď sa nám
         deje všetko po vôli, ale vtedy, keď sme trápení, musíme sa oddať s dôverou do jeho vôle!
   </p>
   <p>
    Táto myšlienka ho ovládala nadlho. Ale keď neprišla ani po dvoch hodinách, bol si
         načistom, že sa muselo s ňou stať niečo mimoriadne. „Možno, že ju stihla nejaká nehoda,“
         myslel si a šiel vyhľadať zo svojich ľudí Túrnika a Tupu, ktorým najväčšmi dôveroval.
         Rozpovedal im, čo sa stalo, a naložil im, aby nebadane stopovali v hrade, kde sa mohla
         podieť pani. On sám pochodil celý hrad, kde mohol nebadane prejsť, a vypytoval sa, kde to
         mohol urobiť bez rozruchu. Teraz už stratil všetku nádej. Opanoval ho pocit, že sa Klára či
         takým, či iným spôsobom stratila. Chladne začal uvažovať, čo urobiť. Počká na svojich ľudí,
         akú zvesť donesú. Bol presvedčený, že nevystopujú nič. Vyhľadá kráľa, ak bude možné, ešte
         večer a požiada ho o pomoc. Ak nebude môcť s ním byť večer, počká do rána a potom urobí
         všetkému koniec. Srdce mu bolo, ani keby ho stískala nemilosrdná päsť, ale teraz bol už
         chladný a odhodlaný na všetko. Ľahol si na kožušinami vystlanú pohovku a čakal svojich
         ľudí. Myslel si o sebe, že je chladnokrvný, ale nervózne rozčúlenie ho triaslo ani zimnica.
   </p>
   <p>
    O dobrú hodinu prišli Túrnik a Tupa. Vyzvedali sa pozorne všade, ale sa dozvedeli iba
         toľko, že jedna zo služobných dievok videla ísť pani Kláru s pani Borickou chodbou, vedúcou
         z izby, kde bývali, a na ktorú viedli tie dvierka v kúte do veľkej okrúhlej veže, na ktorej
         boli zvonku krásne gotické vikiere okrášlené kvetmi. Či je pani v tej veži, nevedeli
         povedať. Veža patrí — vraj — k bytu kráľovnej, hovorilo dievča. Pani Borická je kľučiarka v
         oddelení kráľovnej.
   </p>
   <p>
    Donča upokojila zvesť, že Klára išla do oddelenia kráľovnej. U kráľovnej sa jej nemohlo
         nič stať. Bohvie, aké môžu mať panstvá zámery, možno rozmýšľajú o nejakom prekvapení, o
         nejakej zábave. I vzdal sa myšlienky ísť ku kráľovi. Možno by sa urobil len smiešny. Počká.
   </p>
   <p>
    I čakal celú noc. Darmo čakal. Klára neprišla. V noci ho potom zasa nadišli všetky
         zúfalé myšlienky vo zvrchovanej miere, ako to už noc so sebou donáša. Včasráno počul na
         dvore dupot mnohých koni, hovor a výkriky. Vyzvedal sa, čo sa deje. Povedali mu, že
         kráľovná odchádza so svojím sprievodom do Budína, kde stavajú pre ňu novú krásnu palotu. Ak
         bola Klára s kráľovnou, musí teraz už prísť. Napínal uši, počúval pri dverách, či počuje
         jej ľahký krok. Neprišla.
   </p>
   <p>
    Teraz už bolo celkom isté, že Kláru stretlo veľké nešťastie a že je ich život zničený.
   </p>
   <p>
    Ako bude možné, pôjde ku kráľovi. Rozpovie mu, že ide o život jeho ženy a jeho vlastný.
         Nech mu pomôže, ak môže a ak chce. Ak sa však jeho ženy niekto dotkol nečistou rukou, tak
         niet pomoci.
   </p>
   <p>
    Čakal. Hodiny sa pomaly míňali. Šiel ku kráľovi, ale ešte ho k nemu nepustili. Šiel
         zasa. A zasa darmo. Napokon, keď prišiel zasa s tvárou strhanou trpkým bdením a hoci
         potláčanou, ale jednako každému viditeľnou najťažšou duševnou bolesťou, vpustili ho do
         kráľovej komnaty.
   </p>
   <p>
    Karol Róbert bol v izbe s Aubainom. Blížilo sa už poludnie. Kráľ polosediac ležal na
         pohovke pokrytej červeným kobercom s veľkými žltými kvetmi a zelenými listami. Bol bledý,
         zdal sa zunovaný a umdletý: oči mal malé a lenivo klopal malým bičíkom po koberci. Donč
         vošiel a poklonil sa hlboko. Kráľ pozrel naňho krátko a potom dlhšie a odvrátil zrak.
         Aubain sa ho spýtal, čo je jeho žiadosť.
   </p>
   <p>
    Donč si bol zmyslel, že sa bude odvolávať pred kráľom na svoje zásluhy, na svoju vernosť
         a bude prosiť, aby rozkázal, že by mu Kláru vydali. Ale keď videl kráľovu úplne necitnú
         nevšímavosť, prikročil k nemu celkom a riekol len toľko:
   </p>
   <p>
    — Monsignore, moju ženu včera večer odviedli. Rozkážte, aby mi bola vrátená. Ide o jej a
         o môj život. Ak sa niečo prihodilo, čo čestná žena nemôže prežiť, tak to neprežije ani ona,
         ani ja.
   </p>
   <p>
    Karol Róbert nepovedal ani slovo, len zaťal pery a nervóznejšie klopal bičíkom po
         pohovke. Prvá myšlienka, ktorá ho nadišla, bola odpratať tohto smelého, nepríjemného
         človeka. Stojí ho to pokyn a zmizne alebo jedom, alebo v niektorej veži. Ale zasa mu prišlo
         na um, že Donč je vlastne jediný z Uhrov, kto má talianske vzdelanie, rozumie jeho úmyslom
         a tvorí spojku medzi ním a uhorskými pánmi. Pravda je, že mu konal už cenné služby. Teraz
         však chce, aby mu vydal ženu, ktorá sa mu ľúbi. A kto je Donč? Poddaný, otrok. Držal ho v
         ruke ani chlapec vtáčika. Váhal.
   </p>
   <p>
    Aubain sa díval so záhadným úsmevom na Donča a na kráľa. Potom sa zohol ku kráľovmu uchu
         a povedal mu ticho po francúzsky, ktorej reči Donč nerozumel:
   </p>
   <p>
    — Sire, le drôle tuera la femme; c´est sur! Laissez la fuir. La rousse vaut mieux et,
         n´est pas si farouche.
    <sup>
     [
     <a class="footnote" href="#ftn.id2580916" name="id2580916">
      15
     </a>
     ]
    </sup>
   </p>
   <p>
    Hneď nato kráľ vstal z pohovky a usmial sa vľúdne na Donča. Položil ruku na jeho plece a
         povedal:
   </p>
   <p>
    — Bojíte sa o svoju krásnu ženu? Máte pravdu, je prikrásna pre náš dvor. Dáme ju hľadať.
         Úfam, že sa vám za najkratší čas vráti bez akejkoľvek poškvrny. Môžete ísť s ňou domov do
         svojho hradu. Keď vás budem potrebovať, pošlem po vás.
   </p>
   <p>
    Podal mu ruku, ktorú Donč bozkal a odišiel.
   </p>
   <p>
    Keď kráčal chodbou, vedel iste, že sa Klára vráti. Ak len o štvrť hodiny nevojde do ich
         oddelenia, nájde ju už tam. Keď bol s týmto načistom, nadišiel ho stud, že sa dal opanovať
         bez príčiny zúfalstvom. Neveril ani bohu, ani kráľovi. Ako ho nadišiel strach, že jeho ženu
         mohlo niečo postretnúť, stratil všetku rozvahu. Hanbil sa sám pred sebou tak veľmi, že sa
         mu tvár zarumenila. Keby bol išiel večer ku kráľovi, bolo by tých niekoľko slov stačilo,
         aby sa Klára vrátila, a on mal toľké strachy a robil taký rozruch!
   </p>
   <p>
    Keď sa o štvrť hodiny vrátil do svojich izieb, Klára tam ešte nebola. Bol taký
         presvedčený, že už tam musí byť, že bol veľmi sklamaný, keď ju nenašiel. Sadol si na
         stolicu a hľadel von oblokom. Myslel si, že jednako nebude tá vec s ňou taká prostučká.
         Možno, že ju musia hľadať, možno, že prejdú i hodiny, dokiaľ ju nájdu. „Musím byť
         trpezlivý.“
   </p>
   <p>
    Vtom počul otvoriť dvere a do izby vošla Klára.
   </p>
   <p>
    Nespustil z nej oči, vstal pomaly zo stolice. Bolo vidieť na nej, že nespala: oči sa jej
         horúčkovite lisli, bola bledá, ale usmievala sa a utekala s vystretými rukami k nemu a
         hodila sa mu na prsia.
   </p>
   <p>
    Videl, že je úplne nevinná. Jej celé správanie, jej milý, radostný pohľad, jej bezváhavé
         láskanie mu dokazovali viac ako prísahy a dlhé reči, že sa mu svetlo jeho života vrátilo
         bez tône. Sadol si a vzal si ju do lona.
   </p>
   <p>
    — Klára, čo som vystál pre teba! Oka som nezažmúril. Kde si sa podela? Ako si ma mohla
         takto opustiť?
   </p>
   <p>
    Bozkala ho nežne a pohladila zvráskovatené čelo.
   </p>
   <p>
    — Viem, že si sa o mňa staral. Veď si, ani keby ťa po desiatich rokoch boli zo žalára
         vypustili. Celú noc som ani ja nezažmúrila oka, lebo som vedela, že sa o mňa staráš. Ale
         nemohla som ti oznámiť, čo sa so mnou stalo. I naplakala som sa. A nebolo mi ani zle.
         Naopak. Veľmi, veľmi dobre mi bolo. Všetko som mala, čo by som si bola zažiadala. Ale to
         všetko ma bez teba netešilo.
   </p>
   <p>
    — Nuž, povedz mi, drahá, kde si vlastne bola a ako si sa ta dostala?
   </p>
   <p>
    — Keď si včera odišiel, pozerala som z dlhej chvíle tamten obraz na stene. Je pekný,
         však? Pozri, ten, čo predstavuje jar. Vidíš, ako sa krásny gavalier nachyľuje nad utešenú
         paniu pod pomarančovým stromom? Myslela som si, či ju má tak rád ako ty mňa. Vtom vošla
         tými malými dvierkami pekná stará pani s takou milou, dobrou tvárou ku mne a spýtala sa, či
         mám rada obrazy. Povedala som jej, že zaiste, veľmi rada. Nato ma zavolala so sebou, že mi
         ukáže omnoho krajšie, ako sú v našich izbách. Myslela som, že kým prídeš, mám dosť času
         poobzerať si obrazy, i šla som s ňou. Priviedla ma krátkou chodbou pred malé vyrezávané
         dvere, i vošli sme do veľmi krásnej miestnosti. Boli tam samé drahé koberce, maľby, i
         nábytok z voňavého dreva a zo slonovej kosti. Ukázala mi takých izieb niekoľko. Bola tam
         izba na spanie s utešenou vyrezávanou posteľou s drahým, zlatom vyšívaným baldachýnom; izba
         na jedenie, na posiedku, na kúpanie, jedna krajšia ako druhá. V jednej dosť veľkej komore
         boli krásne šaty a truhličky so šperkami. Spýtala som sa jej, komu patria tie izby, iste
         kráľovnej. Pani sa usmiala a povedala, že mne, keď len budem chcieť. Porozumela som hneď,
         čo myslí, i obrátila som sa bez slova a utekala naspäť. Prišla som k dverám, ale boli
         zavreté. Darmo som ich chcela otvoriť, nedali sa. Vtedy som sa veľmi zľakla. Videla som, že
         tá vľúdna pani so mnou zle zmýšľa. Išla som k nej; sedela ticho na stolici a smiala sa mi.
         Bola to ozajstná diablica. Povedala, že i ostatné boli také divé, ale že sa jednako dali
         utíšiť. Za deň, za dva boli ani hrdličky. Lebo keď sa im nepáčili šperky, našli sa i iné
         prostriedky, ktoré ich obmäkčili. I ukázala mi ešte jednu komoru. V tej boli mrzké lavice s
         reťazami a biče a povrazy. Videla som mučiareň.
   </p>
   <p>
    Donč zosadil Kláru a skočil na rovné nohy. Tvár sa mu strašne zamračila, ale premohol sa
         a zvolal priduseným hlasom:
   </p>
   <p>
    — No, a čo urobila potom?
   </p>
   <p>
    Klára sa zasmiala ako dieťa, čo chce rozprávať šelmovský kúsok, ktorý vykonalo.
   </p>
   <p>
    — Povedala som jej, že sa ja toho nebojím. Ak ma budú nútiť urobiť niečo, čo nechcem, že
         im ujdem. Na to sa zasmiala tá milá pani a spýtala sa ako, keď neviem lietať. Povedala som,
         že ja viem lietať a vytiahla som tú malú striebornú dýku, čo si mi ty daroval, a bodla som
         sa ňou do ramena. Prešla mi hladko skrz-naskrz. Tu, hľa, — ukázala mu zaviazané rameno, keď
         vyhrnula rukáv.
   </p>
   <p>
    Donč chytil jej ruku a bozkával krvavý obväz a biele rameno pod ním, pričom mu Klára
         hladila hlavu a usmievala sa.
   </p>
   <p>
    — Nič ma to nebolí. Povedala som, že bodnutie do srdca nebolí viac ako to bodnutie,
         ktoré som si urobila. Pani sa zľakla a zaviazala mi ranu. Potom mi dala pokoj. Chvíľu sa
         dívala na mňa ako na nejaký zázrak a odišla. Zakrátko mi doniesli večeru a viac sa celú noc
         o mňa nestarali. Mala som pokoj, mohla som chodiť po izbách a robiť, čo som chcela. Iba
         teraz prišla tá milá pani a pustila ma k tebe. Veľmi som sa trápila pre teba, ty môj drahý!
   </p>
   <p>
    Donč chytil Klárine ruky a bozkal ich vrúcne. Chcel jej povedať, že, hľa, nechcela mu
         veriť, že jej hrozí nebezpečenstvo pre jej krásu a že by bolo lepšie, keby bola menej
         pekná. Ale sa zadržal, lebo veď napravila svoju chybu.
   </p>
   <p>
    — Poďme odtiaľto, — šepkala mu do ucha, keď objímala jeho hlavu.
   </p>
   <p>
    — Ideme naskutku. Našťastie kráľ mi dovolil, že môžeme odísť, ináč by nás bol dal
         prenasledovať, keby sme boli ušli.
   </p>
   <p>
    — A kto ma to dal zavrieť do tých pekných izieb? Nevieš?
   </p>
   <p>
    — Kráľ, — zašepkal Donč.
   </p>
   <p>
    Klára zašepkala: „Kráľ!“ a naraz ju prešla hrôza i zbledla, zatočila sa a bola by padla,
         keby ju Donč nebol zachytil.
   </p>
   <p>
    Položil ju na pohovku a prebral nie bez nervózneho strachu.
   </p>
   <p>
    — Bože drahý, ani na chvíľu som na to nepomyslela, v akom som nebezpečenstve. Myslela
         som len na teba.
   </p>
   <p>
    I objala ho kŕčovite a plakala úpenlivo na jeho prsiach.
   </p>
   <p>
    Neminula ani hodina, a Donč s Klárou a so svojím sprievodom bol na ceste do svojho
         hradu.
   </p>
   <p>
    Pani Barbora Kesznerová zostala niekoľko mesiacov na Vyšehrade. Pokladali ju za milenku
         pána Aubaina. Bývala v tých krásnych izbách, v ktorých strávila jednu noc i Klára. Na
         gotických dverách tých izieb okrášlených krásnymi arabeskami boli medzi listami a kvetmi
         ťažko čitateľne vyrezané slová: Gabbia ď oro.
    <sup>
     [
     <a class="footnote" href="#ftn.id2581237" name="id2581237">
      16
     </a>
     ]
    </sup>
   </p>
   <p>
    *
   </p>
   <p>
    Až po roku poslal kráľ po Donča. Potreboval ho pre vážne posolstvo do Neapola, ktoré
         vykonal na jeho najväčšiu spokojnosť, lebo vykonal pre kráľa omnoho viac, ako kráľ od neho
         žiadal. Od tých čias bol Donč veľmi často v kráľovskom hrade a konal i mnohé cesty za kráľa
         a mal účasť i v mnohých bitkách.
   </p>
   <p>
    Všetok čas, ktorý mu nechávala kráľovská služba, venoval svojim stoliciam a najmä ním
         pozakladaným mestám.
   </p>
   <p>
    V uhorskej histórii sotva sa nájde iný muž, ktorý by bol s takou vytrvalosťou a s takým
         porozumením pracoval na zveľadení kraja zvereného jeho opatere ako Donč.
   </p>
   <p>
    *
   </p>
   <p>
    Mal už vyše päťdesiat rokov, keď zasa prišiel z Avignonu medzi svojich, tentoraz na
         Likavskom zámku sa zdržujúcich milých. Zišli sa tam jeho znamenití synovia a prišli ho
         pozdraviť i jeho mnohí priatelia, a to nielen z panského stavu, ale i mešťania a sedliaci.
   </p>
   <p>
    V hrade bolo hlučno a veselo.
   </p>
   <p>
    Podvečer, slnce už zachádzalo za hory, sedel Donč s Klárou, ktorá svoju krásu zachovala
         do neskorej staroby, lebo bola zlúčená s jej dušou, na altáne vysokej veže a hľadel na kraj
         a na mnohé obce, ktoré alebo za svoje založenie, alebo za svoje zveľadenie ďakovali jemu.
   </p>
   <p>
    Dlho sedeli mlčky pri sebe a rozličné myšlienky prechádzali ich dušami. Donč napokon
         riekol:
   </p>
   <p>
    — Smutný som, hoci nemám na to príčinu. Máloktorý človek mal taký šťastlivý život ako
         ja, a jednako je duša moja zronená. Mám najkrajšiu a najlepšiu ženu, ktorej vernosť, láska
         a oddanosť je bez páru. Mám podarené deti. Moje postavenie medzi ľuďmi musí uspokojiť každú
         ctibažnosť; mám vládu a moc, ktoré som vždy podľa svojho najlepšieho vedomia použil len pre
         dobro ľudí zverených mojej starosti. Vzal som svoj podiel z pôžitkov sveta, a jednako, keď
         prezriem svoj život, tak sa mi ukazujú len samé starosti, ťažkosti a nebezpečenstvá. Musím
         povedať, že by som si nežiadal žiť ho ešte raz.
   </p>
   <p>
    — Ani so mnou nie? — spýtala sa Klára a obrátila mu nežnou rukou tvár, aby jej hľadel do
         očí.
   </p>
   <p>
    Donč chytil jej dobrú ruku a bozkal ju.
   </p>
   <p>
    — Ani s tebou nie, drahá! Práve s tebou nie! Lebo keď i za svoje najblaženejšie chvíle
         len tebe ďakujem, tak mi moja veľká láska a túžba za tebou zavinila i najtrpkejšie chvíle
         môjho života. Mnoho a mnoho som bol bez teba, a vtedy bola moja duša vždy pri tebe, plná
         tesknoty a obavy. Keby som ťa bol menej miloval, bol by som i menej trpel. Zhrešil som, keď
         som ťa sľubom púte do Jeruzalema vynútil od pána boha, a vtedy som urobil i jediný skutok v
         živote, ktorý mi svedomie neodpúšťa.
   </p>
   <p>
    Zamĺkli na chvíľu.
   </p>
   <p>
    — Pravdu máš, — povedala Klára. — Každú našu krátku radosť vykupujeme veľkými
         starosťami. I zo zdarnej, dlhej práce je krátke potešenie len koncom. I víťazstvá
         vykupujeme stratou nám drahých a zahynutím i cenných a šľachetných nepriateľov. Niet
         uspokojenia a utíšenia, len v bohu!
   </p>
   <p>
    — Zaiste by život sám pre seba, s tým, čo poskytuje, nebol hoden žitia. Naše radosti sú
         krátke a naše bolesti, ktoré pretrpíme, nemajú náhradu v blaženosti. Naše jediné
         uspokojenie nachádzame vo viere v boha; v povedomí, že zaň pracujeme, zaň trpíme, že on
         drží svoju ruku nad nami. Život bez viery v boha je nie hoden žitia!
   </p>
   <p>
    Klára prihla hlavu a skoro šeptom podotkla:
   </p>
   <p>
    — A práve v najťažšie chvíle skúšky je naša viera nie taká mocná, že by nám slúžila za
         pevnú oporu. Bolesť prevláda útechu.
   </p>
   <p>
    — Naša viera musí prenášať hory.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579558" name="ftn.id2579558">
        12
       </a>
       ]
      </sup>
      <span class="emphasis">
       <em>
        pápež Ján XXII.
       </em>
      </span>
      — (1244 — 1334) bol od roku 1316 pápežom v
               Avignone. Mal spor s cisárom Ľudovítom Bavorským, ktorého dal do kliatby. Zneužíval
               moc na hmotné a finančné účely.
     </p>
    </div>
    <div class="footnote">
     <p>
      <sup>
       [
       <a class="para" href="#id2579964" name="ftn.id2579964">
        13
       </a>
       ]
      </sup>
      <span class="emphasis">
       <em>
        Giotto di Bodone
       </em>
      </span>
      (okolo 1266 — 1337), taliansky maliar,
               ktorého dielo sa stalo významným predstupňom k renesančnému umeniu. Proti
               náboženskému asketizmu vyzdvihoval senzualizmus a realizmus.
     </p>
    </div>
    <div class="footnote">
     <p>
      <sup>
       [
       <a class="para" href="#id2504510" name="ftn.id2504510">
        14
       </a>
       ]
      </sup>
      <span class="emphasis">
       <em>
        pekná Alžbeta
       </em>
      </span>
      — ide o Alžbetu (1300 — 1380), dcéru poľského
               kráľa Vladislava Lokietka, manželku Karola Róberta.
     </p>
    </div>
    <div class="footnote">
     <p>
      <sup>
       [
       <a class="para" href="#id2580916" name="ftn.id2580916">
        15
       </a>
       ]
      </sup>
      (franc.) Vaša Výsosť, lotor zabije ženu; to je isté! Nechajte len, nech ujde.
               Ryšavá je viac hodna a nie je taká plachá.
     </p>
    </div>
    <div class="footnote">
     <p>
      <sup>
       [
       <a class="para" href="#id2581237" name="ftn.id2581237">
        16
       </a>
       ]
      </sup>
      (tal.) Zlatá klietka
     </p>
    </div>
   </div>
  </div>
 </body>
</html>
