<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2551775">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keby bol richtár ochorel, neboli by ženy zďaleka tak vykrikovali jedna na druhú, čo bude
         s ním, ako to robili pre švaližiera
    <sup>
     [
     <a class="footnote" href="#ftn.id2543693" name="id2543693">
      1
     </a>
     ]
    </sup>
    Miša Fruľa, keď sa roznieslo dedinou, že už sotva vstane na nohy. Napokon o
         richtára má sa kto starať, keby ochorel — mnohí priatelia by mu to boli z úprimného srdca
         dožičili — ale Mišo bol celej dedine na ťarchu, museli ho i so ženou chovať z domu do domu.
         A keby to aspoň nebolo vyberačné, ale ofrflal, čo mu dali, a roznášal ľudí po susedoch. A k
         tomu ešte i hyd pršal z neho. Ba že to pánboh trpí takých ľudí na svete! Opaterova Zuza
         vykrikovala, berúc vodu do šechtára z potoka, susede na druhej strane, Katre Papovie:
   </p>
   <p>
    — Veď to tak, poriadneho človeka ti čerti uchytia, ale taký vydrgan, to ti nejde.
   </p>
   <p>
    — Veru nie, — riekla Katra nazad, — a bude mu už okolo osemdesiat rokov. Veď to už ani
         pamätníka niet, keď boli švaližieri pri vojsku, ako náš Juro povedal.
   </p>
   <p>
    Ale Zuza už nestihla odpovedať; Katra zazrela, že z obloka vytrčil Ondro Opatera hlavu a
         že veľmi ňou drgal hore-dolu a vyhrážal sa päsťou. Z toho uhádla, že napomínal Zuzu, aby
         podaromnici netrepala do sveta, ale aby sa brala do roboty. Zuza pobehla so šechtárom,
         pričom sa jej krátke riasnaté sukne opálali na pevných, okrúhlych bedrách.
   </p>
   <p>
    Švaližier Mišo Fruľo býval i so svojou starou Pepou v kaštieli, a to sám v celom. Bol to
         ozaj ukrutne starý, sťa koleso zohnutý chlap, majúci i pri vysokom veku čierne husté vlasy;
         bradu si neholil nikdy, len tu i tu ju ošklbal nožnicami na strihanie oviec. Mišo by sa
         nebol vystrel, ani keby mu liter pálenky sľúbili, tak mu pohrbilo chrbtovú kosť, najskôr
         preto, lebo celý život bol zohnutý nad krosnami pri pílení dreva. On to aspoň tak vykladal.
         Ale Pepa mu pri pílení pomáhala a jednako bola rovná ani struna, no a ona sa veru tiež
         pamätala na bitku pri Hradci Králové,
    <sup>
     [
     <a class="footnote" href="#ftn.id2517232" name="id2517232">
      2
     </a>
     ]
    </sup>
    z ktorej prišiel Mišo už hotový lazár s prestreleným lakťom. Ako sa Pepa
         znôtila s Mišom, na to sa ani veľmi nepamätala, ako ani na to nie, či ich zväzok požehnal
         kňaz, či nie. Chodili spolu drevo píliť a kým boli mladí, zarobili pekné groše, takže by
         boli mohli i odložiť na staré kolená ktorýsi grajciar. I poberali sa mnoho ráz, že už začnú
         odkladať, ale keď sa im zdal život taký pustý bez trochy toho nápoja a bez kusa mäsa aspoň
         v nedeľu a na tie božie svietky. — Sťa kedy nič nemať, a veď sa už len nejako potrápime a
         pánboh nás neopustí, — tešili sa, keď Mišo naťahoval šľachu nikdy neobrezanými nechtiskami,
         držiac ju pevnými zubmi. Tak ich prikvačila staroba a Mišo už ani pri najväčšom úsilí
         nevládal poleno rozpíliť, a tak padli obci na ťarchu. Pepa by bola ešte vládala robiť, bola
         ona babsko ani zo železa, ľudia jej hádali, že nikdy neumrie, ale nebola by opustila Miša
         za nič na svete ani na chvíľku. A do roboty ju nikto nechcel vziať, keď sa Mišo všade za
         ňou tmolil, aby hneď dva hrtany napchával. Bolo napodiv, ako boli tí dvaja spolu zvyknutí,
         hoci sa i povadili, ba i pobili kedy-tedy.
   </p>
   <p>
    Saniterc Šimo Krúpa išiel dolu ulicou s čiapkou na pravom uchu, vyžúvajúc steblo slamy.
         Bolo na ňom vidieť, že sa cíti. Však bol najpoprednejšou zdravotníckou kapacitou v obci.
         Ani Drabiniačke sa veľmi nedal, o obvodnom lekárovi ani nehovoriť. Vicerichtár, vlečúc
         ťažké oje na pleci — vždy všetko požičiaval — chcel ho zastaviť, aby sa dozvedel, čo je so
         švaližierom:
   </p>
   <p>
    — Ty, Šimo, čo to chybí tomu Mišovi?
   </p>
   <p>
    Sanitercovi teraz vicerichtár naskrze neimponoval, preto len plecom drgnúc, riekol
         ledabolo:
   </p>
   <p>
    — Maláriu nemá, — a šiel ďalej.
   </p>
   <p>
    Vicerichtár zastal s ojom a myslel si, že je Šimo jednako len veľmi podkutá potvora; on
         veru vie viac ako doktor. Vari sa mu ani Drabiniačka nevyrovná.
   </p>
   <p>
    Šimo prešiel pred richtárov dom, kde ho zastavil boženík a oslovil, aby vošiel dnu. Šimo
         našiel starého Omeľu, chlapisko vysoké a hrmotné ani buk, s červenou a okrúhlou tvárou ani
         burgundia, vyskakovať v ťažkých jančiarkach
    <sup>
     [
     <a class="footnote" href="#ftn.id2522940" name="id2522940">
      3
     </a>
     ]
    </sup>
    s trojročným vnukom, sediacim mu rozkročmo na väzoch. Virgal ani dobrý kôň na
         ohromnú radosť ufúľaného pacholíka, držiaceho sa jeho ohromnných, tučných, odstávajúcich
         ucháľov.
   </p>
   <p>
    — Hoj, bol by z vás kôň, hádam lepší ako richtár, — pozdravil ho Šimo, vypľujúc slamu a
         myknúc čiapku, ani jej nesnímuc z hlavy.
   </p>
   <p>
    Omeľu pichla poznámka sanitercova a mrzelo ho ešte väčšmi, že ho našiel poskakovať s
         vnúčaťom, nedvíhalo to jeho honor. Zložil plačúce dieťa na zem a zakričal do pitvora:
   </p>
   <p>
    — Zuza, vezmi si toho fagana, — a obrátiac sa ku Šimovi, riekol hnevne: — No, čo je so
         švaližierom?
   </p>
   <p>
    — Nemá maláriu, — húdol Šimo svoje.
   </p>
   <p>
    — Ty si saniterc? Ty si len kadejaký šiflikár! Aká to choroba, že nemá maláriu? Tak čo
         mu je?
   </p>
   <p>
    Šimo, vohnaný do úzkych, odvrkol:
   </p>
   <p>
    — Nuž čo by mu bolo? Má horúčku!
   </p>
   <p>
    — Ba, kieho beťaha! To bude treba poslať po doktora! A ak nebude horúčka, zasa nám bude
         brýzgať, že ho podaromnici naháňame.
   </p>
   <p>
    — Ten má horúčku ako dom; na to môžete smelo dať hlavu.
   </p>
   <p>
    — Tak pošli po doktora, kto je na rade. Ale už. Čert posvietil i s horúčkou, zasa bude
         naháňačka, že je toho celý Mišo ani nie hoden.
   </p>
   <p>
    O dve hodiny neskoršie dr. Rosenzweig schádzal z roztrepaného drgáča pred richtárovým
         domom. Bol to malý, chudý židík s rasovo zaokrúhleným, veľkým, veľmi červeným, až do
         fialova zachádzajúcim nosom a so sieťou drobných žiliek tej istej farby na lícach. Mal na
         sebe ošúchaný dlhý zvrchník a klobúk neopísateľnej farby a podoby, pod pazuchou držal
         paličku s rúčkou zo slonovej kosti, ktorej koniec bol úplne rozstrapatený.
   </p>
   <p>
    Ako skočil z vozíka na zem, vytiahol tabatierku a ušúľal si zafajčenými prstami
         cigaretu. Vošiel s ňou k richtárovi; keď ho nenašiel doma, richtárka mu povedala, že
         saniterc ustálil u švaližiera horúčku.
   </p>
   <p>
    Rosenzweig hovoril obstojne po slovensky, ale takým spôsobom, ako keby sám zo seba robil
         posmech, že hovorí touto rečou. K tomu šušľal, lebo mu chýbalo mnoho zubov.
   </p>
   <p>
    — Môže byť, že má pravdu, lebo je sprostý, a sprostáci mávajú šťastie. Tak, so ein Vieh!
    <sup>
     [
     <a class="footnote" href="#ftn.id2523054" name="id2523054">
      4
     </a>
     ]
    </sup>
    — riekol a odišiel od richtárky bez pozdravenia.
   </p>
   <p>
    Richtárka, hľadiac za ním, pokrútila hlavou, zamrmlúc:
   </p>
   <p>
    — Taký zázrak! Iste ide žrať.
   </p>
   <p>
    A mala pravdu. Rosenzweig vošiel krčmu „revidovať“. Krčmár znal jeho spôsoby a
         privítajúc ho, postavil mu fľaštičku slivovice na stôl, ktorú vyprázdnil, kalíška
         nepoužijúc. Odišiel bez platenia a vošiel do sklepu ku Majdiške, kde vykonal ten istý
         manéver s tým rozdielom, že obchodníčke šparchal v tovare a nadával naň, že je nanič, že
         musí už raz s ňou urobiť poriadok. Ale Majdiška bola ostrá baba, ona sa ho nezľakla a
         odvrávala mu smelo, a keď odchádzal bez platenia, zvolala naňho, aby jej zaplatil za nápoj.
         Rosenzweig jej odvrkol, že keď pôjde naspäť, zastaví sa. Sklepníčka, hľadiac za ním,
         zvolala; — Ožraté laganisko! — na čo Rosenzweig, frungajúc palicou, len zammrmlal svoje: —
         So ein Vieh! — a šiel teraz už rovno do kaštieľa k švaližierovi, neodpovedajúc cestou
         nikomu na pozdrav.
   </p>
   <p>
    Vo dverách útulku švaližiera sa zišiel s Romanom Gálom, farárom, idúcim so sviatosťou
         posledného pomazania ku chorému Mišovi. Kaštieľ, v ktorom býval Fruľo, bol pohorenisko
         peknej budovy, z ktorej trčalo len niekoľko zrúcanín, už trávou a krovím zarastených; medzi
         nimi na jedinom mieste spomedzi dosák, škridlíc, šúpov slamy, kúskov plechu a térovej
         lepenky čudne vyčnievala zahrdzavená železná rúra, z ktorej sa tenuškým prúdikom dymilo. Už
         podľa dymu sa dalo súdiť, že sa pri tom ohni nevyvárajú veľké trakty. Z kaštieľa stála len
         pevne klenutá dvorana, nad jedným kútom ktorej sa nachádzala tá znáška rozličných krídel
         strechy. Dvere, pred ktorými sa zišiel kňaz s lekárom, boli vysoké, dvojité a bolo na nich
         vidieť ešte pozostatky rezby a pozlátky. Kňaz bol strednej, skôr nízkej postavy, veľmi
         chudý, reverenda len tak visela na ňom. Tvár jeho bola bledá ani vápno, veľký nos a oči
         tvorili temer celú; hlava bola krytá riedkymi šedinami, ako keby mal osemdesiat rokov, a
         nemal ani päťdesiat.
   </p>
   <p>
    Gál od detstva hltal knihy; index librorum prohibitorum mu nevyrazil z rúk ani jednu.
         Boli časy, keď bol presvedčeným materialistom, ale to trvalo krátko a obrátil sa zas k
         smerom, nekladúcim ľudskému umu okovy biednej telesnej ústrojnosti. Podľa svojho náhľadu
         bol dobrým kresťanom a zlým katolíkom. Trpel na ťažkú srdcovú chybu. Tento planý ústroj
         stále pracoval v ňom takým neriadnym ruchom, že mal pocit, že každý úder jeho môže byť
         posledný; a preto bol prichystaný každú chvíľu na konečný odchod, stojac od rokov zoči-voči
         smrti, ktorej sa nebál, lebo bol presvedčený, že po rozluke s telom sa duša jeho spojí s
         večným duchom sveta.
   </p>
   <p>
    Rosenzweiga poznal a pokladal ho nielen telesne, ale i duševne za typického žida,
         ktorého úzkemu duchu zodpovedal cynický materializmus, ako keby bol preňho stvorený. Vedel,
         že je nie prázdnym človekom, vedel, že čítal mnoho, pravda, skoro samých súvercov. Vodilo
         sa mu zle, lebo bol darebák, a preto, keď mu často chýbalo i najpotrebnejšie, bol marxistom
         a nenávidel „kapitalistov“. Prisahal na Franca
    <sup>
     [
     <a class="footnote" href="#ftn.id2523188" name="id2523188">
      5
     </a>
     ]
    </sup>
    a Shawa,
    <sup>
     [
     <a class="footnote" href="#ftn.id2523201" name="id2523201">
      6
     </a>
     ]
    </sup>
    obracajúcich od vekov ustálené pravdy naruby, čo Gál pokladal za veľmi lacný
         spôsob vplývania na nemysliacich ľudí. Nenávidel Rosenzweiga, a keby bol mal na to moc, bol
         by ho dal nemilosrdne spáliť. Lekárovi bol kňaz tiež „so ein Vieh“, pokladal ho za
         premršteného blázna a robil z neho pri každej príležitosti posmech.
   </p>
   <p>
    Keď sa teraz stretli predo dvermi kaštieľa, otvoril ich lekár a ukázal palicou dovnútra.
   </p>
   <p>
    — Nech sa páči, — riekol posmešne.
   </p>
   <p>
    Gál vošiel do veľkej, úplne orýpanej siene, v ktorej len tu i tu trčala z dlážky
         prehnitá doska. V jednom jej kúte bol z dosák, povytrhávaných z dlážky, urobený cárok, na
         ktorom boli nízke dvercia. Bolo poznať, že dymiaca sa rúra a pokrytá čiastka zodpovedali
         ohradenému miestu, a tak si bieda postavila svoj stánok na niekdajšom mieste prepychu a
         skvostu.
   </p>
   <p>
    V dvorane bol nepríjemný zápach, ktorý ani to nepremohlo, že boli všetky obloky na nej
         povybíjané. Kňaza zarazil ťažký vzduch, že musel hlboko vydychovať; a keď otvoril dvere
         ohrady, udrel odtiaľ strašný zápach nečistej chudoby, takže sa potočil a začalo mu obracať
         žalúdok a stavať dych.
   </p>
   <p>
    S napätím celej energie premohol búrenie sa svojho slabého ústroja a vošiel s pozdravom
         „Pochválen Pán Ježiš Kristus“ ku chorému, z loža ktorého sa mrákavou zdvihli blchy a muchy,
         keď pristúpil k nemu.
   </p>
   <p>
    Lekár zastal predo dvermi cárku, videl oblaky hmyzu a pocítil nevypovedateľne hnusný
         pach, ktorý sa mu tisol do nosa, a obrátiac sa, šiel von zo siene, odpľúvajúc a nadávajúc.
         Ani len nepomyslel na to, že by chorého pozrel. Šúľajúc cigaretu, rozhodol sa, že povie že
         má horúčku, už i preto, aby richtárovi a dedinčanom narobil daromných ťažkostí a nahnal
         strachu, čím sa im i vypomstí, že ho pre takého žobráka preháňajú. Mrzelo ho trochu, že má
         dať sanitercovi za pravdu, ale nahliadol, že je múdrejšie ustáliť horúčku, ktorá možno je i
         tu, ako ju tajiť. Švaližiera jednako dnes-zajtra vezmú čerti, a tak bude vôbec celej
         komédii koniec a nikto nebude môcť konštatovať, čo tu bolo. Ak by však jednako bol mal
         horúčku a pochoreli by aj iní, tak veď ju on ustálil a porobil potrebné poriadky.
   </p>
   <p>
    Medzitým kňaz konal svoju úlohu vzbudiť v zverskom človeku vedomie, že okrem hliny, z
         ktorej pozostáva jeho telo, je v ňom i niečo také, čo sa jeho smrťou nerozpadne na atómy,
         ale bude žiť večne. Videl na strašne biednom, nečistom brlohu krajne nečistého, ani zviera
         pozarastaného chlapa, z ktorého úst vychádzajúci výdych ho pripravoval temer o vedomie a
         zapríčiňoval mu zúfalé nervové trhanie v hlave; a jednako on, slabušký človek, so smrťou v
         prsiach, vedel vzbudiť aspoň iskričku akéhosi vyššieho tušenia v človeku, celý život len
         zverskými pudmi poháňanom. V tej mase, ani nie blata, ale špiny, sa ozvalo hoci len slabým
         hmlistým zábleskom akési podivné, uspokojujúce cítenie, že v ukrutnej biede pretrápeným
         životom je jeho jestvovanie nie skončené, že čaká ešte niečo, čo mu poslúži ako náhrada za
         jeho biedne zemské plahočenie.
   </p>
   <p>
    Roman Gál, pomodliac sa nad úbohým, odišiel s ostatkom síl, ktoré mu ešte ostávali.
         Predo dvermi sa zišiel s lekárom a kývnuc mu smutne hlavou, vliekol sa umdletým krokom,
         postávajúc a ťažko vydychujúc, na svoju faru.
   </p>
   <p>
    Lekár sa zasmial.
   </p>
   <p>
    — No, potreboval to? A čo tomu žobrákovi pomohol svojím hókusom-pókusom? Či si ten za to
         kúpi niečo? Je taký ani mŕtvola. So ein Vieh!
   </p>
   <p>
    Vošiel do siene a zakričal:
   </p>
   <p>
    — Pepa, čo je s Mišom?
   </p>
   <p>
    Pepa vyšla do dverí ohrady a odvrkla mu:
   </p>
   <p>
    — Chorý je, mohli by ho pozrieť.
   </p>
   <p>
    — Pravda, aby ma hmyz zožral a smrad zadusil! Má horúčku?
   </p>
   <p>
    — Čože ja viem, čo mu je.
   </p>
   <p>
    — Daj mu mokré handry. Chceš nejakú medicínu?
   </p>
   <p>
    — A ako mu dajú medicínu, keď nevedia, čo mu je?
   </p>
   <p>
    — Ty si hlúpa! Keby lekári len vtedy pripravovali medicíny, keď vedia, čo chorému chybí,
         apatekári by hladom pomreli. Tak dostaneš liter slivovice. Ale i Mišovi daj z nej!
   </p>
   <p>
    I odišiel.
   </p>
   <p>
    Mal ešte jednu stanicu, kde chodieval. Učiteľ Florián Doliak vždy pokladal za svoju
         povinnosť počastovať lekára slivovicou, keď ho navštívil. Rosenzweig sa díval Floriánovi do
         duše a vedel, že to nerobil jemu kvôli, ale preto, aby sa i jemu ušiel jeden-druhý
         kalištek. Pán učiteľ si totiž rád vypil, ale uspokojiť túto svoju túžbu len ťažko a
         zriedkakedy mohol, lebo jeho žena a dcéra dávali naňho veľký pozor. Poznali na ňom, čo i
         len kvapku liehoviny vypil, a potom mal čo počúvať. Ale keď prišiel lekár, musel dať
         doniesť dve-tri deci, no a musel s hosťom i vypiť jeden alebo dva kalíšky. Rosenzweig bol
         oddávna jeho domácim lekárom. Pravda, jeho práca zodpovedala jeho pláci, nuž ale jednako
         len hral zástoj lekára, a to je hlavná vec pri ochorení.
   </p>
   <p>
    Florián Doliak bol šumný, urastený, počerný chlapík a mal veľmi pekný hlas. Ináč každý
         by bol s ním robil, čo by bol chcel, keby ho žena a dcéra neboli držali v istých koľajach.
         Jeho žena bola chudá, špatná, pyskatá baba, ale neústupná a prísna ako čert. (Tak hovoril
         pán učiteľ.) A čosi z tej neústupnosti mala i Darina, jeho dcéra, ktorá sa postavou a
         tvárou naňho udala.
   </p>
   <p>
    Nad slivovicou zviedli lekár a učiteľ zakaždým boj. Učiteľ by bol býval spokojný, keby
         bol dostal svoju polovičku, ale lekár bol taký náročný, že na viac ráz, s výnimkou jedného
         pohárika, vypil sám celú slivovicu. Pochytil prosto fľašku a nalieval z nej len sebe, kým
         ju nevyprázdnil. Čo sa učiteľ navymýšľal fígľov, aby okrem prvého ešte aspoň jeden-dva
         kalíšky vybojoval. A s akým smutným zriekaním hľadel na fľaštičku, keď ju Rosenzweig dostal
         do svojej moci.
   </p>
   <p>
    — Pán doktor, medzi deťmi má Števo Kuriš zapálené oči; možno je to trachóm; bolo by
         dobre, keby ste ho pozreli, — zvolal nádejne, že lekár vojde do triedy, aby preskúmal
         chlapca.
   </p>
   <p>
    — Pošlite ho sem, — vyparíroval Rosenzweig.
   </p>
   <p>
    Učiteľ ešte úfal, že pred chlapcom azda nebude piť lekár sám, vybehol a zvolal vo
         dverách triedy:
   </p>
   <p>
    — Kuriš, poď chytro sem do izby, — a utekal naspäť. Keď vošiel k lekárovi, videl, že
         fľaštička, v ktorej bolo ešte za dva deci, je úplne prázdna. Vytiahol obrvy dohora, zatým
         zvraštil čelo a hodil s odriekaním rukou.
   </p>
   <p>
    — S tým si nedáš rady, — zamrmlal.
   </p>
   <p>
    Lekár nečistými, zafajčenými prstami prekrúcal hodne nešikovne chlapcovi viečka, takže
         začal plakať, načo ho odhodil a povedal:
   </p>
   <p>
    — Choď do pekla, nechybí ti nič. So ein Vieh!
   </p>
   <p>
    — Nuž nemá trachóm?
   </p>
   <p>
    — Nemá, — odvrkol lekár a krútil si cigaretu.
   </p>
   <p>
    — Hneď som si myslel, že to nebude trachóm, lebo sa mu oči len včera zapálili, keď mu
         brat hodil piesku do nich.
   </p>
   <p>
    Rosenzweig pozrel svojimi vygúlenými, zažltnutými očami na učiteľa, pomysliac si: „No,
         poznám tvoje kunšty!“
   </p>
   <p>
    — Ale, pán učiteľ, v dedine máte týfus. Nesmiete z potoka vodu na nič upotrebiť, lebo tá
         sviňa Pepa iste bude v potoku všetko umývať a prať, darmo jej to zakazujem.
   </p>
   <p>
    — Je to ozaj týfus?
   </p>
   <p>
    — Celkom iste, a to všetkými pomôckami lekárskej vedy ustálený. Môžete sa na to
         spoľahnúť. Z potoka vody neberte na nič, lebo zle pochodíte. Punktum!
   </p>
   <p>
    Vložil si klobúk v izbe na hlavu a vyšiel von.
   </p>
   <p>
    — Porúčam sa!
   </p>
   <p>
    Učiteľ vyšiel za ním a díval sa, kde ide. Šiel k richtárovi. Keď kráčal popred Majdišku,
         vyskočila zo sklepa a chytila ho za rukáv. Učiteľ videl, že jej Rosenzweig platil, a zatým
         išiel ďalej.
   </p>
   <p>
    O pol hodiny neskoršie vrieskal boženík po dedine, že neslobodno z potoka vody na nič
         upotrebiť, lebo švaližier má týfus alebo horúčku, chorobu ukrutne chytľavú. Dedinčania
         nedali na vyhlášku nič a brali vodu z potoka ďalej.
   </p>
   <p>
    Tentoraz sa jednako horúčka nerozšírila po obci. Možno i preto nie, lebo Mišo Fruľo už v
         noci umrel.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2543693" name="ftn.id2543693">
        1
       </a>
       ]
      </sup>
      <span class="emphasis">
       <em>
        švaližier,
       </em>
      </span>
      (z fr.) príslušník niekdajšej ľahkej jazdy,
               ozbrojený šabľou, pištoľami a karabínou. V rakúskej armáde zrušili tento útvar v
               druhej polovici minulého storočia a zaradili ho medzi ulánov a dragúnov.
     </p>
    </div>
    <div class="footnote">
     <p>
      <sup>
       [
       <a class="para" href="#id2517232" name="ftn.id2517232">
        2
       </a>
       ]
      </sup>
      <span class="emphasis">
       <em>
        Hradec Králové,
       </em>
      </span>
      mesto v severovýchodných Čechách, pri ktorom
               utrpeli začiatkom júla l866 rakúske vojská porážku od pruskej armády.
     </p>
    </div>
    <div class="footnote">
     <p>
      <sup>
       [
       <a class="para" href="#id2522940" name="ftn.id2522940">
        3
       </a>
       ]
      </sup>
      <span class="emphasis">
       <em>
        jančiarky,
       </em>
      </span>
      niekdajšia mužská vyššia kožená obuv, ktorá sa
               zapínala alebo šnurovala naboku
     </p>
    </div>
    <div class="footnote">
     <p>
      <sup>
       [
       <a class="para" href="#id2523054" name="ftn.id2523054">
        4
       </a>
       ]
      </sup>
      <span class="emphasis">
       <em>
        so ein Vieh,
       </em>
      </span>
      (nem.) také hovädo
     </p>
    </div>
    <div class="footnote">
     <p>
      <sup>
       [
       <a class="para" href="#id2523188" name="ftn.id2523188">
        5
       </a>
       ]
      </sup>
      <span class="emphasis">
       <em>
        France,
       </em>
      </span>
      Anatole vlastným menom Jacques Anatole Thibault (1844
               — 1924), známy francúzsky spisovateľ
     </p>
    </div>
    <div class="footnote">
     <p>
      <sup>
       [
       <a class="para" href="#id2523201" name="ftn.id2523201">
        6
       </a>
       ]
      </sup>
      <span class="emphasis">
       <em>
        Shaw,
       </em>
      </span>
      George Bernard (1856 — 1950), známy anglický pokrokový
               dramatik a spisovateľ
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506465">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na druhé ráno sa Darina včasráno zobudila vo svojej izbičke, keď jej májové slnce cez
         batistové záclony rovno do očí zasvietilo. Požmurkala, zívla a pošuchala si svoje hnedé
         zvodné oči prštekmi ako malé dieťa, vystrela sa a napnúc okrúhle ramienka, pohladila si ich
         nie bez potešenia nad ich peknou formou a hladkosťou. Zrazu sa hlasito zasmiala a zadupkala
         nôžkami pod prikrývkou. Bolo sa jej prisnilo, že bola pri nej tetka Julka, vyobliekaná za
         bohyňu Minervu
    <sup>
     [
     <a class="footnote" href="#ftn.id2506489" name="id2506489">
      7
     </a>
     ]
    </sup>
    so štítom, pancierom a s prilbou na hlave, a že jej povedala, hroziac jej
         prstom, aby dnes neprali v potoku v dedine na obvyklom mieste, ale aby vyšli s bielizňou
         hore pod háj vyše dediny ku prielazu.
   </p>
   <p>
    — Nuž tetka Julka ako Minerva, — smiala sa Darina znova a vyskočila z postele. — No, to
         jej musím povedať.
   </p>
   <p>
    I hádzala chytro šaty na seba.
   </p>
   <p>
    Slnce strieľalo svojimi lúčmi do Darininej izby, ktorej sa ona tak tešila. A mala sa
         prečo, veď to bola všetko jej práca. Za výšivky, ktoré porobila, kúpila si nábytok a
         koberce a zariadila si celú, najmä farebne, ako to videla na jednom obrázku vo vianočnom
         čísle „Illustration“.
    <sup>
     [
     <a class="footnote" href="#ftn.id2506530" name="id2506530">
      8
     </a>
     ]
    </sup>
    Pravda, jej nábytok nebol taký prepychový, ako bol vyobrazený v časopise, ale
         jednako sú farby hlavnou vecou, a preto bol jej kútik taký útulný a robil na každého
         prekvapujúco dobrý dojem. Darina bola vôbec rozumné dievča; pravda, ani zďaleka nie také
         rozumné, ako si to ona o sebe namýšľala, ale mala rozumu dosť. Bola pekná a milá, k čomu
         jej veľmi pomáhali čarovné oči, vediace tak podivne, zvodne hľadieť najmä na mužských,
         ktorí sa jej pozdávali. Držala sa za najmúdrejšiu v dedine (okrem pána farára) nielen
         preto, lebo s dobrým prospechom skončila meštiansku školu, ale hlavne preto, lebo prečítala
         hodne najrozličnejších románov, z ktorých sa naučila život tak poznať, ako najťažší z
         filozofov. Naučila sa šiť a vyšívať, do čoho mala rozhodne vlohy, a tak robila krásne veci,
         za ktoré jej dobre platili. Myslela si, že niet človeka široko-ďaleko, ktorý by jej mohol
         imponovať, lebo dedinčania úctivo a s rešpektom zaobchádzali s ňou a v okresnom meste tiež
         každý vľúdne obcoval s ňou, keďže robila na každého taký milý dojem, že sa iste obzrel za
         ňou, keď odchádzala. Tak sa držala ako nejaké veľkopanské dieťa, bola do istej miery
         rozmaznaná a očakávala celkom iste, že ju čaká v živote samé pohodlie a prepych. Pritom sa
         jednako neštítila práce, lebo majúc vycibrený vkus, potrebovala peniaze na ukojenie svojich
         chúťok, a ony jej predbežne z neba nepadali.
   </p>
   <p>
    Dnes prali u učiteľov, čoho sa Darina mala činne účastniť. Pomáhali jej slúžka Verona,
         silné, urastené dievčatisko, a Ťapáčka, ich stará práčka. Iný raz plákavali háby v potoku,
         tečúcom dolu dedinou, za školskou záhradou, teraz, keď to bolo zakázané, museli ísť s nimi
         vyše dediny, lebo kaštieľ stál na samom vyšnom konci.
   </p>
   <p>
    Príkaz tetky Julky vo sne bol celkom rozumný, len vrodená vzdorovitosť nutkala Darinu,
         aby mu odporovala. Prielaz bol hodne ďaleko od dediny, mohli ísť so šatami i bližšie, ale
         keď si pomyslela, ako je tam krásne, rozhodla sa, že jednako pôjdu až ta. Deň bol utešený a
         hoci nebolo obláčika na nebi, nebolo sparno. Tak môžu si zaolovrantovať i trochu oddýchnuť
         pri priehlbine, obrúbenej smrekmi. Poslala Ťapáčku do Rázvorov požičať ručný vozík a okolo
         tretej popoludní odišli s bielizňou ku prielazu. Vozík ťahali Verona a Ťapáčka a Darina sa
         viac opierala oň, ako by ho bola tisla. Pani učiteľka nepomáhala pri bielizni. Ona bola
         slabá, vždy jej niečo chýbalo, preto ona pri každej práci robila viac len jej jazykovú
         čiastku, ako by bola skutočne niečo robila. Trochu uznojené prišli ku prielazu, kde bola
         tôňa. Kríčím obrúbený potok milo žblnkotal a okolo neho na strmých skalnatých brehoch
         smreky tak príjemne voňali, že bola radosť žiť. Verona mimovoľne zaujúkala, keď prišli ku
         temnozelenej priehlbni.
   </p>
   <p>
    — Čože vrieskaš, čo, ty šialenica, azda dávaš frajerovi znamenie, že si tu, či čo? —
         naskočila na ňu Ťapáčka.
   </p>
   <p>
    — Počujte, Ťapáčka, ani vy ste neboli lepšia, keď ste mali toľko rokov ako ja, no!
         Pravdaže, tu neďaleko Jožo Krúpovie kosí trávu. Nečujete ho kuť kosu?
   </p>
   <p>
    Darina, oblečená tiež len v ľahkej blúzočke a krátkej suknici, zdala sa so svojou
         štíhlou, ohybnou postavou, s pnúcimi sa ňadrami a bosá po kolená ani horská víla.
   </p>
   <p>
    Pri takých okolnostiach pokladali plákanie šiat viac za hračku ako za prácu, pri ktorej
         veselo klebetili o dedinských udalostiach.
   </p>
   <p>
    Z krovia nenazdajky vystúpil pred nich vysoký, silný mladý mužský, vyobliekaný po
         rybársky. Mal vysoké gumené čižmy, ľahkú farbistú košeľu a starý široký slameniak, obtočený
         udicami; na ľavom boku mu visel rybársky košík a v ruke držal dlhú svižkú udicu.
   </p>
   <p>
    — Kdeže ste sa vy, veštice, tu vzali s vašou bielizňou? — skričal na ženské mladý
         mužský. Hovoril hlasom, ako keď deti strašíme, veľmi hlasno a posmešne. — Nemohli ste inde
         plákať, musíte na najlepšom mieste ryby plašiť? A viete, že vás za to pokuta neminie, keď
         tu svojimi babrotinami a mydlinami trávite ryby? Utekajte odtiaľto!
   </p>
   <p>
    Darina sa bola za svoj úbor pri príchode mladého muža zahanbila. Aby jej nevidel aspoň
         holé nohy, skočila za košík na bielizeň. Ale keď sa tak — ako sa jej zdalo, bezohľadne —
         osopil na ne, zabudla na hanblivosť a predskočila pred neho:
   </p>
   <p>
    — A kto ste vy, že sa opovažujete takto s nami hovoriť? Iste nie dobre vychovaný človek!
   </p>
   <p>
    Mladý mužský sa zasmial.
   </p>
   <p>
    — To je celkom vedľajšia vec, kto som a ako som vychovaný; hlavné je, že vás upozorňujem
         na priestupok, a to môže urobiť hocikto, bez ohľadu na výchovu. Potoky znečisťovať
         neslobodno. Ak neveríte, poučí vás o tom obecný úrad.
   </p>
   <p>
    Verona skričala:
   </p>
   <p>
    — Juj, veď je to nový notár z Dubovej!
   </p>
   <p>
    — Slečinka, dajte si s ním pokoj, to je nebezpečný človek. Ten sa s každým pobije, —
         upozorňovala ustrašená a svetaskúsená Ťapáčka.
   </p>
   <p>
    — Tak, to je on, ten strašný človek! — zvolala Darina, zaťala malé päste a vystrúc sa,
         hľadela naňho vyzývavo. — Nebojím sa ho, a just neposlúchnem, keby mal i pravdu!
   </p>
   <p>
    Mladý mužský sa usmial trochu pohrdlivo jedným kútikom úst.
   </p>
   <p>
    — Nuž nebojí sa ma tá slečna? A kto je tá slečna, čo sa toho strašného notára nebojí? —
         pýtal sa, urobiac klobúkom hlbokú poklonu. — Veľkomožné a osvietené slečny nebehajú po
         potokoch polonahé a neplašia ryby bielizňou. Bude azda mlynárova dcéra, ako tá v pesničke
         „A ja som z Trhanovej, hej, mlynárova dcéra,“ — zaspieval príjemným hlasom.
   </p>
   <p>
    — Jój, — skričala zasa Verona, — veď je to dcéra nášho pána učiteľa! Ak ešte len slovo
         poviete, zachytím vás touto mokrou plachtou.
   </p>
   <p>
    — Á, tak! To je krásna Darina! Haj-haj, počul som už o nej. Veru majú ľudia pravdu.
   </p>
   <p>
    Darina stála zapálená, ani krvou zaliata. Nevedela, čo má odpovedať. Jej namyslená
         istota ju celkom opustila i začala plakať; obyčajná to pomoc žien, keď nevedia, čo povedať.
   </p>
   <p>
    — Nuž, hneváte sa? — pýtal sa mladý mužský takým mäkkým a lichotivým hlasom, že Darine
         naraz všetok hnev prešiel.
   </p>
   <p>
    Pravda, nebola by to ukázala, a keby ju bol niekto na kusy posekal.
   </p>
   <p>
    — No, nedbám, už si len operte vaše hábky. Keby ste i odišli teraz, ryby ste už beztak
         rozplašili. Zbohom!
   </p>
   <p>
    I odišiel dlhými krokmi.
   </p>
   <p>
    Či ho teraz Verona a Ťapáčka vzali do výrobku! Sotva bol mesiac na svojom terajšom
         mieste, a už vedeli o ňom, že chodí po krčmách, že sa pre dievčatá s mládencami bije, že
         ľudí ukrutne prenasleduje, ba že vraj i peniaze požičiava na úžerné úroky. Aspoň Kabáňovi
         požičal, to je isté.
   </p>
   <p>
    Darina bola taká vzrušená, že len jedným uchom počúvala klebetnice; bielizeň jej tiež
         len padala z rúk. Veď ako surovo sa oboril na ne, a zatým to bezohľadné lichotenie! Čože si
         on myslí, kto je ona? Pomyslela si na svoje zásluhy, sama si kúpila izbičku a minule či sa
         grófka z Borového vyše pol hodiny nezhovárala s ňou na ulici? I do kaštieľa ju pozvala, aby
         obzerala jej výšivky. A župan ju tiež vzal na auto, keď išla pešo domov, a veľmi úctivo sa
         s ňou bol zhováral, možno až priúctivo. (Ten starý zbojník!) A teraz takýto niktoš čo sa
         neodváži! Ale ju jednako mrzelo, že necítila taký hnev proti nemu, ako by si to zaslúžil.
         Prišlo jej na um, aký je to len pekný chlap, aké má isté pohyby a vystúpenie. Veru nezdá sa
         ako dedinský notár. Iste bol vojakom za vojny, a bez otázky dôstojníkom. Všetko sa to v jej
         hlávke skudlilo a celkom nevedela, čo si o ňom myslieť a ako sa k nemu prípadne správať.
   </p>
   <p>
    Zobrali bielizeň a šli bez olovrantu domov. Akosi všetkým vôľa odišla vysedávať na tom —
         ako sa im teraz zdalo — nepríjemnom mieste. Ťapáčka a Verona cestou vyhrýzali chlieb so
         syrom a Darina ticho kráčala popri vozíku, keď sa bola obula.
   </p>
   <p>
    Doma našla matku čistiť hŕbku lipňov a pstruhov.
   </p>
   <p>
    — Bol tu nový notár a doniesol nám ryby. Veľmi milý, veselý človek; takého tu ešte
         nebolo. A aké má len figliarske oči! — vykladala matka chytro pocvičeným jazykom.
   </p>
   <p>
    Darina skríkla:
   </p>
   <p>
    — A vy ste tie ryby od toho človeka prijali?
   </p>
   <p>
    — Nuž a prečože nie, veď… — odporovala matka.
   </p>
   <p>
    — Veď! Nadal nám čo do nás vošlo.
   </p>
   <p>
    I začali všetky tri naraz vykladať, ako ich prepadol, ako nejaký zbojník, takže sa
         učiteľke až hlava točila a nevediac prísť k slovu, len ústami habkala.
   </p>
   <p>
    — Pošlite mu tie ryby naspäť, ja sa ich nedotknem. A ty a otec, ak máte trochu cti v
         tele, tiež nie! — kričala Darina.
   </p>
   <p>
    — A veru nemám pilnejšej práce. Teraz, keď som ich už očistila. Teraz už viem, prečo
         povedal, že ich doniesol na merné. A vám tiež rebrá nepolámal tými pár slovami. Keby bol
         vedel, kto si, nebol by tak hovoril. Hľa, ako skrotol, keď sa dozvedel, že si učiteľova
         dcéra.
   </p>
   <p>
    — Dobre, ja vám nerozkážem, ale ja sa tých rýb nedotknem. Veď by sa mi na blen obrátili
         v ústach.
   </p>
   <p>
    S tým Darina odišla a dokončila prácu s bielizňou.
   </p>
   <p>
    Ryby prišli už na večeru na stôl. Darina ryby rada jedla. Chvíľku hľadela na ne s
         opovrhnutím, zdali sa akosi veľmi vábne na miske. Napokon bola múdrejšia, aby seba
         pokutovala pre trochu posmechu zo strany rodičov, a dala sa tiež do nich. Nuž nič sa jej
         nestalo.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506489" name="ftn.id2506489">
        7
       </a>
       ]
      </sup>
      <span class="emphasis">
       <em>
        Minerva,
       </em>
      </span>
      rímska bohyňa vedy a umenia
     </p>
    </div>
    <div class="footnote">
     <p>
      <sup>
       [
       <a class="para" href="#id2506530" name="ftn.id2506530">
        8
       </a>
       ]
      </sup>
      <span class="emphasis">
       <em>
        „Illustration“,
       </em>
      </span>
      L’Illustration, francúzsky ilustrovaný
               týždenník sledujúci bežný verejný život. Začal vychádzať v Paríži r. 1843.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506945">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Gersona Prusa z Vysokého nikto nemal rád za suseda. Bol to chlap ako hora, pozoru ani
         jastrab; čo zachcel, to vykonal, či po dobrom, či po zlom, nezľaknúc sa ani väzenia. Zdedil
         najkrajší majetok v obci a zveľaďoval ho, že bol bez odporu najzámožnejším človekom dediny.
         Mal dvadsaťosem rokov, keď si vzal za ženu Cilku Kratoňovú, chudobné, ale veľmi pekné a
         zdravé dievča. Rok po sobáši sa mu narodil chlapec Martin a Prus odišiel do Ameriky. Za
         príčinu odchodu udával, že keby ostal taký mladý doma, naplodil by detísk bez poriadku, a
         ony by mu rozďobali majetok ako straky. Myslel, že zostane niekoľko rokov za morom a že
         donesie hodne dolárov. Ale nevrátil sa nikdy, lebo zarábajúc dobre, ľutoval opustiť miesto
         „bossa“, ktoré zaujímal v jednej železolejárni v Clevelande.
    <sup>
     [
     <a class="footnote" href="#ftn.id2506990" name="id2506990">
      9
     </a>
     ]
    </sup>
    Tam ho našiel i koniec svetovej vojny, a vtedy násilného chlapa prestrelil
         policajný agent pri vzbure, keď sa hnal proti nemu so železným drúkom. Vdova dostala po ňom
         peknú sumu poistného, vo vtedajších československých korunách státisíce, i potešila sa
         chytro nad jeho stratou, keď sa vlastne ani nemala nad čím potešovať. Prus cez dlhé roky
         posielal statočne peniaze domov, a tak dobre gazdujúc Cilka nielen prikupovala zeme, ale i
         Martina dala vychovať po pansky.
   </p>
   <p>
    Chlapec bol druhoročným právnikom, keď vypukla svetová vojna, ktorá ho tiež strhla do
         svojho víru. Silného šuhaja vzali hneď pri prvej odobierke, zakrátko bol poručíkom, a jeho
         nepokojná povaha ho hnala do vojenských podujatí, ktoré mu doniesli mnoho vyznamenaní. Učil
         sa, čítal mnoho a s veľkou záľubou cvičil i svoje telo. Pri vstúpení do vojska bol
         maďarónom, čím ho bola urobila škola. Matke to nebolo milé, ale, hoci múdra osoba, nemohla
         syna presvedčiť, že chodí po nepravých cestách. Vo vojne videl surové a nespravodlivé
         zaobchádzanie so slovenskými mládencami, zišiel sa s niektorými prostorekými Slovanmi a
         prečítal i ktorúsi slovenskú knižku, a maďarónstvo spadlo z neho ani suchá škrupina z
         orecha, takže sa mu zdalo, že vlastne vždy bol uvedomelým Slovákom.
   </p>
   <p>
    Po vojne mal už dvadsaťpäť rokov, i nechcelo sa mu ísť naspäť do školy. Mal na to dve
         príčiny. Jedna bola, že ho vábil život svojou prácou. Druhá bola udalosť, ktorá sa mu bola
         prihodila ako právnikovi v Prešporku a odobrala mu vôľu ísť zas medzi kolegov.
   </p>
   <p>
    Pri schôdzke jedného právnického krúžku bol v debate zahriakol kolegu, skákajúceho mu do
         reči, výkrikom „Čuš, šteňa!“ (Hallgas, kölyök!), na čo ho ten udrel po tvári. Prus zdvihol
         ruku, že ho zrazí na zem, keď zazrel pred sebou od ľaku bledú tvár trasúceho sa chlapca,
         ktorý prosebne dvíhal ruky, aby mu neublížil. Bolo to šťúple, slabé chlápä, ktoré ho v
         nervóznom prenáhlení bolo udrelo. Prus bol taký silný mužský ako jeho otec a zdedil i jeho
         prudkú, násilnú povahu. Lenže jeho životné ciele neboli sebecké, vzdelávaním, vplyvom
         matky, mnohým čítaním sa prebil k úplne opačnému chápaniu životných úloh. Keď videl pred
         sebou trasúceho sa neboráka, zvolal: „Bež, ty sirota!“ a pokladal tým vec za odbavenú. No
         nie tak väčšina jeho druhov. Dvaja hneď vstali od stola s poznámkou, že v spoločnosti pána,
         ktorý chladnokrvne vstrčí zaucho do vrecka, nesedia. Okrem dvoch sa pridali k nim všetci,
         ani jeden nechcejúc byť horším gavalierom, ako boli dvaja džentríci. Žiadali, aby biedneho
         Bukóva vyzval na súboj, o čom Prus a dvaja Bedovci nechceli ani počuť. Bukó ho odprosil za
         prenáhlený skutok a aby sa s ním bil, zdalo sa Prusovi a dvom Bedovcom pokusom skaličenia
         nevinného, temer bezbranného človeka, lebo Prus zaobchádzal prvotriedne s každou zbraňou.
         Keď hádka trvala dlhšie, Prus stratil trpezlivosť a nadal celej spoločnosti asi dvadsiatich
         mladých ľudí do beťárov, naničhodníkov a prázdnych bucharónov,
    <sup>
     [
     <a class="footnote" href="#ftn.id2507096" name="id2507096">
      10
     </a>
     ]
    </sup>
    ponúkajúc im, že so všetkými sa bude biť so zbraňou, aká sa komu bude ľúbiť.
         Gavalieri s výhovorkou, že má nevybavenú rytiersku aféru, odmietali jeho vyzvanie a
         zažalovali ho pre urážku na cti pri súde.
   </p>
   <p>
    Všetky tieto hračky rozmetala vojna a mládenci z najväčšej čiastky museli nastúpiť
         vojenskú službu. Ale Prusovi dôkladne pokazili chuť obcovať s nimi alebo im podobnou, na
         svoju prázdnotu namyslenou háveďou. Keď sa vo vojne zišiel s niektorým z nich, ignoroval ho
         alebo, ak mohol, vystúpil proti nemu i útočne.
   </p>
   <p>
    Raz v jednom z viedenských hotelov — chýlilo sa už ku koncu vojny a sláva panákov sa
         skláňala nadol — sedel s mladou dámou, sestrou jedného z priateľov, pri stole. Neďaleko
         nich sedel pri druhom jeden z džentríkov, ktorí ho boli pri onej schôdzke prví napadli. Bol
         tiež oficierom a mal niekoľko medailí na prsiach, z ktorých ani jedna nedosvedčovala jeho
         udatnosť. Robil veľkého pána, čašníci obskakovali okolo neho a nehanebne fixoval cez svoj
         monokel dámu, s ktorou sedel Prus. Panej bolo dotieravé správanie sa dôstojníka nepríjemné,
         i presadla si tak, aby sa jej nemohol dívať do tváre. Prus sa jej pýtal, prečo to urobila.
         Keď mu povedala príčinu, obzrel si oficiera a poznal ho. Zavolal čašníka a poslal po ňom
         kartičku, na ktorej bolo napísané: „Ak za päť minút neopustíte túto miestnosť, vyzauškujem
         vás.“ Vyložil si hodinky na stôl a díval sa na ne. Džentrík prečítal kartičku, zbledol,
         pozrel zúrivo na Prusa, zaplatil a odišiel, nechajúc objednané jedlá na stole.
   </p>
   <p>
    Prus po vojne skončil notársky kurz a šiel medzi svet. Už dva roky pracoval v tomto
         odbore, keď ho preložili za vedúceho notára do Hornej Dubovej. Bol znamenitým jazdcom, ako
         sa vôbec vyznal vo všetkých športoch, i kúpil si dobrého koňa a na ňom brúsil po obciach
         svojho obvodu. Zaujímal sa o život dedinčanov dopodrobna a šiel tak ďaleko, že sa miešal,
         kde to pokladal za potrebné, i do rodinných vecí nejedného z nich. Videl, že sú to často
         veľké deti, nevediac si poradiť alebo sa rozhodnúť. Do Vlčieho Dolu, ako sa volala obec, v
         ktorej býval Doliak, veľmi často prichádzal. Darina ho zavše počula alebo videla uháňať na
         jeho pejkovi. On si jej vôbec viac nevšímal, ba vidiac ju v obloku, sa jej nepozdravil.
         Mrzelo ju to, hoci ukazovala v rozhovoroch o ňom nevšímavosť alebo skorej opovrhnutie a
         vďačne počúvala o ňom rozličné neprajné klebety.
   </p>
   <p>
    Martin Prus nezabudol na dievča od potoka. Zdalo sa mu, že bude múdrejšie, keď sa jej
         predbežne nebude natískať. Porovnával ju so všetkými dievčatami zo svojho obvodu a pokladal
         ju nielen za najšumnejšiu, ale i povahove za najvynikajúcejšiu zo všetkých. Počúval mnoho o
         nej a vyzvedal sa, kde to mohol urobiť nebadane, o jej skutkoch a živote. Uznával, že bude
         predpojatý v jej prospech — postava pri potoku mu nevychádzala z hlavy — ako musí byť
         človek za ženu, ktorá sa mu páči, hoci by i nechcel byť, a preto nebol spokojný s povrchným
         poznaním jej povahy.
   </p>
   <p>
    Bol raz popoludní zas vo Vlčom Dole a vošiel i do školy. Spýtal sa Verony, kde je
         slečna, a zaklopúc na jej dvere, vrazil dnu, ani nečakajúc na dovolenie. Obzrel sa po izbe
         a videl, že je v nej všetko poprevracané, že sa robí v nej veľké riadenie. Neďaleko
         otvoreného obloka stála Darina v nie práve čistej, na jednom mieste trochu natrhnutej, jej
         celú postavu zahaľujúcej zástere a utierala prevrátenú stoličku. Hlavu mala obviazanú
         červenou šatkou a v ruke držala uterák. Darina zostala, zazrúc Prusa, ani socha.
   </p>
   <p>
    — Darina, kde je váš otec?
   </p>
   <p>
    Dievča, zas urazené spôsobom notára, že ju ani nepozdravil, utieralo ďalej stoličku,
         chcejúc mu ukázať, že ho podľa možnosti ignoruje. Ledabolo odvetilo:
   </p>
   <p>
    — Je v obecnom výbore.
   </p>
   <p>
    A postaviac stoličku, vzalo druhú, čím chcelo dokázať, že pokladá vizitu za odbavenú.
   </p>
   <p>
    Prus pokročil k nej a sadol si na utretú stoličku.
   </p>
   <p>
    — Viete čo, Darina? Pravdu povediac, váš otec ma celkom nezaujíma. Chcel som vás vidieť
         vo vašom kráľovstve. Zle som prišiel, čo?
   </p>
   <p>
    — Zle.
   </p>
   <p>
    — Myslíte preto, že som vás našiel pri riadení, ako vidím, základnom. Alebo by som
         prišiel i vtedy zle, keby ste mali všetko v poriadku?
   </p>
   <p>
    Darina utierala nábytok ďalej, bez slova.
   </p>
   <p>
    — Veď povedzte, ako zamýšľate: som priateľom čistých pomerov.
   </p>
   <p>
    Darina pozrela naňho ponad plece.
   </p>
   <p>
    — I tak zle.
   </p>
   <p>
    Prus sa usmial. Darina sa dívala, ako mu energická tvár spríjemnela, keď sa smial.
   </p>
   <p>
    — No, tak jednako prídem ešte, keď nebudete riadiť. Iste vás mrzí, že máte nečistú
         zásteru, ako keby ste mohli takú prácu konať v hodvábnej, a čo viac tá trhlina na nej! To
         je už vážna chyba!
   </p>
   <p>
    Prus sa stále usmieval, vidiac, ako sa Darina zapálila a hnevne odula ústa. Poznámkou o
         trhline ju trafil do živého. Pravdu mal, nehnevala sa naňho tak pre jeho spôsob, ako ju
         vlastne škrelo, že ju našiel v takom neporiadku. Ale dobre vychovaný človek by sa v takých
         okolnostiach bol vzdialil. Zdalo sa jej, že by ho bola vďačne v lyžici vody utopila v tú
         chvíľu. Mykla vzdorovito hlavou a vyšla bez slova z izby. Notár išiel za ňou, zamrmlúc tak
         pre seba, ale aby ho počula: „Nechce, alebo ťažko chápe. Uvidím iný raz“. I odišiel bez
         pozdravu.
   </p>
   <p>
    O niekoľko dní neskoršie sedela Darina s vyšívaním vyše obce pod hájom, neďaleko potoka,
         druhým brehom ktorého viedla lúčinami a vše medzi kríkmi a zdrapmi hája poľná cesta do
         susednej dediny. Bolo príjemne, nie prihorúco, oblohou sa preháňali biele, od slnca tmavé
         oblaky. Z času na čas v diaľke zahrmelo, dalo sa očakávať, že predvečer spŕchne.
   </p>
   <p>
    Darina sa hnevala sama na seba, že sa v myšlienkach skoro bez prestania zaoberala
         Prusom. Nahovárala si, že je neotesaný, bezohľadný, skorheľovaný sedliak, nezachovávajúci
         ani najjednoduchšie predpisy lepšej výchovy, a jednako sa jej natískalo presvedčenie, že
         nebude všetko tak zle, ako o ňom hovoria. Prečo jej len tak záležalo na tom, aby ho umyla
         pred sebou? Odložila na chvíľku výšivku do trávy a hľadela zamyslene na vysoké smreky,
         obďaleč pod veľkou bielou skalou stojace, ktorých vrcholce sa pomaly kolísali v tichom
         vetríku.
   </p>
   <p>
    Za smrekmi sa ozval spev. Bol ešte dosť ďaleko, ale dalo sa rozoznať, že je to príjemný,
         ohybný barytón. O chvíľku poznala, že sa hájom ozýva pesnička „Sobotička, nedeľa“, a to tak
         túžobne a mäkko, že jej srdce stislo. Hľadela uprene smerom, skade sa ozýval hlas a
         striaslo ju od ľaku, ale i od akéhosi príjemného vzrušenia, keď spomedzi smrekov vyšiel
         Prus na svojom koni.
   </p>
   <p>
    Nemohla sa rozhodnúť, čo má robiť, či ticho sedieť a vystaviť sa zas jeho hrubostiam,
         alebo sa skryť. Naraz, ani keby ju vyhodila spruha, skočila a utekala za krovie. Ale Prus
         ju už bol zbadal a poznal. Rozohnal koňa a niekoľkými skokmi bol rovno s ňou na brehu
         potoka, skočil z koňa a preskakujúc potok zo skaly na skalu, nehľadiac či sa umočí, vrazil
         medzi krovie a zazrel pred sebou na nejakých desať krokov do hája utekajúce dievča.
   </p>
   <p>
    — Darina, neutekajte! Ak nezastanete a nepočkáte ma, urobím niečo, čo mi nikdy
         neodpustíte!
   </p>
   <p>
    Darina ho počula, ale utekala hore kopcom ďalej, hoci už zdýmala od behu a rozčúlenia.
   </p>
   <p>
    Prus zastal.
   </p>
   <p>
    — Neutekajte, nejdem za vami. Taká dedinská hus nestojí za to!
   </p>
   <p>
    Keby bol Darinu udrel po tvári, nebola by bývala taká urazená. Všetka jej tvrdosť a
         namyslenosť sa vzbúrila. Čože, taký sedliak bude jej nadávať do dedinských husí?
   </p>
   <p>
    Prus pomaly kráčal naspäť k potoku, keď sa Darina rozbehla za ním. Keby bol stál a
         hľadel na ňu, iste by to nebola urobila, ale jeho odchádzanie jej dodalo odvahy.
   </p>
   <p>
    — Stojte, vy zbabelý človek! — zavolala mu, vydychujúc, za chrbtom. — Akože sa
         opovažujete neznáme slušné dievča stále urážať? Čo som vám urobila, čo chcete odo mňa, že
         ma stále prenasledujete svojou — svojou bezočivosťou!
   </p>
   <p>
    Prus dobre počul, že uteká za ním; keď cítil, že je už blízko pri ňom, zrazu sa
         nenazdajky obrátil, takže mu mimovoľne vbehla do náručia.
   </p>
   <p>
    — Odpusťte, — povedal a dievča, odsotiť ho chcejúce, zachytil za ramená a odtisol jemne
         od seba.
   </p>
   <p>
    S najväčším potešením hľadel na nahnevané dievča s iskriacimi očami.
   </p>
   <p>
    — Čo chcete už so mnou, vy zlý človek? — zvolala Darina, zas vzdialená od neho na
         niekoľko krokov, sršiac od hnevu.
   </p>
   <p>
    Prus hľadel na ňu s úsmevom ako na hnevajúce sa dieťa.
   </p>
   <p>
    — Chcem sa s vami trochu pozhovárať, a nič iného. Prosím vás, sadnite si na chvíľku a
         vypočujte ma. Sadnem si od vás tak ďaleko, ako rozkážete, a na svoje čestné slovo sa
         nepriblížim k vám, kým to sama nedovolíte. Mohol by som sa vám zaprisahať, že je pravda, čo
         vám poviem, ale vy prísahám veľmi neveríte. Nuž či tak, či tak, ale poviem vám pravdu, že
         niet v republike ľudského tvora, od ktorého byť vypočutým by som si tak žiadal ako od vás.
         Uisťujem vás, že sa vám nebudem nijako natískať, že vás nebudem ani o lásku, ani o nijakú
         milosť prosiť, že sa ma vôbec v nijakom ohľade nemusíte báť. Nuž čo poviete na to?
   </p>
   <p>
    — A čože vy mi máte čo takého rozprávať, na čom vám tak mnoho záleží, aby som to počula
         ja, ja, dedinská hus? — riekla trpko.
   </p>
   <p>
    — Sadnite si, počujete. Neodbehnete mi, kým si priviažem koňa? — pýtal sa s úsmevom,
         hľadiac na ňu a obrátiac sa za koňom.
   </p>
   <p>
    Zamračene odvetila:
   </p>
   <p>
    — Nedbám, robte si, čo chcete.
   </p>
   <p>
    I sadla si na to isté miesto, z ktorého bola utiekla. Prus chytil popásajúceho sa koňa,
         priviazal ho k smreku a sadol si zatým na dobrých päť krokov od Dariny, hľadiac pri každom
         kroku na ňu, či je to už dosť. Napokon prísne kývla hlavou, hoci jej trhalo kútiky do
         úsmevu, že dosť.
   </p>
   <p>
    Prus si sadol, skrížiac nohy, ani sa nedotknúc zeme.
   </p>
   <p>
    — Tak, prvé je, čo musíme do poriadku doniesť, že vás naskrze nepokladám za hus. To mi
         môžete uveriť, lebo keby som to robil, vami by som sa nezapodieval. Zakričal som vám to
         grobianstvo, lebo som bol istý, že vás nijakou prosbou neobmäkčím. Ženy sú už také, keď
         odporujú, prosenie je len olej na oheň. Však mám pravdu? Surovosť vás pobúrila a zastavila.
         Ako smelá osôbka ste sa pustili do boja. Keby ste boli husou, tak by mi nebolo pomohlo
         nijaké grobianstvo, boli by ste utekali a možno kričali na ratu.
   </p>
   <p>
    — Tým sa mienite umyť a myslíte si, že vám odpustím všetky vaše prečiny? Mýlite sa. Tak
         ľahko to nejde, — rozčuľovala sa Darina.
   </p>
   <p>
    — Ani by ma to nebavilo, keby to šlo tak ľahko. Ale nechajme túto vec teraz tak; uvidím,
         čo poviete, keď donesiem vašu dušu do iného nastrojenia ku mne. Dobre?
   </p>
   <p>
    Darina riekla ľahostajne, zaoberajúc sa ukrutne vážne, ani keby jej život len od toho
         závisel, výšivkou:
   </p>
   <p>
    — Nedbám, mne je to jedno.
   </p>
   <p>
    — Nuž, vŕta ten hnev vo vás, vŕta. Teda, Darina, vy si myslíte, že som sa v krčme pral s
         mládencami.
   </p>
   <p>
    — Tak hovoria všetci o vás, musí to byť pravda.
   </p>
   <p>
    — Pravdu hovoria, pral som sa. A povedali vám i to, prečo som sa pral?
   </p>
   <p>
    — Hovorili, že vraj pre akúsi dievčinu.
   </p>
   <p>
    — Tak, dievča z mojej strany nebolo úlohou, možno zo strany mládencov. Stalo sa celé
         takto: V Dubovej mali mládenci muziku, na ktorú prišlo i niekoľko Borinčanov, medzi nimi
         Mišo Macek. Znáte ho? Vlastne, počuli ste o ňom?
   </p>
   <p>
    — Počula, je to bitkár, zurvalec.
   </p>
   <p>
    — Šiel som na muziku, aby som sa poučil, aký je tunajší ľud. Treba ho vidieť i keď sa
         zabáva. Sadol som si ku starším popíjajúcim gazdom.
   </p>
   <p>
    — A popíjal tiež, — pichla ho Darina, pozrúc naňho.
   </p>
   <p>
    — Prekvapí vás moje priznanie, že vôbec nikdy a nič nepijem okrem vody, ako že ani
         nefajčím. Vo vojne som niekoľko mesiacov pil, zatým ani predtým nikdy.
   </p>
   <p>
    — Ako môžu ľudia hovoriť o vás, že ste korheľ?
   </p>
   <p>
    — Vysedávam často v krčmách. Tak sedel som medzi gazdami, keď Mišo odsotil jedného z
         Dubovčanov od jeho dievčaťa a vrieskajúc začal s ňou tancovať. Borinčania boli vyberaní
         bitkári a Miša sa bál každý, lebo je to chlap ako býk. Ale trma-vrma sa jednako strhla,
         lebo Dubovčania tiež nezaliezli do kúta. Macek ich rozsocal a stanúc si naprostred izby,
         hodil čiapku na ucho a ruky na boky; „Nuž čože, vy kukuričiari (ako viete, to je prezývka
         Dubovčanov), chcete s chlapmi?“ Skočil som, ako vrchnosť, aby som urobil medzi nimi
         poriadok, ale nešlo to tak ľahko. Borinčania kričali: „Von s pánmi, vyhoďte notára, všetko
         četníkom vyfrfle!“ Mišo Macek ma potriasol surovo za plece: „Počujete, čo tí chlapi
         hovoria? Myslíte, že nemajú pravdu?“ „Nemajú pravdu. Kým som ja tu, nestane sa nič, čo by
         bolo treba četníkom oznamovať.“ „A či ozaj? A keby som vám tak jednu po pysku strelil, čo
         by ste urobili?“ „Nič, lebo ma ty po tvári neudrieš, na to si primladý.“
   </p>
   <p>
    — Prečo ste ho dráždili takými rečami? — zvolala Darina, teraz odložiac výšivku.
   </p>
   <p>
    — Preto, lebo som napokon tiež človek, majúci nervy, a chcel som toho rozdrapujúceho sa
         dedinského krakelera
    <sup>
     [
     <a class="footnote" href="#ftn.id2505025" name="id2505025">
      11
     </a>
     ]
    </sup>
    zahanbiť a odučiť od jeho surovosti. Uznávam, nekonal som, ako by som bol mal
         konať, nuž ale do smrti sa učíme, aby sme sprostí pomreli.
   </p>
   <p>
    — Tak čo bolo ďalej? — spýtala sa Darina s napätou zvedavosťou.
   </p>
   <p>
    — Ešte tam čosi grobianske povedal milý Mišo Macek, na čom sa jeho kamaráti z chuti
         rehotali, a zatým napružil ruku, že ma udrie po tvári. Má ručisko ako konské kopyto; keby
         mi bol zaucho vylepil, bol by sa mi mozog poriadne pomiešal. Lenže som nečakal, kým to
         urobí, ale vykrútil som mu nenazdajky ruku, obrátil k sebe chrbtom, kopol a sotil ho, aký
         dlhý bol, taký sa vystrel na dlážku. Bolo ho veru kus.
   </p>
   <p>
    — Bože môj, a nebáli ste sa tých ľudí? — zvolala ustrašene Darina.
   </p>
   <p>
    Prus pozrel s milým prekvapením na dievča a usmial sa.
   </p>
   <p>
    — Nebál som sa ich. Napokon, trochu som sa hanbil, že také komédie vyčíňam s nimi. Som
         dosť mocný chlap, lebo cvičím od rokov a v jiu-jitsu som dosť dobrým majstrom; na vojne som
         bol inštruktorom týchto fígľov. Musíte vedieť, že naši mládenci chcú všetko prevládať len
         surovou mocou, ale darmo, vo vede je sila.
   </p>
   <p>
    — Nuž ako sa to skončilo?
   </p>
   <p>
    — Ten chumaj vyskočil zo zeme ani zdivený, ktorýsi z jeho kamarátov mu strčil zaverák do
         hrsti a s tým sa hnal proti mne. Nebudem vás nudiť, ako som si dal s ním rady. Len poviem,
         že o dve minúty ležal on i traja kamaráti, ktorí mu chceli zákerne pomáhať, na hŕbe vo
         dvore a dubovskí mládenci, ktorým už oddávna ležali v žalúdku, ich ťali, čo sa na nich
         zmestilo.
   </p>
   <p>
    — A to ste ich sám vyhádzali? — skríkla s neveriacim obdivom Darina.
   </p>
   <p>
    — Sám. Verte mi, že je na tom nie nič ani chvály, ani obdivu hodného. Celkom necvičení,
         nevedomí, nemotorní ľudia, čo by boli ako sloni, sú sťa malé deti, keď sa ide na nich s
         takými, im celkom neznámymi kunštami. Nuž povedzte, čo som mal urobiť, mal som ustúpiť
         surovosti tých rozdrapujúcich sa násilníkov a ísť sa žalovať četníkom? Musel som hľadieť
         zadovážiť si rešpekt v dedine v každom ohľade, lebo ináč nevykonám nič s tým svetom.
   </p>
   <p>
    Darina mlčala, pozrúc sa na Prusa, vše zas na výšivku.
   </p>
   <p>
    — Tak ma odsudzujete?
   </p>
   <p>
    — Čo ako, vzdelaný človek sa nemá prať s mládencami po krčmách.
   </p>
   <p>
    — Vzdelaný človek vyjde ani kopnutý pes a odplazí sa, haliac sa do kepeňa vzdelanosti,
         keď vidí, že si nemôže dať sám rady. Myslím, že zle súdite, lebo tak musíte odsúdiť každú
         bitku. A jednako všetko závisí od toho, prečo sa bijeme.
   </p>
   <p>
    O chvíľu rieklo dievča, hľadiac na svoju prácu:
   </p>
   <p>
    — Možno máte i pravdu, len sa mi pozdáva, že sa vôbec radi bijete. Hovoria o vás, že ste
         i Jura Pukáča z Ostríkova ubili, a to ani nie v krčme, ale v jeho vlastnom dome.
   </p>
   <p>
    — I to je pravda. Vidíte, to je tiež dôkaz, že sa človek musí biť, ak cíti, že bitkou
         premôže zlo. Veru som Pukáča ubil, a veľmi. Šiel som hore Ostríkom, keď som počul u Pukáčov
         strašný krik a volanie na ratu. Dedina bola ani vymretá, všetko boli v poli, len niekoľko
         starých babiek a dedkov sedelo po dvoroch a strážilo kury a vnúčatá. Vbehol som do dvora
         Pukáčovcov a videl som, že ten zošalený, opitý chlap vláči ženu za vlasy po dvore a kope ju
         svojimi ťažkými jančiarkami, kde ju začiahne, po tvári, bruchu, vôbec kde sa mu podarilo
         jej ublížiť. Bola už samá krv. Skričal som naňho, aby jej dal pokoj, na čo som dostal
         surovú odpoveď. Nemohol som s tým zverom mnoho rozprávať, chytil som ho za prsia a hodil o
         dvere drevárne. Pochytil tam sekeru a rútil sa na mňa s vycerenými zubmi ani gorila.
         Ukrutne som ho zbil, nevládal sa ani pohnúť. Chcel som mu dať príučné a použil som
         okolnosť, že som musel brániť jeho ženu a seba. Na tretí deň — ležal v posteli — som ho
         navštívil a povedal som mu, že každý raz, keď sa opije a — od čoho nech ho ruka božia
         chráni — udrie ženu, dostane to isté. Sľúbil som mu, že ak bude piť, budem ho tak
         prenasledovať, že mu nezostane iné ako žobrácka palica, alebo utiecť z dediny. Počul som,
         že hovoril, že ma prekvapil pri žene, že som sa jej zaliečal, a keď ma bral na otázku, som
         ho vraj ubil. Myslím, že to azda neveríte, Darina?
   </p>
   <p>
    — Môžete raz zle pochodiť, keď každého chcete bitkou naprávať, — mienilo dievča.
   </p>
   <p>
    — Nechcem každého bitkou naprávať, ale i bitkou v primeranom prípade, keď je inak nie
         príhodné. Sú okolnosti, ktoré nútia konať hneď; urobil by to každý, keby vládal.
   </p>
   <p>
    — Pomaly sa vás bude báť celý svet. Alebo sa spriahnu proti vám a môžete zle pochodiť.
   </p>
   <p>
    — Nie som bitkár. Už som sa i s Borinčanmi vyrovnal, sme najlepší kamaráti a
         spolupracovníci, a Juro Pukáč tiež nahliada, že mu nechcem zle. Keby som tým chlapom nebol
         ukázal zuby, nevedeli by si môjho priateľstva vážiť. Juro nepije viac, pravda, i preto nie,
         lebo som zakázal všetkým kupcom a krčmárom, aby mu predali nápoja.
   </p>
   <p>
    — A vás tí poslúchajú? Pochybujem. Náš Havran, ten by i otca predal za pár groší, —
         krútila Darina hlavou.
   </p>
   <p>
    — Ručím vám, že mu Havran nedá. Doniesol som mu také dôvody, ktoré ho presvedčili. Ešte
         dá i pozor, už zo závisti, aby iní neurobili, čo on musel opustiť.
   </p>
   <p>
    — Tak, čože zamýšľate, chcete azda celý svet spasiť? — posmievala sa Darina, hľadiac mu
         už otvorene do očí.
   </p>
   <p>
    Prus vytrhol s koreňom bylinu pri sebe.
   </p>
   <p>
    — Celý svet nie, ale svoj obvod áno. Myslím, že to dokážem.
   </p>
   <p>
    Darina odložila prácu a hľadela naňho bez slova s rukami zloženými na lone. Trochu
         pozeral na ňu i Prus, videla sa mu, bolo mu tak milo okolo srdca, že ho tak počúva. Hľadel
         chvíľku do jej výrazných očí a potom rozprával zas.
   </p>
   <p>
    — Za vojny som bol na rozličných bojiskách. Nebojte sa, nebudem vás zabávať nijakými
         otrepanými hrdinstvami, len vám spomeniem, že som bol i štyri mesiace v zákopoch na dolnej
         Piave. Boli to diery, vyvŕtané do násypov okolo rieky, vody bolo v nich skoro po kolená.
         Tam sme ležali na pričniach alebo na gavalcoch vo dne i v noci, potkany skákali po nás a
         komáre nás žrali. Taliani trepali na nás všetkými možnými mašinami a Amerikánci lietali
         nízko nad zemou a strieľali rovno do tých dier, v ktorých sme ležali alebo čupeli. Vykuknúť
         a jesť bolo možno len v noci. Vtedy v tom pekle sme pili rum, lebo bez toho ochmelenia by
         sa tam bol každý človek zblaznel alebo zmárnil.
   </p>
   <p>
    Darina ho počúvala, zvraštiac obočie a stisnúc pery, ako človek, očakávajúci nešťastie.
   </p>
   <p>
    — Znáte Poa? Vymyslel dosť strašných vecí, rozličných žalárov a trýznení, ale myslím, že
         nič hroznejšieho, ako boli tie zákopy. Ani jeden z nás nepočítal s možnosťou vyviaznuť
         odtiaľ so životom, a preto sme i pili. Bolo nám už jedno, či tak zahynúť, či inak. Keď som
         tak ležal dlhé dni a noci na gavalci s rukami pod hlavou, hľadiac na hru komárov v malom
         otvore, ktorým som videl belasosť nemilosrdného neba, myslel som s takým rozhorčením na
         antikristov-ľudí, ktorí vo svojej nekonečnej namyslenosti a sprostosti ženú človečenstvo do
         vojnových hrôz, akého rozhorčenia je schopná len vtedy duša človeka, keď ju prinútia
         prenášať najväčšie útrapy bez záblesku tušenia, že by tým polepšila stav ľudstva. Milióny
         museli trpieť, lebo sa tak páčilo niekoľkým tyranom, jazdiacim na akýchsi politických,
         národohospodárskych alebo sociologických heslách. Je jedno, akých, ani jedno je nie hodno,
         keď zapríčiní takú biedu, ktorú nič nevyváži. Vtedy sa vryla do mojej duše tá jediná
         pravda, ktorá by mohla spasiť človečenstvo, čiže: „Miluj blížneho svojho“! Každý nech
         bojuje vo svojom okolí, nakoľko je v jeho moci, proti nerestiam, strpčujúcim život, keď
         treba i násilím.
   </p>
   <p>
    Darina si vydýchla a pozrela na Prusa významne.
   </p>
   <p>
    — Pochybujem, že by ste to dlho vydržali.
   </p>
   <p>
    — Máte právo pochybovať, lebo obyčajne ľudia, hovoriaci podobné veci najmä pred
         dievčatami, zabudnú na ne prv, ako zabudli i na dievča. Ale sú i fanatici, ktorým fixná
         idea vŕta celý život v hlave. Možno som i ja z nich. Aspoň ma ešte neopustila vôľa, hoci sa
         trápim už vyše dvoch rokov pre svoje zásady.
   </p>
   <p>
    — Nenachádzate, že je podivné pri vašej zásade, že chcete pomáhať i pozlotky?…
   </p>
   <p>
    — Darina, nechcem sa s vami hádať, rozumiete ma veľmi dobre, keď chcete. Ja nemám
         možnosť ani vôľu vraždiť, ale neposlušné alebo zlé dieťa musím i trestať, a hlúpeho človeka
         nepresvedčím, toho musím prinútiť k tomu, čo mu je na osoh. Čo od vás žiadam a o čo vás
         prosím, je to, aby ste mi boli v tomto diele na pomoci. Nebojte sa, nebudem požadovať mnoho
         práce od vás, urobíte, len čo budete sama chcieť, ale potrebujem radu a zavše obodrenie
         dobrej a rozumnej ženskej, ktorá je mi i sympatická, a tou môžete byť v celom mojom obvode
         len vy.
   </p>
   <p>
    — Prečo práve len ja? — riekla prekvapene Darina.
   </p>
   <p>
    — Lebo ste rozumná a trpezlivá. No, a odpusťte, nechcem vám dvoriť, ale páčite sa mi, a
         hľadíme si vždy vydobyť uznanie ženy, ktorá sa nám páči!
   </p>
   <p>
    Darina sa usmiala trochu nútene.
   </p>
   <p>
    — Dovolíte, aby som vás vše vyhľadal, keď budem potrebovať prehovoriť o jednom-druhom?
         Sľubujem vám, že vám ani slova nepoviem o láske, i keby som sa zamiloval do vás, nebojte
         sa.
   </p>
   <p>
    Darine toto veľké ubezpečovanie zapríčinilo isté sklamanie; aby ho neprezradila,
         pristala s veľkou horlivosťou na ponúknutie Prusovo. Notár sa usmial trochu, hľadiac zboku
         na dievča. Vyskočil zo zeme.
   </p>
   <p>
    — Dovolíte teraz, aby som vám na znak zhody stisol ruku?
   </p>
   <p>
    Darina vstala a podala mu ruku. Prus jej ju chytil a pozrel jej do tmavých očú; myslel:
         Ozaj, aké city a myšlienky taja a tlmočia tie divné ústroje? Prečo hovorí z nich tak mnoho
         malý pohyb viečok a oka samého? Hľadel na jej červené plné pery, ktoré mala trochu
         pootvorené a na jej rovný, trošička prikrátky nos a myslel, že keby ju bozkal, ani by sa
         možno veľmi nehnevala. „Ale neurobím to, hoci by som to veľmi rád urobil, lebo som jej
         sľúbil, že ju láskou obťažovať nebudem.“ I odišiel; odviazal si koňa, vyhodil sa naň a
         odcválal bez slova, bez kývnutia rukou.
   </p>
   <p>
    Darina hľadela za ním, dokiaľ ho bolo vidieť; úfala sa, že sa aspoň obzrie za ňou, ale
         ani to neurobil. Chvíľku stála zamyslená, potom si sadla a vzala výšivky do rúk, ale
         nepracovala. Zahľadela sa na premenlivý potok; miestami tichý a hladký ani zrkadlo,
         miestami peniaci sa okolo väčších-menších skál. Okolité kríky pozerali doň a dvaja rybárici
         frngali nad ním, loviac dlhými zobákmi mušky alebo i nepozorné drobné rybky.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506990" name="ftn.id2506990">
        9
       </a>
       ]
      </sup>
      <span class="emphasis">
       <em>
        Cleveland,
       </em>
      </span>
      mesto vo východnej časti Spojených štátov na
               južnom pobreží jazera Erie. V tejto oblasti žije veľa slovenských
            vysťahovalcov.
     </p>
    </div>
    <div class="footnote">
     <p>
      <sup>
       [
       <a class="para" href="#id2507096" name="ftn.id2507096">
        10
       </a>
       ]
      </sup>
      <span class="emphasis">
       <em>
        bucharón,
       </em>
      </span>
      (z fr.) krikľúň, chvastúň
     </p>
    </div>
    <div class="footnote">
     <p>
      <sup>
       [
       <a class="para" href="#id2505025" name="ftn.id2505025">
        11
       </a>
       ]
      </sup>
      <span class="emphasis">
       <em>
        krakeler,
       </em>
      </span>
      (nem.) škriepnik, chvastúň
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505498">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Darina očakávala Prusa zo dňa na deň, ale minulo vyše týždňa, a on neprišiel do Vlčieho
         Dolu. Počuť tiež nebolo ničoho o ňom, ani keby sa bol prepadol. Iný raz sa vždy otĺkali
         jazyky o ňom a teraz ani za svet. Chcela sa naňho hnevať, mysliac, že ju drží za blázna,
         ale keď si dobre rozmyslela príčinu hnevu, tak cítila, že je to vlastne sklamaná túžba za
         ním.
   </p>
   <p>
    Bol mokrý čas, pršalo už dva dni; v školskej, i tak dosť tmavej kuchyni nebolo dobre ani
         predmety rozoznať, keď Darina varila tam kávu na raňajky. Bolo ešte len sedem hodín. Počula
         v pitvore kroky, i vyzrela, či je to nie Ťapáčka, ktorá mala doniesť ešte včera večer múky
         na chlieb z mesta a nechodila. A bolo by treba zamiesiť cesto.
   </p>
   <p>
    Bol to Prus. Darina sa ľakom a potešením zapálila.
   </p>
   <p>
    — Kde sa vy tu beriete tak včas! To ste museli nocou ísť, a v tom daždi!
   </p>
   <p>
    — Musel som prísť, lebo mám hodne rozličných vecí, o ktorých sa chcem s vami pozhovárať,
         a naskrze nemám inokedy času.
   </p>
   <p>
    I vošiel bez ďalšieho pýtania k nej do kuchyne.
   </p>
   <p>
    — Ale, choďteže do izby k rodičom; prídem hneď za vami i s kávou. Raňajkovali ste už?
   </p>
   <p>
    V kuchyni boli sami; bola to dosť veľká miestnosť, udržovaná vo veľkom poriadku.
         Niekoľko vyleštených medených nádob sa lislo na polici. Darina varila mlieko na sporáku, z
         ktorého sa trochu svietilo.
   </p>
   <p>
    Prus nespustil oči z Dariny. Mala flanelový, mäkký biely ranný úbor so širokými lilavými
         pruhmi. Hrdlo, šija a často, keď sa šata trochu zošmykla, i plece jej bolo vidieť. Zdala sa
         Prusovi taká čerstvá, mäkká a vábna, že sa mu veľmi žiadalo ju oblapiť a vybozkávať. Jej
         úsmev bol taký milý, vše zachytené pohľady také natešené, že bol istý, že by mu láskanie
         nevzala za zlé. Najmä ho dráždilo, že mu nechcela pozrieť do očí. Ako sa ich pohľady
         stretli, odvrátila zrak a usmiala sa hanblivo.
   </p>
   <p>
    Prus si stal oproti nej a riekol:
   </p>
   <p>
    — Nejdem do izby; neprišiel som kvôli rodičom, ale kvôli vám… S vami sa chcem zhovárať.
         Mám vám mnoho čo rozprávať. Musíte mi poradiť. Mladý manželský párik v Ostríkove sa
         rozvadil pre hlúposť rodičov nevestiných, ktorí ich štvú. Čo robiť s nimi? Nepriložiť vám
         triesku-dve?
   </p>
   <p>
    I hľadel na jej obratné ruky a na okrúhle rameno, lebo vyhrnula na ňom široký rukáv, aby
         mohla bezpečnejšie napraviť nádobu s mliekom nad oheň, a nemyslel na pomáhanie blížnym, ale
         na to, ako by to bolo, keby to rameno obvinula okolo jeho krku.
   </p>
   <p>
    Darina videla, že nespúšťa oči z jej ramena a usmejúc sa rozpačito, spustila chytro
         rukáv a zahryzla si do spodnej pery. Bolo jej nevoľno. Bojazlivo a túžobne očakávala, že ju
         oblapí, najmä keď pristúpil k nej tak blízko, že ju mohol dočiahnuť rukami.
   </p>
   <p>
    — Musela by som dopodrobna vedieť, čo je s tými ľuďmi, aby som mohla povedať svoju
         mienku.
   </p>
   <p>
    Prus odskočil k obloku, aby vyhol pokušeniu, a díval sa na dvor, na ktorom bolo vidieť,
         ako na mlákach medzi naukladaným drevom poskakujú dažďové kvapky.
   </p>
   <p>
    — Príčina roztržky je, že mužovi rodičia nechcú dať i kravu, ktorú sľúbili. Ale čo tam
         po tom! To sa spraví. Mám i vážnejšie veci. Chcem nahovoriť dedinčanov, aby si posprávali
         cesty medzi obcami. To je ťažšia vec.
   </p>
   <p>
    Darina sa cítila voľnejšie, keď Prus odstúpil. Teraz ona musela prikročiť blízko k nemu,
         lebo pri obloku na dolnej polici mala náčinie na kávu: išla radšej okolo stola, hoci keby
         bola celkom popri ňom išla, bola by mala kratšiu cestu. Zohla sa a postavila náčinie na
         stôl, čo musela na viac ráz urobiť. Prus sa razom obrátil a hľadel na krásnu postavu
         zohýnajúceho sa dievčaťa, na ktorej mäkký, priliehajúci flanel nezatajoval nijaké črty.
   </p>
   <p>
    Darina sa usmiala, odnášajúc šálky.
   </p>
   <p>
    — Vy sa mňa radíte, čo máte robiť s gazdami, vy? Veď ich držíte v hrsti, ani na
         vôdzkach.
   </p>
   <p>
    — Mýlite sa, Darina. Ale jednako je to nie príhodná chvíľa ani miesto s vami sa
         porozprávať, — riekol vidiac, že naskrze nevie sústrediť svoje myšlienky na predmety, o
         ktorých by chcel hovoriť. — Prídem iný raz. Videl som vás, a to mi nateraz stačí.
   </p>
   <p>
    Darina skríkla:
   </p>
   <p>
    — Čo, už chcete ísť?
   </p>
   <p>
    — Dívajte sa, veď sedem hodin ráno je ozaj nie čas na návštevy. Vy iste máte teraz hodne
         roboty, a ja tiež. Nahliadam, že bol nezmysel prísť v takýto čas.
   </p>
   <p>
    Vyšiel, a ona ho ani nevyprevadila, lebo, ako vždy, odišiel i teraz bez pozdravu. Keď
         bol už vo dverách, vedúcich na dvor, vybehla za ním, ale zazrela z neho len miznúcu nohu.
   </p>
   <p>
    Nezišli sa zas z týždeň. Len na dubovskom jarmoku sa stretli pred šiatrom plátenníka.
         Darina kupovala látky na háby a bielizeň. Jednala sa i o hodváb, ktorý sa jej veľmi páčil,
         ale bol pridrahý. Vtedy prišiel ta Prus a zastal bez slova za ňou. Darina ho nepobadala,
         len o chvíľu sa jej zdalo, že musí stáť za ňou nejaký známy, i obzrela sa.
   </p>
   <p>
    — Á, Prus, to ste vy! No, aspoň mi kúpite jarmočné.
   </p>
   <p>
    — Kúpim vďačne, — riekol Prus, tešiac sa, aká bola šumná vo vkusných, hoc i nie drahých
         šatách.
   </p>
   <p>
    Zdalo sa mu, že má červenšie pery ako iný raz. „Azda sa nefarbí?“ myslel si.
   </p>
   <p>
    — A čo to má byť? Husár na koni a či srdce?
   </p>
   <p>
    — Sedem detí za grajciar! Ale poďme, — riekla i zobrala svoje veci, čo nakúpila,
         zaplatiac za ne; hodváb nebola vzala, bol jej pridrahý.
   </p>
   <p>
    Zatým chodili chvíľku po jarmoku, obzerali jedno-druhé, žartovali a Prus jej kúpil
         najväčšie srdce s najkrajším obrazom a najdojemnejším veršom. Umienil si, že jej ten hodváb
         nejako zašantročí, lebo ju ľutoval, že by sa ho mala zriecť, keď si ho tak veľmi žiadala.
   </p>
   <p>
    — Kedy pôjdete domov? A kde ste zložení? — pýtal sa jej pri rozchode.
   </p>
   <p>
    Darina mu udala meno priateľky a čas odchodu.
   </p>
   <p>
    — Prosím vás, vezmete balík pre slečnu z fary? Pošlem vám ho o pol hodiny. Mám nakúpiť
         pre ňu a pre deti jedno-druhé.
   </p>
   <p>
    Darina vďačne sľúbila a podala mu ruku, ktorú Prus nezbadal, hľadiac jej do očí a na
         milú tvár. Darina trochu mykla hlavou, spustila ruku a šla ďalej. Myslela si, že čo už ako,
         Prus by mal viac hľadieť na spoločenské spôsoby. „Nechcela by som takého bezohľadného
         muža.“
   </p>
   <p>
    Na druhý deň ráno jej doniesla z fary slúžka balík, v ktorom našla na šaty dostatočný
         kus toho hodvábu, ktorý by bola chcela kúpiť. Poslala jej ho slečna z fary do daru, za to,
         že bola jej bratovi, farárovi, vyšila krásnu prikrývku na oltár. Darina sa divila, lebo veď
         jej za to už bola zaplatila, a to hojne. Zrazu jej prišlo na um, že Prus musel počuť, keď
         sa jednala o hodváb a nevzala ho. On poslal balík slečne; je celkom isté, že ju takýmto
         spôsobom chce obdarovať. Zapálila sa a srdce jej zatrepotalo. Čo urobiť? Prebehne k slečne
         a vyzvie sa, čo je vo veci. I vzala balík a utekala na faru. Cestou myslela, že hodváb je
         taký drahý, že je vylúčené, žeby slečna také dary rozdávala, no a chudobný notárik, ktorý,
         ako o Prusovi počula, k tomu väčšinou ľuďom zadarmo robí, ešte menej. Ale so slečnou
         nepochodila. Tá jej vyložila, že všetky látky, ktoré boli v balíku, poslal Prus jej do daru
         pre chudobné dietky školské a pre ňu samu, lebo ich vraj vždy vyjedá, keď príde do Vlčieho
         Dolu. No a ona jednako nemôže taký pestrý hodváb nosiť. Čo by ľudia povedali na starú
         osobu? Tak ho poslala Darine, lebo ho i tak zaslúžila, veď čo sa jej i pre deti zadarmo
         našije.
   </p>
   <p>
    Darina bozkala dobrej starkej líce a krútiac hlavou, ale natešene, odišla s hodvábom
         domov. Bola istá, že jej to kúpil Prus, ale nemala takýmto spôsobom príčiny neprijať dar.
         Od slečny počula i to, že je Prus naskrze nie chudobný človek. Naopak. Má pekný majetok, na
         ktorom gazduje jeho matka, a niekoľko stotisíc korún hotových peňazí. Darmo by to bola
         chcela pred sebou tajiť, ale vedomie, že je človekom zámožným, jej dobre padlo.
   </p>
   <p>
    Prus by bol vďačne šiel i každý deň k Darine; vábila ho nielen jej pekná postava a tvár,
         ale i dobrota, úsmev a zmýšľanie. Hoci si myslel, že čo sa toho týka, prispôsobuje sa mu.
         Veď sú dievčatá hladké a vedia sa pretvarovať. Ale jeho pevnou zásadou bolo nedať sa
         opanovať nijakým citom, ale jedine rozvahou, preto odkladal zo dňa na deň s chôdzou do
         Vlčieho Dolu, kým nemyslel, že už musí ísť, ak nechce pretrhnúť spojenie s ňou. Myslel na
         to, že si Darinu vezme za ženu, ale chcel najprv viac vedieť o nej, chcel ju vyskúsiť a
         uviesť do svojho chápania života. Preto si umienil, že bude s ňou rozprávať o svojom
         spôsobe života, o pracovaní v prospech všeobecnosti, o pozdvihnutí zverených mu obcí. Ako
         každé dievča, iste i ona má v hlave len prepychový a pohodlný život, mysliac si, že to je
         cieľom života ženy. Keď jej ukáže, že i život ženy má iné ciele a že len pri borbe za ich
         vykonanie je pekný, vezme si ju, ak sa ukáže byť dobrou žiačkou. Ak nie, tak ju nechá
         bokom, hoc i s bôľnym srdcom.
   </p>
   <p>
    Ale, hoci sa ako držal v moci, jednako sa nemohol v jej prítomnosti opanovať tak, aby
         jej čo len pohľadmi alebo posunkami neprezradil svoju príchylnosť. Minule z kuchyne preto
         ušiel, lebo cítil, že jej vyzná svoju túžbu za ňou. Nechcel si nahovoriť dievča, kým nebol
         na čistom, či si ju i vezme. Jeho pokračovanie oproti nej malo svoj podklad nie tak v
         opovrhovaní prázdnymi spoločenskými formami, ktoré priveľmi opanúvajú náš život, ale hlavne
         v tom jeho úmysle, aby sa nezamilovali do seba, kým nevedia, či sa k sebe hodia. Prus nebol
         v láske natoľko skúsený, aby bol vedel, že práve pri spôsobe, ktorý používa, budú navzájom
         ešte väčšmi túžiť za sebou. Za týždeň sa presvedčil, že je toto jeho pokračovanie chybné už
         i preto, lebo tak nedosiahne svoj cieľ vyučiť si ju. I obrátil razom svoj spôsob a
         navštevoval ju často, ale vždy len na krátky čas. Bolo mnoho, ak bol s ňou pol hodiny — a
         ako sa chytro minula! — a i to hľadel sa s ňou zhovárať, keď bola pri obloku a on stál na
         lúčke medzi farou a školou, alebo v záhrade, ktorá bola len riedkym latovým plotom
         ohradená.
   </p>
   <p>
    Darina ukazovala porozumenie aj vôľu pracovať podľa jeho vedomia. Predbežne ju
         nahovoril, aby navštevovala mladé matky a poučovala ich podľa návodu knižky profesora
         Brdlíka, ako majú zaobchádzať s deťmi. Mnoho času jej to nevzalo a začala nachádzať vo
         svojej práci veľké potešenie. Tešil ju pekný zveľatok detí a príchylnosť ich a matiek.
         Pomaly sa jej zdalo, že je pravda, čo hovorí Prus, že niet väčšieho a stálejšieho potešenia
         nad úspešnú prácu za blaho našich blížnych.
   </p>
   <p>
    Prešiel mesiac, čo sa častejšie schádzali, keď Prus zas prišiel v jedno popoludnie.
         Slnce pripekalo, i vbehol vďačne pod košaté lipy, obklopujúce malú kaplnku na farskej lúke.
         Darina, šijúc, sedela pri otvorenom obloku. Porozprávali sa, čo poskusovali za tie dva dni,
         čo sa nevideli. Zrazu zamĺkli, čosi im tlačilo srdce. Prus, opierajúc sa vystretou rukou o
         rám obloka, hľadel pred seba na trávu a Darina venovala celú pozornosť svojmu šitiu.
   </p>
   <p>
    Prus zdvihol hlavu, zvideli sa mu kučierky pri Darininých ružových uškách.
   </p>
   <p>
    — Počujete, Darina, nemyslíte, že mnoho času tratím dochádzaním k vám? Je to hriech do
         neba volajúci, lebo by sme ho inak mohli spolu tráviť. Každá moja návšteva mi zoberie aspoň
         dve hodiny môjho drahého času.
   </p>
   <p>
    Darina sa usmiala.
   </p>
   <p>
    — Čože, chcete, aby som ja chodila do Dubovej? Vystalo by to od vás.
   </p>
   <p>
    — Nie, to nechcem. Ale nemohli by ste vy prísť bývať do Dubovej?
   </p>
   <p>
    Darina sa trochu nútene zasmiala, odložila šitie a hľadela naňho. Podivne hľadeli tie
         oči; Prus nevedel od nich odtrhnúť svoje.
   </p>
   <p>
    — Ako si to predstavujete, že by som mohla bývať v Dubovej? A z čoho by som tam žila?
         Viete, že mňa rodičia vydržiavajú, a pochybujem, že by chceli a mohli za mňa platiť v
         cudzej obci stravné.
   </p>
   <p>
    — Rozumie sa samou sebou, že by bolo mojou povinnosťou postarať sa o vaše živobytie.
   </p>
   <p>
    — Hahaha, aké vy máte myšlienky! — smiala sa Darina, odhryzujúc nitku zúbkami, pri čom
         mu hľadela do očí.
   </p>
   <p>
    — Myslím to celkom vážne. Staral by som sa o všetko, čo by vám bolo treba, o šatstvo,
         dobrú stravu a slušné bývanie, a ešte by som vám dal i niektorú tú korunu, aby ste
         nechodili bez peňazí.
   </p>
   <p>
    — Ale veď v Dubovej ani niet primeraného bývania pre mňa.
   </p>
   <p>
    — Teraz niet, ale o mesiac-dva bude notársky byt vystavený, a tam by sa našlo pre vás
         miesta.
   </p>
   <p>
    Darina sa rozpálila po vlasy.
   </p>
   <p>
    — Čo myslíte o mne, že by som išla k vám bývať? No, pán notár, to ste silne prestrelili!
   </p>
   <p>
    — Prečo, Darina? Odkedy je to také hrozné, že žena by bývala so svojím mužom pod jednou
         strechou? Alebo viete vy lepšie rozlúštenie?
   </p>
   <p>
    Záplava krvi zmizla jej z tvári, a aká bola červená, tak obledla. Hodila si ruky na
         tlčúce srdce a chcela niečo odmietavé povedať.
   </p>
   <p>
    — Ale, to je… Čo by na to — ako ste ma prekvapili…
   </p>
   <p>
    Prus nespustil z nej oči a opakoval ešte raz svoju otázku:
   </p>
   <p>
    — Viete, alebo neviete rozlúštenie?
   </p>
   <p>
    Darina si zakryla tvár rukami.
   </p>
   <p>
    — Neviem, — zašepkala.
   </p>
   <p>
    — Tak mi dajte svoju rúčku! — i siahol za ňou; bola taká teplá, mäkká a hladká, i bozkal
         ju vrúcne.
   </p>
   <p>
    — Lenže, keď sme urobili zhodu, musíme ju i zapečatiť, a to musím prejsť do vašej izby.
         Smiem?
   </p>
   <p>
    Darina vyskočila od obloka a len kývla hlavou. Triasla sa na celom tele a také blažené
         vlnenie prechádzalo ňou celou, že myslela, že zamdlie od rozkoše.
   </p>
   <p>
    Počula kroky na chodbe, a dvere sa roztvorili. Darina stála s rukami stisnutými na hrudi
         — do izby vošiel jej otec, oblečený do starého zvrchníka, s včelárskou sieťou na hlave; za
         ním vošiel i Prus. Potriasol za chrbtom Doliaka hlavou, usmial sa a hodil rukou. Darina si
         vzdychla a usmiala sa tiež. Sadla si zas k šitiu a ukázala Prusovi na stoličku pri obloku.
   </p>
   <p>
    — Sem si sadnite, — riekla, pozrúc naňho významne. Oči Darinine a Prusove si rozprávali,
         čo by si boli tak radi pošuškali a čo by boli tak vďačne i vzájomným láskaním potvrdili;
         veď koho máme radi, toho s takým uspokojením privinieme k svojmu srdcu. Ale Doliak,
         poskladajúc svoj včelársky úbor, sadol si na pohovku a vytiahol svoju krátku fajku a
         zapálil si ju. Darina pozrela na Prusa a pokrútila so šelmovským úsmevom hlavou. Jej pohľad
         hovoril: „Odchod otca nevyčkáme. Teraz bude rozprávať o svojich včelách, a to nemá
         konca-kraja.“ Prus jej rozumel. Chvíľu počúval rozprávanie Doliakovo; pomyslel si, že
         nebude čakať na Darinin bozk ako študent, ale že pôjde. I skočil zrazu.
   </p>
   <p>
    — No, odpusťte, pán učiteľ, ale musím ísť; prídem čím skôr. Stojíte mi v slove, Darina?
   </p>
   <p>
    Kývla s mnoho hovoriacim pohľadom hlavou.
   </p>
   <p>
    — Stojím.
   </p>
   <p>
    Podala mu ruku, i odišiel.
   </p>
   <p>
    Doliak po jeho odchode pokrútil hlavou, vyfukujúc dym k povale.
   </p>
   <p>
    — Čo ako, ale móresu ten človek nemá. Už sa len patrí vypočuť, čo človek rozpráva.
   </p>
   <p>
    — Isteže, — potvrdila Darina otcovu mienku, zohnutá nad šitím.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578131">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Večer ťažko ochorela pani učiteľka, dostanúc veľké bolesti a krvotok. V noci utekali po
         Rosenzweiga, ktorý prišiel, ako obyčajne, nasršený, že ho vyrušujú, vyspávajúceho cez deň
         nazbieranú opitosť. Vypil zas pol litra slivovice, ktorú mu teraz ustrašený učiteľ bez
         najmenšieho boja prepustil, veľmi povrchne pozrel chorú hundrúc, že pre takú starú
         haraburdu človeka naháňajú, predpísal čosi a pratal sa naspäť na vozík. Celkom mu na tom
         nezáležalo, či sa učiteľke pomôže; veď načo je na svete taká pred časom ostarená, špatná
         baba? (So ein Vieh.)
   </p>
   <p>
    Ráno učiteľke nebolo lepšie a Darina sa rozhodla, že prebehne sama do mesta po iného
         lekára. Medzi ňou a matkou obyčajne nebolo mnoho príchylnosti, ale jednako zvyk a
         spomienky, ako sa matka s ňou trápila za jej detstva, ako mali často i milé chvíle, v
         ktorých ich srdcia cítili spolu, ju napĺňali ľútosťou pri pomyslení, že by sa mala pominúť.
         I obliekla sa do cesty a prebehla pešo so psom Dunajom cez vrchy do okresného mesta.
         Vyhľadala dr. Ružiaka, mladšieho lekára, majúceho povesť spoľahlivého a svedomitého
         človeka. Rozpovedala mu, o čo ide, a poprosila ho, aby šiel s ňou na vozíku, ktorý nájde v
         meste, do Vlčieho Dolu. Ružiak jej to sľúbil a napísal recept na lieky, ktoré chcel vziať
         so sebou, a Darina utekala do lekárne, kde našla už hodne čakajúcich ľudí. Oddala svoj
         recept jednému z troch expedujúcich pánov, ktorý ho pozrel a poznamenal, že na jeho
         vyhotovenie musí počkať asi hodinu. Darina zvolala:
   </p>
   <p>
    — Tak dlho! Za ten čas pôjdem objednať vozík do Vlčieho Dolu.
   </p>
   <p>
    Pán, čo prevzal recept, hľadel na ňu, nespúšťajúc z nej oči. Bol to mužský nízky, tučný,
         asi štyridsaťročný; mal okrúhlu hlavu s odstávajúcimi ušami a s veľmi svetlými kučeravými
         vlasmi. Čudné boli jeho malé oči s bielymi mihalnicami a hrubá, trochu ovisnutá dolná pera,
         ktorú si zavše oblizoval.
   </p>
   <p>
    — Nemáte stoličky?
   </p>
   <p>
    I vyšiel k nej spoza pultu. Darina pobadala, že je, ako si on ešte myslel, s vybranou
         eleganciou oblečený; všetko na ňom bolo drahé a nové, jemné lakové poltopánky, hodvábne
         pančuchy, ostro vyžehlené nohavice, ako uliaty priliehajúci kabát, hrubá retiazka a
         brilianty na prsteňoch a kravate.
   </p>
   <p>
    — Nech sa vám ľúbi, — riekol jej pán s poklonou zdvorilého holiča a otvoril v jednom
         kúte lekárne pred ňou dvere.
   </p>
   <p>
    — Ale ja pôjdem radšej vozík hľadať, ďakujem vám, — odmietala Darina milo, pričom
         pozrela do otvorenej izby.
   </p>
   <p>
    — I vozík vám zaopatríme, len nech sa vám ľúbi, veď nemôžem nechať takú dámu tu stáť
         medzi tými ľuďmi — riekol s veľmi sladkou tvárou.
   </p>
   <p>
    Darinu zviedol pohľad do izby, i vošla. Videla pootváranými dverami celý rad podobných
         miestností, ktoré boli tak bohato a moderne zariadené, ako to ešte nikdy nevidela. Jej
         prekvapenie pán pobadal na jej tvári, i usmial sa.
   </p>
   <p>
    — Ako to tu máte krásne! — zvolala s úprimným obdivom.
   </p>
   <p>
    — Teší ma, že sa vám tu páči. Ráčte si sadnúť. Ja som lekárnik Géza Turner; to je môj
         dom.
   </p>
   <p>
    Darina sa mimovoľne obzrela po izbe, zariadenej s bohatosťou a s prepychom; na všetkom
         bolo vidieť, že je to solídne a drahé. Všetko sa jej veľmi páčilo, len napáckaným moderným
         obrazom nerozumela.
   </p>
   <p>
    — Som Darina Doliaková, učiteľova dcéra z Vlčieho Dolu, — odvetila lekárnikovi a podala
         mu ruku.
   </p>
   <p>
    Lekárnik ju lapil, jemne stisol a vypustil, až keď si ju, palcom tisnúc, vyslobodila,
         pri čom robil takú tvár, ako keby okusoval niečo mimoriadne chutné.
   </p>
   <p>
    — Ráčte si obzrieť i ostatné izby. Máte na to dosť času, — i chytil ju za rameno a tisol
         pred sebou.
   </p>
   <p>
    Previedol ju cez osem-desať izieb, väčších-menších, ktoré všetky boli neobyčajne
         skvostne zariadené. Keď sa vracali, ukázal jej v menšej miestnosti na garnitúrku nie práve
         veľmi pohodlných fotelov a ponúkol ju, aby si sadla. Darina sa zdráhala, že teraz už ozaj
         musí ísť vozík hľadať.
   </p>
   <p>
    — Ale netrápte sa s tým. Dám vám do svojho vozíka zapriahnuť. I tak musí ísť môj
         asistent do Ostríkova, a odtiaľ je len kúsok do Vlčieho Dolu, s tým sa odveziete.
   </p>
   <p>
    Darina si sadla a lekárnik potisol spruhu na stolíku, stojacom pred ňou. Jeho tabuľa sa
         rozstúpila a ukázali sa krásne brúsené fľašky s rozličnými likérmi, rôznofarebné poháriky a
         zákusky na krištáľových tanierikoch.
   </p>
   <p>
    — Nech sa vám ľúbi, — núkal ju, nalievajúc likéru do dvoch kalíškov.
   </p>
   <p>
    — Veď je to tu u vás ani v začarovanom zámku! — zvolala Darina, berúc kalištek.
   </p>
   <p>
    — Moderná technika pozná rozličné kúsky, o ktorých sa našim predkom nesnívalo. Mám tu
         všetko, len pani zámku sa pominula. Možno ste počuli, pred dvoma rokmi sa jej stalo
         nešťastie s autom.
   </p>
   <p>
    Darina bola počula, ale ju to vtedy veľmi nezaujímalo.
   </p>
   <p>
    — Keby vás to bavilo, ukázal by som vám jedno-druhé.
   </p>
   <p>
    Darina ozaj nevedela, čo má urobiť. Zdalo sa jej to trochu podivným, že jej cudzí človek
         takto ukazuje svoje bývanie.
   </p>
   <p>
    — Ďakujem vám, nemôžem si nárokovať, aby ste mi svoju intímnu domácnosť ukazovali.
   </p>
   <p>
    — Čo je na tom? Veď ku mne chodí mnoho ľudí, ktorým som ju ukázal, a verte, nikomu
         vďačnejšie ako vám. Ani nebolo tu takej krásavice, ako ste vy, ktorej by tu tak slušalo ako
         vám.
   </p>
   <p>
    Darina sa zapálila, vstala z fotela a urobila prísnu tvár.
   </p>
   <p>
    — Pôjdem už, pán lekárnik.
   </p>
   <p>
    Turnerova tvár sa zamračila, čo ho robilo veľmi starým; oblizol si peru a vyskočil tiež.
   </p>
   <p>
    — Nerobte ma nešťastným! Už ani slova nepoviem o vás. Budem trpieť so zaťatými zubmi, —
         i vzdychol hlboko. — Nech sa vám ľúbi.
   </p>
   <p>
    Darina sa ešte trochu zdráhala, ale šla s ním. Ukázal jej, ako sa dá urobiť z viacerých
         menších izieb odsunutím stien jedna veľká, alebo ako sa dajú predeliť na menšie; zaviedol
         ju k rozličným nábytkom, slúžiacim celkom na iný cieľ, ako sa zdalo; vo veľkom salóne v
         palmovej grupe pustil fontaine lumineuse,
    <sup>
     [
     <a class="footnote" href="#ftn.id2578418" name="id2578418">
      12
     </a>
     ]
    </sup>
    pričom hrala i muzika akoby zďaleka; mal fonolu,
    <sup>
     [
     <a class="footnote" href="#ftn.id2578429" name="id2578429">
      13
     </a>
     ]
    </sup>
    rádio, gramofón, rozličné športové zariadenia, vôbec všetky možné hračky pre
         veľké deti. Ale najväčšmi ju prekvapilo, keď v jednej bočnej izbe pritisnutím pera zhrnula
         sa stena a ona stála pred veľkou výkladnou skriňou a videla pred sebou bohatú garderóbu.
         Medzi krásnymi a nádhernými toaletami bolo niekoľko veľmi drahých ženských kožuchov. Darina
         mimovoľne zvolala „ach!“, keď zazrela tie krásne veci.
   </p>
   <p>
    — To sú toalety mojej nebohej ženy.
   </p>
   <p>
    Darina sa obrátila a zhliadla sa vo veľkom zrkadle od päty do hlavy: mala dobre ušitý,
         ale už obnosený kostýmček z lacnej látky. Zahanbila sa pred sebou, keď videla v zrkadle
         obzerajúceho ju Turnera, ktorý nespúšťal z nej hladné oči, oblizujúc si bez ustania peru.
   </p>
   <p>
    — Aké je to tu bohatstvo a nádhera! Nešťastná pani, čo musela tak všetko opustiť.
   </p>
   <p>
    — Myslím, že by vám tie kožuchy veľmi dobre pristali — riekol Turner zachrípnuto a
         pokročil, aby jeden z nich vyňal spoza skla, obracajúc akúsi kľučku, čím sa sklená šajba
         vyšinula dohora. — Moja žena bola asi takej postavy ako vy.
   </p>
   <p>
    Keby bolo okolo nich horelo, Darina i vtedy bola by obzrela kožuchy a pohladila a
         poťažkala ich, boli mäkké a ľahučké ani páperie. Vzdychla.
   </p>
   <p>
    — Ach, bože môj, aká je to kožušina a čo to muselo stáť!
   </p>
   <p>
    — Oprobujte ho, slečna, nech sa vám ľúbi, — núkal jej jeden z nich Turner, držiac ho
         pred ňou ako úslužný čašník.
   </p>
   <p>
    Darina sa dala po malom zdráhaní naviesť, aby ho obliekla; stál jej ani uliaty, bola v
         ňom ani princezná, takže Turner skríkol:
   </p>
   <p>
    — No, to je ozaj niečo krásne!
   </p>
   <p>
    Pozrela sa a krútila pred zrkadlom, kývala si hlavou a usmiala sa smutne. Zobliekla
         kožuch, pohladila ho a vzdychla zas:
   </p>
   <p>
    — No, to nerástlo pre mňa.
   </p>
   <p>
    Turner jej riekol úlisne:
   </p>
   <p>
    — Na svete sa všeličo stáva. Ktovie či nebudete chodiť v onakvejšom. Zaslúžili by ste si
         to.
   </p>
   <p>
    — Ďakujem vám za vašu dobrotu. Myslím, že moja medicína už bude hotová, pôjdem.
   </p>
   <p>
    — Počkajte, rozkážem zapriahať.
   </p>
   <p>
    I šiel k telefónu a vydal rozkaz.
   </p>
   <p>
    Darina sa ho pýtala ešte:
   </p>
   <p>
    — A kde máte bibliotéku? V takom parádnom byte by mala byť.
   </p>
   <p>
    Turner stisol plecami.
   </p>
   <p>
    — Prosím vás, knihami sa zabávajú ľudia, ktorým život nič nedáva. Tí lížu med cez sklo.
         Ja môžem všetko vidieť, čo by ma mohlo zaujímať; môžem cestovať, skusovať, čo sa mi páči;
         načo sú mne knihy? A ktorá kniha by mi mohla zadovážiť taký pôžitok, ako vaša spoločnosť?
   </p>
   <p>
    — No-no, pán apatekár, nemôžete všetko skúsiť, o čom knihy píšu.
   </p>
   <p>
    — Ani som nie zvedavý na všetko. Tak vaša pani matka je chorá; azda nie veľmi?
   </p>
   <p>
    Darina sa schytila trochu zahanbená.
   </p>
   <p>
    — Bože môj! Celkom som na ňu zabudla. Bojím sa, že je veľmi chorá. Keby sme už len mohli
         ísť.
   </p>
   <p>
    — Sadnite si na chvíľku, pôjdem pozrieť, či je liek už hotový.
   </p>
   <p>
    Darina šla za ním, a keď zostala sama, tlačila nôžkou hrubé koberce a obzerala s
         ľútostivou túžbou hodvábne a ťažké zamatové prikrývky a záclony.
   </p>
   <p>
    Zakrátko prišiel lekárnik a podal jej veľmi malý účet a dosť hodný balík liečiv.
   </p>
   <p>
    — Ľutujem, že vás už stratím, ale keď sa tak náhlite, oznamujem vám, že vozík už stojí
         pred domom. Myslím, že vám nebude nemilé, keď pôjdete len sama. Toľko práce máme, že
         asistent nemôže teraz odísť.
   </p>
   <p>
    — Ale tak by váš vozík nemal ísť.
   </p>
   <p>
    — Prosím vás, som vám povďačný, že ho upotrebíte, kone potrebujú prechádzku. Málo ich
         preháňam, obyčajne chodím len na aute. Keď prídete do mesta, poctite ma zas. Smiem sa u vás
         ohlásiť, keď prídem do Vlčieho Dolu? Som rybárom, zavše idem tadiaľ.
   </p>
   <p>
    — Ale rozumie sa samo sebou. Bude nás tešiť.
   </p>
   <p>
    Podala mu ruku, a keď jej ju privrele stískal, neodtískala mu ju viac palcom, len sa
         veľmi zapálila. Nemohla byť jednako nevďačná a nedovoliť ani stisnutie ruky!
   </p>
   <p>
    Keď odišla, Turner prišiel pred zrkadlo a zahľadel sa na seba, hladiac si červenasté, po
         anglicky obstrihané, fúzy.
   </p>
   <p>
    — Do hroma, to je dievča! Kde sa to len vzalo, že som nečul o ňom! Haj, haj!
   </p>
   <p>
    Obrátil sa na podpätku a spukajúc prstami, hodil rukou.
   </p>
   <p>
    Darina videla pred domom elegantnú bričku a krásny záprah sivkov. Kočiš sa jej úctivo
         poklonil a pýtal sa, kde rozkáže, ísť. Zašli po lekára, už ju očakávajúceho.
   </p>
   <p>
    Dr. Ružiak nebol človekom mnohých rečí. Vysadol si na vozík. „Tak poďme!“ bolo všetko,
         čo riekol. Cez mesto sa viezli bez slova. Darina myslela na matku, čo ozaj bude s ňou a či
         sa jej pomôže. Želala si, aby bola zas zdravá; veď aké by to bolo nešťastie, keby sa
         pominula! Myslela, že im vlastne nič nechýbalo, kým neprišla táto choroba na nich. Zdalo sa
         jej, že by bola celkom spokojná so svojím osudom, keby sa len matka vyliečila.
   </p>
   <p>
    Vyšli z mesta na hradskú a Darine prišiel na um lekárnik. „Čudný človek, a ako hľadel na
         mňa! Nebola by som mu mohla pozrieť do očí ani neviem za čo“.
   </p>
   <p>
    — Aký je to človek, ten apatekár Turner, pán doktor?
   </p>
   <p>
    Dr. Ružiak bol v myšlienkach zahrúžený, i strhol sa trochu.
   </p>
   <p>
    — Hej, Turner, Turner! To je vydriduch, oderie každého, ako môže; boháč veľký, kšeftár.
         Nežičí nikomu nič, len sebe; pôžitkár, ktorému je pre seba nič nie drahé. Človek ani nie
         polovzdelaný, ale ohromne namyslený.
   </p>
   <p>
    Darina sa zasmiala krátko.
   </p>
   <p>
    — Zdá sa, že ho nemáte radi.
   </p>
   <p>
    — Naskrze ho nemám rád.
   </p>
   <p>
    I zamĺkol.
   </p>
   <p>
    Darine sa zdalo, že doktor veľmi prepína vo svojom líčení. Veď aký bol k nej zdvorilý a
         milý, aj voz jej dal zadarmo. I lieky veľmi lacno počítal. Nuž nemá ho rád.
   </p>
   <p>
    Pomyslela si vzdychajúc, akí sú oni len chudobní! Dosiaľ bola toho presvedčenia, že žijú
         celkom slušne. Namýšľala si, že z knižiek pozná život, a nemala ani predstavy, že jestvuje
         také pohodlie, akým bol obkolesený čo len lekárnik v neveľkom meste! Pomyslela si, aká bola
         spokojná a pyšná na šaty, na ktoré dostala látku od Prusa, a — bože môj! — aká je to
         zástavka v porovnaní s tými toaletami, čo mala apatekárka! Tie drahé látky, výšivky, pravé
         čipky! A tie kožuchy a celý byt! Pravda, ona by si ho v mnohom inakšie zostavila, ale
         jednako je len neslýchane bohatý a krásny. Akou biednou sa jej zdala jej izbička, s ktorou
         bola taká spokojná! Zahanbila sa za svoju biedu a že bola na ňu taká namyslená. Prišiel jej
         na um Prus — i pichlo ju v srdci. Čo by ju čakalo pri jeho boku? Dedinská pani notárka,
         sedliacka spoločnosť, najviac ak farárovci, učiteľovci. A Prus by ju naháňal po dedinách k
         páchnúcim deťom a chorým babám. Aký by to bol život? Prus je dobrý chlap, ale ako nedrží na
         seba! A jeho spôsoby; veď je to skutočný sedliak! Apatekár je iste nie taký udatný, ale aký
         zdvorilý a aký gavalier!
   </p>
   <p>
    Darine sa celou cestou motali takéto predstavy hlavičkou. Pomyslela si, že keby sa tak
         Turner pýtal, či by šla zaňho, či za Prusa, nebolo túto otázku len tak ľahko rozlúštiť,
         láska alebo panský život! Chvíľami sa jej zdalo, že by bolo smiešne myslieť na opustenie
         Prusa, a zas chvíľami, že by veľmi-veľmi ľutovala, keby tak, ako skromná pani notárka,
         zazrela Turnera na parádnom aute.
   </p>
   <p>
    Lekár pozrel učiteľku a ustálil, že je potrebné, aby bola ihneď prevezená do okresného
         mesta do nemocnice, lebo je súrna operácia potrebná; nie veľká, ale jednako, tá jediná jej
         môže pomôcť.
   </p>
   <p>
    Turnerov vozík mal znamenité sedadlo a prvotriedne spruhy, a tak usúdil lekár, že bude
         najlepšie, keď sa hneď teraz s ním prevezie do nemocnice. Matka žiadala, aby i Darina šla s
         ňou, lebo ona tam bez nej nebude.
   </p>
   <p>
    Cesta ich viedla cez Hornú Dubovú a Darina rozmýšľala, či sa má u Prusa ohlásiť, či nie.
         Keby bola u Turnera nebývala, bola by to pokladala za vec, ktorá sa rozumie samo sebou.
         Teraz si myslela, že môže sa ospravedlniť pred sebou, že náhlia s matkou, a tak bude
         lepšie, keď nebudú postávať. Ale keď prišli pred malý drevený sedliacky domec, na ktorom
         bola tabuľa s nápisom „Notársky úrad“, jednako sa mimovoľne strhla a kázala zastať.
   </p>
   <p>
    Zišla z vozíka a vošla. V pitvore počula z kancelárie hovor. Trochu postála rozmýšľajúc,
         a zatým zaklopala. Vstrčila hlavu do dverí a zvolala:
   </p>
   <p>
    — Dobrý deň!
   </p>
   <p>
    Prus, sediaci za stolom, písal; okolo neho bolo niekoľko gazdov. Ako zazrel Darinu,
         zvolal milo prekvapený: „Ahá!“ a kývol jej s úsmevom hlavou. Skočil, vyšiel k nej a trochu
         ju privinul k sebe, ale ona ho odtisla trochu nervózne.
   </p>
   <p>
    — Mama je chorá, ideme s ňou do nemocnice.
   </p>
   <p>
    Prus vôbec nebol mienil Darinu oblápať a bozkávať — v pitvore. Zdalo sa mu to takého
         dievčaťa nehodným. Ale keď ho odtisla, jednako ho to urazilo. Zamračil sa trochu a voviedol
         ju do svojej obytnej izby; bola to malá komôrka, možno riecť, s pustovníckym náradím. Keď
         sa dievča obzrelo po tej kričiacej skromnosti, mimovoľne jej prišiel na um byt apatekárov.
   </p>
   <p>
    — Čo je s mamou?
   </p>
   <p>
    Darina mu chytro vyrozprávala a podotkla, že zostane niekoľko dní pri nej v meste, kým
         nepríde chorá do poriadku.
   </p>
   <p>
    — Oznámim, kedy pôjdeme naspäť, — povedala a napravila na stole knižku, ležiacu blízko
         kraja, takže mohla ľahko spadnúť.
   </p>
   <p>
    Prus riekol:
   </p>
   <p>
    — Hm, to je veru chyba. Ale azda sa jej pomôže nadobre. Želám vám mnoho šťastia. Je to
         smutné s tými chorobami.
   </p>
   <p>
    Zamĺkli a hľadeli chvíľku na zem. Prus nebol citlivý človek, ale sa ho, ako bol
         presvedčený, od milujúcej ho osoby bôľne dotklo, že nešetrne odvrhla jeho skromný láskajúci
         ju posunok. Darina očakávala, že ju teraz privinie k sebe a bozká, ale Prus sa jej
         nedotkol. Zrazu zdvihla naňho oči, i okolo úst jej trochu potrhávalo, ako keď dieťa chce
         plakať.
   </p>
   <p>
    — Zbohom, — riekol Prus a stisol pery.
   </p>
   <p>
    — Zbohom, — odvetila Darina a odišla so sklonenou hlavou.
   </p>
   <p>
    Vyprevadil ju do dverí, vedúcich na dvor, a zostal v nich stáť. Darina išla pomaly
         podstenou, a keď už bola pri dverách cestových, usmiala sa mu tak milo a zvodne, že keby to
         bola urobila prvej, bol by ju možno udusil bozkávaním. Prus nezbadal jej milú dobrotu,
         zahľadel sa smutne na ošarpanú slivku, stojacu vo dvore pri pováľanom chlieviku…
   </p>
   <p>
    Chorú v nemocnici prijali a hneď i šťastlivo operovali. Lekári ubezpečili Darinu, že sa
         matka vylieči zakrátko, ale musí zostať v nemocnici zo dva týždne. Na jej žiadosť — bola
         nervózna, kapriciózna a ukrutne bojazlivá, ako bývajú ženy s nepatrným vzdelaním — Darina
         sľúbila, že zostane celý čas pri nej.
   </p>
   <p>
    Turner sa dozvedel od svojho kočiša, že slečna doviezla matku do nemocnice. Čím viac
         myslel na dievča, tým väčšmi túžil za ním. Jeho prvá žena — bola to pekná a elegantná dáma
         — sa mu zdala byť strašiakom v porovnaní s Darinou. Stále mu bola pred očami jej vysoká,
         krásne vyvinutá postava, jej, ako sa mu zdalo, sladké ústa a čarovné oči. Na ľavom líci sa
         jej pri úsmeve robila jamka, čo jej dodávalo šelmovského výzoru.
   </p>
   <p>
    — Do zblaznenia! — zvolal, oblizujúc si peru a hádžuc rukami.
   </p>
   <p>
    Na druhý deň ráno doniesli Darine do nemocnice košík krásnych exotických kvetov.
         Prekvapenej Darine, ktorá bola na koridore prevzala kvety od sluhu, zatrepotalo srdce, keď
         našla medzi nimi kartičku s nápisom: „Lekárnik Géza Turner“. Zastala, chvíľku rozmýšľajúc,
         predo dvermi, zatým vošla, lebo nevedela, kde by umiestila kvety. Nechcela ešte zoslabnutú
         matku rozčuľovať, ale neostalo jej iné i povedala jej tichučko:
   </p>
   <p>
    — Mamička, pozri, aké krásne kvety sme dostali!
   </p>
   <p>
    — A kto to poslal? Ukáž! Azda Prus? — pýtala sa učiteľka ticho, ale od záujmu svietili
         jej oči.
   </p>
   <p>
    Darina sa nechcela hneď priznať; myslela, že prisvedčí, že Prus. Ale, kráčajúc k
         posteli, riekla náročky nedbanlivo:
   </p>
   <p>
    — Nie Prus, kde by on na niečo takého myslel! Apatekár Turner.
   </p>
   <p>
    — Apatekár Turner! — vygúlila pani učiteľka oči.
   </p>
   <p>
    — A ako on k tomu príde? Nikdy som nepočula, že by si ho poznala.
   </p>
   <p>
    Darina jej vyrozprávala, ako ju včera vľúdne prijal. Keď bola s rozprávaním hotová,
         zamĺkli obe na chvíľu.
   </p>
   <p>
    — Počuješ, on si ťa najskôr chce vziať, — zvolala učiteľka, ako keby bola nejakú
         neočakávanú múdrosť vynašla.
   </p>
   <p>
    Darina sa zapálila a zasmiala rozpačito.
   </p>
   <p>
    — Ale, ako môžeš na niečo také myslieť, taký boháč, mňa, takú žobráčku!
   </p>
   <p>
    — No-no-no, ani raz nerečiem. Hocikomu nepošle také kvety, veď to musí ísť do peňazí!
   </p>
   <p>
    Pravdaže, matka neprestala viac hovoriť o Turnerovi. Aké by to bolo pre nich šťastie! Už
         by sa popri dcére aj im niečo ušlo z toho blahobytu. Cítila sa takou povýšenou, ako keby už
         bola testinou boháča-apatekára.
   </p>
   <p>
    Darine zas ležalo celé pokračovanie Turnerovo ťažko na duši. Pomyslela si, aká by bola
         bývala blažená, keby sa nebol zamiešal do jej osudu. Sľúbila sa Prusovi, a bola by zaiste
         nekonečne šťastná s ním, keby ju nebolo nadišlo toto pokušenie. Že ju rodičia budú za neho
         nútiť, to bolo celkom isté a bolo to pre ňu nebezpečné, lebo predstava prepychového života
         ju samu veľmi lákala. Mohla by sa krásne šatiť, mohla by cestovať, do divadiel, na zábavy
         chodiť; aký to vábny život! Všetky jej priateľky by jej závideli!
   </p>
   <p>
    Ale keď si pomyslela na Prusa, padol jej ťažký kameň na srdce. Aký je to mužský, treba
         ho hľadať, a iste ju má veľmi, veľmi rád. Aký bol zronený, keď odchodila z jeho dvora. Keby
         sa mu nebola aspoň sľúbila! „Ale čože, veď to vlastne bol viac žart ako naozaj“, začala si
         nahovárať.
   </p>
   <p>
    A jednako prosila pánaboha, aby dal Turnerovi rozum, nech jej dá pokoj. Tak by, či chce,
         či nie, šla za Prusa, uspokojila by sa a bola by šťastná.
   </p>
   <p>
    Bolela ju hlava, i šla sa prejsť. A ako naschvál, ako keby ju všetko zvádzalo s
         Turnerom, stretla ho práve na hlavnej ulici. Stál pri elegantnom aute — iste jeho vlastnom
         — a zhováral sa s dvoma veľmi bohato vyobliekanými paniami. Zbadal Darinu a poklonil sa jej
         veľmi zdvorilo.
   </p>
   <p>
    — Ruky bozkávam, ruky bozkávam, — a kývol klobúkom hlboko.
   </p>
   <p>
    Darina sa hnevala na seba, že sa zapálila, keď utekajúc chytro ďalej, mu ďakovala za
         pozdrav. Naplnilo ju jednako hrdým uspokojením, že ju v takej nádhernej spoločnosti tak
         úctivo pozdravil. A aké má krásne auto!
   </p>
   <p>
    Darine nepomohla ani prechádzka; bola taká rozčúlená, že sa nemohla uspokojiť ani cez
         noc. I naplakala sa pre Prusa. Zdalo sa jej, že jej je celkom ľahostajný, len to ju
         zožieralo, čo si bude o nej myslieť, keby ho opustila. Veď akú má vo všeobecnosti zlú
         mienku o ženách! Ženy nemajú vraj dobrého srdca, len k sebe samým. V skvostoch, drahých
         prámoch chodia medzi chudobnými matkami, ktoré nemajú ani čím živiť svoje deti. Celé rodiny
         by mohla taká pani zachovať od biedy kožuchom, ktorý ju teší mesiac-dva, a ani tú svoju
         márnivosť neobetuje, aby zachránila ľudské životy. Čo si pomyslí o nej, keď ho opustí — zas
         len pre svetskú márnivosť — ako ňou bude opovrhovať!
   </p>
   <p>
    Ale má celý život tráviť na dedine, nezažiť nič, len svoje a cudzie starosti? Byť len
         skromnou notárkou, ktorú každý všade medzi svetom tisne do kúta?
   </p>
   <p>
    Namýšľala si, že je iného osudu hodna.
   </p>
   <p>
    Na druhý deň pred obedom Turner poslal kytku krásnych ruží a klincov a popoludní prišiel
         i sám. Dal prosiť Darinu, aby ho ráčila prijať, a prešiel s ňou do kabinetu lekárovho,
         ktorý im ho prepustil na chvíľku.
   </p>
   <p>
    — Prišiel som vám urobiť poklonu a spýtať sa, ako sa pani matke darí, — riekol, keď si
         sadli.
   </p>
   <p>
    Darina bola vo veľkých rozpakoch, zajakala sa, skákala z predmetu na predmet, čo Turnera
         napĺňalo zvláštnym uspokojením. Poďakovala sa za kvety a prosila ho, aby už viac
         neposielal, lebo veď je to spojené s veľkými výdavkami. Turner sa jej len usmial.
   </p>
   <p>
    — To nestojí za reč, len či máte kvety radi? Ak áno, pošlem vám čerstvé každé ráno.
   </p>
   <p>
    — Ale prečo sa tak kvôli mne ustávate? Veď som vám ja úplne cudzia osoba.
   </p>
   <p>
    — Nehneváte sa, keď vám poviem pravdu?
   </p>
   <p>
    Darina sa usmiala.
   </p>
   <p>
    — Závisí od toho, čo myslíte pod tou pravdou.
   </p>
   <p>
    — Pravdu. Veľmi sa mi páčite. Chcel by som, aby sme sa bližšie zoznámili. Možno, že
         časom nájdete i trochu sympatie ku mne a že — že môžeme svoj osud — spojiť.
   </p>
   <p>
    — Bože môj, ako sa náhlite! — zvolala stiesnene, stískajúc si ruky. — Vidíte ma druhý
         raz a už prichádzate s takýmito rečami. Veď vás ja naskrze neznám.
   </p>
   <p>
    — Práve preto vám chcem dať na to príležitosť, aby ste ma poznali. Poďte popoludní na
         malú autovú prechádzku. Zabehli by sme do kúpeľov, tam by sme olovrantovali a prišli naspäť
         podvečer. Deň je krásny. Viem, že nemáte so sebou primeraný plášť, tak by som sa i o to
         postaral.
   </p>
   <p>
    Darina sa nemohla rozhodnúť. Ukrutne rada by bola šla, ale s cudzím mužským — a sama!
   </p>
   <p>
    — Bojím sa, že je to nie možné, mama ma potrebuje.
   </p>
   <p>
    Turner vstal.
   </p>
   <p>
    — Dovolíte, aby som sa pani matke predstavil. Lekár mi povedal, že by tým jej zdravotný
         stav nebol ohrozený.
   </p>
   <p>
    — A kto by ešte šiel? — pýtala sa Darina odvrátená; vedela, že jej matka nebude robiť
         námietky.
   </p>
   <p>
    — Kto by ešte šiel? Chcete ešte niekoho? Je tu moja sestra Blanka z Pešti, tá pôjde
         tiež. Je vydatá za veľkoobchodníkom z obilím Forraym.
   </p>
   <p>
    — Tak, opýtajte sa mamy. Ak ma pustí, pôjdem, — riekla a škrabala nechtíkom po stole,
         hľadiac na túto prácu, ako keby bola veľmi vážna.
   </p>
   <p>
    Pani učiteľka, pravdaže, dovolila dcére ísť na autovú prechádzku. Urobila to tak chtivo,
         že sa Turner mimovoľne usmial. Pre istotu sa dva razy spýtala, či ozaj na aute.
   </p>
   <p>
    — Mamička, pán apatekár má svoje auto, a to veľmi elegantné, — poučila ju Darina.
   </p>
   <p>
    Nuž išli na vychádzku a zabavili sa veľmi dobre. Pán apatekár bol nekonečne pozorný a
         sypal peniaze na všetky strany. Bol by všetko kupoval, na čo Darina len okom hodila. Darina
         sa držala celkom taktne, nehľadiac sa robiť alebo ukazovať inou, akou bola. Svoju chudobu
         oproti Forrayčke ani neprízvukovala. Blanka bola driečna, veľmi milá, život užívajúca pani.
         Zdalo sa, že pozná bratove úmysly a ukazovala sa, ako keby nemala proti nim nič čo
         namietať. Skamarátili sa veľmi, čo bolo ľahko, keď Forrayčka chcela Darine imponovať svojou
         znalosťou sveta a veľkopanskými spôsobmi, a Darina bola veľmi pozorná a obdivujúca žiačka.
   </p>
   <p>
    Turner posielal každý deň kytku a každý deň prišiel po Darinu na prechádzku či na aute,
         či pešo. Niekedy šli sami a niekedy ich sprevádzala Blanka. Turner robil v priateľstve
         Dariny veľké pokroky, takže posledne pri rozchode na koridore jej horúce bozkával jej rúčky
         a privinul ju k sebe bez akéhokoľvek odporu z jej strany. Pravda, vbehla ku matke rozpálená
         ako fakľa.
   </p>
   <p>
    Darine bolo divné, že teraz, keď sa už asi odhodlala ísť za Turnera, prečo jej bolo tak
         smutno a nepokojne okolo srdca. Nemohla sa tomu sobášu nijako tešiť. Skoro stále myslela na
         Prusa, nahovárajúc si, že ho nemiluje, ale že sa ho bojí. Aký je to násilný a prchký
         človek, bohviečo môže urobiť!
   </p>
   <p>
    Boli v nemocnici už asi desať dní, pani učiteľka už dávno bola vstala, keď popoludní
         prišiel zas Turner po Darinu. Vyobliekaná šla s ním koridorom, keď zo schodišťa predstúpil
         pred nich Prus. Bol počul, že Darina chodí s Turnerom na prechádzky, že sa s ním preváža, i
         umienil si, že sa presvedčí, čo je s ňou. Do Vlčieho Dolu chodil dosť často a vždy sa
         ohlásil v škole, kde počul od Doliaka, že sa jeho žena už má dobre a že zakrátko príde
         domov. Keď bol tam deň pred týmto, odtrhol v záhrade niekoľko ruží a klincov, chcejúc
         Darinu potešiť kvetmi, ktoré sama bola vypestovala. Niesol skromnú kytku v ruke, keď sa
         stretol s Darinou a Turnerom, ako vždy elegantne vyobliekaným. Prus bol prišiel na koni i
         bol v čižmách a zafŕkaný, zdal sa pri Turnerovi veľmi nevýhodne. Darina nevidela jeho mužnú
         postavu a vystúpenie, ale len jeho skromný odev a — bože môj! — tú nešťastnú dedinskú kytku
         z obyčajných ruží a drobných klinčekov! Také dávajú dedinské dievčatá svojim frajerom pri
         tanci!
   </p>
   <p>
    Zapálila sa a srdce sa jej rozbúchalo; mimovoľne sa chytila ramena Turnerovho.
   </p>
   <p>
    Prus sa usmial, keď videl, ako sa Darina zachovala.
   </p>
   <p>
    — Slečna Darina (prvý raz ju pomenoval slečnou), doniesol som vám pozdrav od otca a
         tieto ruže z vašej záhrady, — i podával jej ich.
   </p>
   <p>
    Darina pozrela na Turnera a videla posmešný údiv na jeho tvári, i nevedela sa odhodlať
         prevziať kvety.
   </p>
   <p>
    — Prosím vás, pán notár… Ale páni sa nepoznajú: notár Prus — apatekár Turner… Pán notár,
         dajte kytku mojej matke, veď ju iste navštívite. Teraz idem na prechádzku a nemôžem ju so
         sebou vziať, to nahliadnete.
   </p>
   <p>
    — Sú to ozaj krásne ruže! Takých nevidieť široko-ďaleko. Kde ste to len vzali, azda v
         Ostríkove, alebo v Dubovej? — smial sa Turner.
   </p>
   <p>
    Prus urobil krok k apatekárovi a zazrel na neho tak, že Darina i Turner razom zbledli.
         Dievča chytro povedalo, vystrúc ruku:
   </p>
   <p>
    — Alebo dajte ich sem, jednu ružu si vezmem a ostatné zanesiem sama. Ďakujem vám srdečne
         za vašu dobrotu, — i podávala mu ruku s milým úsmevom.
   </p>
   <p>
    Turner si oblizol peru a hľadel zboka na Prusa, neodvážiac sa mu pozrieť do očí.
   </p>
   <p>
    Prusovi sa zdala Darina razom takou cudzou, ako keby ju prvý raz videl v živote.
         Pripadla mu, ako keby sa celá jej povaha bola úplne premenila; činilo sa mu, že je to akási
         namyslená veľkopanská osoba, nemajúca vôbec nijakého srdca. I pozrel na ustrašeného
         lekárnika, usmial sa a odstúpil spred neho, uvoľniac cestu jemu a Darine na schody.
   </p>
   <p>
    — Nie, slečna Darina, škoda by sa bolo ustávať. Tieto kvietky som nedoniesol vašej
         matke, ale vám. Teraz urobím s nimi takýto poriadok. (Chodbou šla práve ošetrovateľka).
         Sestra, prosím vás, vezmite si tieto kvety! — i oddal ich staršej osobe v bielom plátennom
         plášti.
   </p>
   <p>
    Sestra obzrela si skupinu, vzala kvety s milým poďakovaním a odišla.
   </p>
   <p>
    Prus sa poklonil pred Darinou a Turnerom a ukážuc na schody, riekol:
   </p>
   <p>
    — Nech sa ľúbi!
   </p>
   <p>
    Párik odišiel so sklopeným zrakom bez slova. Prus vošiel k pani učiteľke a rozprával jej
         o domácnosti, o mužovi, sliepkach, kravách, vôbec o všetkom, čo ju mohlo zaujímať, takým
         spôsobom, že jej ani na um neprišlo, že ho mohlo pred chvíľou niečo rozrušiť. Videl v izbe
         viac kytiek a bez pýtania vedel, od koho pochádzajú. Pochválil ich, veru hádam, že sú
         celkom iné, ako jeho skromnušká bukréta. Pani učiteľka mu v radosti srdca svojho
         vyrozprávala, aké šťastie sa trafilo Darine. Aký si ju to berie ukrutný boháč a že by jej i
         to belasé z neba zniesol. Tá veru robí veľké šťastie. Prus sa tomu všetkému veľmi tešil a
         odišiel, žičiac celej rodine mnoho šťastia.
   </p>
   <p>
    Turner vyzvedal sa od Dariny, kto je to ten Prus. Darina mu chladne rozpovedala, že
         dedinský notár z ich obvodu a že často chodil po úradnej práci i do Vlčieho Dolu. Svoj
         pomer k nemu úplne zatajila. Z prechádzky tentoraz nemali nijaké potešenie. I Turnerovi
         zaľahlo na dušu, že sa Prusa tak naľakal a že sa nie veľmi po chlapsky zachoval pred
         Darinou, od pohľadu zbledol a zmĺkol. A kto vie, čo ešte môže taký divoch vykonať? Darina
         sa vôbec utajovaným rozčúlením triasla na celom tele. Čo z toho všetkého bude? Začalo sa
         jej zdať, že by jednako lepšie urobila, keby si Prusa vzala. On by sa Turnera iste nebál,
         ako sa tento bojí notára. Veď aký je to mužský! Takú povahu nemožno kúpiť za nijaké
         peniaze. A ako sa opanoval, slova urážlivého nepovedal, ale ťažko by bolo viac opovrhnutia
         ukázať, ako to urobil on.
   </p>
   <p>
    Keď prišli domov skôr ako iné razy, Turner jej pri rozchode zabudol i ruku bozkať, keď
         bola taká čudná, nesvoja. Matka ju privítala s rozprávkou, že ju navštívil Prus a o čom
         spolu rozprávali. Hovorila, že Prus bol neobyčajne milý a veselý, že žartoval a jej veľmi
         srdečne blahoželal k šťastiu dcérinmu. Darina, počujúc to všetko, nepocítila uľahčenie;
         naopak, duša jej tak osmutnela, že sa nemohla zdržať vášnivého plaču. Keď prekvapená matka
         sa vyzvedala, prečo narieka, napokon jej vyjasnila svoj pomer k Prusovi a že si myslí, že
         jej je omnoho milší ako Turner. Matka jej vyhovárala lásku k Prusovi a donášala mnoho
         príkladov, že láska je nie trváca bylina, ale bohatstvo bude mať celý život. Veľmi by
         neskoršie oľutovala, keby šla za Prusa. Spomenula jej i to, že Prus akiste veľmi nestojí o
         ňu, keď mohol byť taký veselý, počujúc, že sa vydáva za iného. Ale to sú už tí „mužskí“ raz
         takí, to sa ti chytro poteší.
   </p>
   <p>
    Darinu týmito rečami len v malej miere potešila, bolela ju Prusova ľahostajnosť.
   </p>
   <p>
    Ale napokon sa, hoc i s bôlnym srdcom, jednako upokojila, najmä keď ju Turner na druhý
         deň vyzval, aby šla na dva týždne s jeho sestrou do Pešti k Forrayovcom. Uvidí veľkomestský
         život a zabaví sa. Keď príde naspäť, môžu sa zasnúbiť, keď už i mamička bude úplne zdravá.
         Pritom jej oddal prsteň s krásnymi butónmi.
   </p>
   <p>
    Darina skríkla od divu a radosti, keď zazrela šperk a hodila sa Turnerovi na prsia,
         ktorý ju blažene privinul k sebe.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578418" name="ftn.id2578418">
        12
       </a>
       ]
      </sup>
      <span class="emphasis">
       <em>
        fontaine lumineuse,
       </em>
      </span>
      (fr.) žiarivý vodomet
     </p>
    </div>
    <div class="footnote">
     <p>
      <sup>
       [
       <a class="para" href="#id2578429" name="ftn.id2578429">
        13
       </a>
       ]
      </sup>
      <span class="emphasis">
       <em>
        fonola,
       </em>
      </span>
      (z gr.) klavírny automat
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579607">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Prus, odchádzajúc z nemocnice, sa usmieval; všetko mu bolo smiešne, zľaknutie sa
         Turnerovo a Darinino; ľahkosť, s akou ho opustila a hodila sa cudziemu človeku do náručia,
         oslepená jeho majetkom; radosť jej matky nad partiou, ktorú robí dcéra. La donna é mobile,
         com piume al vento! Žena je nestála, sťa pero vo vetre! Dobre, že ju nemal ešte na krku!
         Chvíľku ho bavila predstava, že postraší Turnera. Ale nestálo zato zaoberať sa takým
         zbabelcom a takou každodennou dievkou. Nech si tam idú svojou cestou…
   </p>
   <p>
    Šiel do hostinca pozrieť svojho koňa; potľapkal, pohladil obzerajúce sa naňho zviera a
         presvedčil sa, či mu dali ovsa, ako bol kázal. Zatým vyšiel sa prejsť, kým sa kôň nažerie.
         Idúcemu ulicami zrazu zdalo sa byť tak otupno, tak hlúpo medzi cudzími ľuďmi. Akí sú len
         všetci protivní, samé sebectvo, každé to len sebe žije. Nie div, že i medzi toľkým svetom
         človek môže byť samotný. Divil sa sám sebe, že to predtým nikdy tak necítil. Veď sa jeho
         pomery v ničom nezmenili, všetko je tak ako predtým, kým nepoznal Darinu. A samotný on
         teraz už bude. Dosiaľ ho hriala myšlienka na jeho milé dievča, teraz to už prestane.
         Obzrieť sa za inou? Predstavoval si známe dievčatá, a všetky boli také nepodarené! Veď boli
         niektoré i pekné, ale afektovali, pretvarovali sa, alebo mali sto iných chýb. A pohľadu očí
         Darininých nemala ani jedna; tú milú reč a tú skvostnú postavu! Videl ju zas vykasanú, bosú
         v potoku, tie krásne prsia, ramená! Ach, bože môj! Bol by dal život za to, že je to dievča
         i duševne krásne! A tu máš, prvému pokušeniu podľahne!
   </p>
   <p>
    Pozeral výklady, chcejúc sa striasť obrazu Darininho, ale jeho namáhanie bolo daromné. I
         keď upútali niektoré predmety — najmä knihy v kníhkupectve — jeho pozornosť na krátku
         chvíľu, jednako cítil v prsiach taký nemilý bolestný tlak, aký má človek, keď ho mučí
         ťažká, žalostná starosť, nejaká nebezpečná choroba milého člena rodiny, alebo niečo
         podobného.
   </p>
   <p>
    — Ech, čo tam, veď to prejde, — hodil rukou a zazrúc vo výklade životopisy renesančných
         umelcov od Vasariho,
    <sup>
     [
     <a class="footnote" href="#ftn.id2504415" name="id2504415">
      14
     </a>
     ]
    </sup>
    rozhodol sa, že ich pôjde kúpiť. Ale keď už bol predo dvermi, prešiel ho zrazu
         pocit, že by ich teraz jednako nečítal. Celkom by ho nebavili. Keby ich tak mohli čítať
         spolu s Darinou!
   </p>
   <p>
    Išiel do hostinca po svojho koňa; možno mu bude ľahšie, keď vyjde von z mesta do svojich
         dedín, medzi svojich ľudí, ktorí ho už začínajú poznávať a dostávať k nemu dôveru.
   </p>
   <p>
    Deň za dňom sa ťažko míňal, ale daromné bolo všetko jeho premáhanie sa. Pracoval v úrade
         a medzi svetom, ale cítil, že ho práca unúvala, nešla mu nijako, robil chyby, lebo jeho um
         bol stále pri Darine. Predstava, že najkrajšie dievča mohlo byť jeho, ho stále
         prenasledovala. Videl ju vo všemožných postaveniach; myslel, ako by sa bol s ňou jeho život
         utváral, a trpel a trpel. Počul, že odišla do Pešti, a že keď príde, zasnúbi sa s Turnerom
         a zakrátko zatým bude sobáš. Či ozaj ukáže nejakú ľútosť, nejaké obanovanie, keď sa s ním
         zíde, alebo celá jej prítulnosť bola len hračka, kým si nenašla iného?
   </p>
   <p>
    Ale veď sa to vykúri aj z jeho hlavy, len trpezlivosť.
   </p>
   <p>
    Predbežne sa celkom nechcelo vykúriť. Naopak, zdalo sa mu, že zo dňa na deň väčšmi túži
         za ňou. Niekedy bola potrebná všetka jeho energia, aby sa nezobral a neutekal za ňou do
         Pešti. Myslel si, že hocijako by stálo zato zviesť pre ňu boj; veď možno, keby sa mohol s
         ňou zhovárať, že by lepšie povedomie v nej zvíťazilo, veď napokon ani on nie je chudák,
         mohol by jej i on dožičiť istý luxus, hoci je to i proti jeho presvedčeniu. Ale opanoval sa
         a nešiel. Rozmyslel si, že sa neobzrie o ňu, nebude sa knísať ako tráva vo vetre. Keď
         trpieť, tak trpieť, chlap je, kto vydrží.
   </p>
   <p>
    Lenže nespal celé noci. Veď keby aspoň mohol spať, ale nikdy nemá pokoja. A aké sú tie
         noci len strašne dlhé, pri biednej lampe alebo sviečke pozeral hodinu za hodinou do knihy,
         nevediac, čo číta; nevidel litery, len tvár a postava Darinina sa mu knísala medzi listmi.
         Možno by bolo užiť nejaký liek na spanie. Z vojny mu prišiel na um lieh ako spoľahlivý
         mierniteľ starostí. Veď vo vojne pil, a jednako sa na to nenaučil, prečo by si teraz večer
         nevypil liter-dva vína, aby mal pokojnú noc. Veď či veronál, či alkohol — jeden jed ako
         druhý.
   </p>
   <p>
    Jeden-dva večery si dal domov doniesť vína; to sa mu zunovalo, šiel do krčmy a pil tam
         do rána, lebo nemohol sa opiť. Ale pitie a hudba ohlušili túžbu za Darinou. Zdalo sa mu
         takým hlúpym šalieť sa za dievčaťom: bože môj, dosť ich je na svete, a jedna ako druhá!
   </p>
   <p>
    Takto lumpoval už štyri-päť dní, keď sa v meste zišiel s advokátom Verochom. Bol to už
         starý pán, nezaoberajúci sa viac pravotami. Keď bolo pekne, vysedával na lavičke pred domom
         a zastavoval známych na krátku zhovorku. Bol to človek dobrý, vysokovzdelaný a majúci veľkú
         životnú skúsenosť. Chorľavel, ale jeho oči zachovali svoju bystrosť a ústa priateľský
         úsmev.
   </p>
   <p>
    Veroch bol počul Prusa chváliť, zaujímal sa oňho, a keď mu ho raz ukázali, dal si ho
         doviesť a zoznámil sa s ním. Prus skoro každý raz, keď prišiel do mesta, vysedával s ním na
         lavičke a rozprával mu svoje plány, čo dosiaľ urobil, ako sa mu darí, a vďačne prijal
         pokyny a rady starého pána, znajúceho skoro všetkých ľudí a ich pomery v okrese. Veroch mal
         veľkú radosť z práce Prusovej a sľuboval si mnoho od neho. Úfal sa, že bude vzorom i iným
         úradníkom a vôbec inteligentom, aby uznali svoju povinnosť viesť opustený, nevedomý ľud, a
         nielen žiť z neho.
   </p>
   <p>
    I teraz ho zastavil, lebo chcel prejsť popred neho, robiac sa, že ho nevidí.
   </p>
   <p>
    — Šuhajko, — zavolal starý pán, — máte zlé svedomie, keď ma obchádzate?
   </p>
   <p>
    Prus sa zastavil a pozrel trochu spurne na Verocha.
   </p>
   <p>
    — Ako to myslíte, pán fiškál?
   </p>
   <p>
    — Lumpujeme, lumpujeme!
   </p>
   <p>
    — Možno; treba i to skúsiť. A napokon, veď len svoje míňam.
   </p>
   <p>
    — Predbežne. Každý začína so svojím a končí s cudzím. Ale neviem, ako to súvisí s vašou
         zásadou pomáhať blížnym. Chytro stratila tá zásada svoju vábnosť, sťa hračka pri malom
         dieťati.
   </p>
   <p>
    — Čo ma po iných ľuďoch? Presvedčil som sa, že nestojí zato trápiť sa s inými. I
         najlepší len klamú. Nech sa každý stará o seba, to je omnoho oprávnenejšia zásada, ako
         hasiť, čo nás nepáli. Nemyslíte, starý pán? — riekol Prus urážlivo.
   </p>
   <p>
    — Ľutujem, šuhajko, že ste sa s Pavla obrátili na Šavla. Toto je jedno z trpkejších
         sklamaní mojich posledných dní. Hľa, budúci vodca nášho ľudu, potknúc sa na každodennej
         príhode života, upadol a nevie viac povstať — lebo nechce.
   </p>
   <p>
    — Ech, čo tam, to sú daromné reči.
   </p>
   <p>
    I odišiel, hodiac rukou, bez pozdravu.
   </p>
   <p>
    — Hej, škoda ťa, šuhajko! — volal za ním ešte smutne starý advokát a hľadel, kde pôjde.
   </p>
   <p>
    Šiel rovno do reštaurácie.
   </p>
   <p>
    Prus vošiel do hospody, sadol si k stolu a dal si doniesť — čaj. Ani toho sa nedotkol;
         sediac v kúte, zvesil hlavu a dumal. Veď pretrpel ťažšie chvíle v živote a nestratil seba.
         Čože, je to ozaj možné, že sklamaná láska môže vyniesť i silného muža z rovnováhy? Dosiaľ
         vždy myslel, že sa to len slabochom môže stať.
   </p>
   <p>
    Keď si svoj pocit k Darine dobre predstavil, tak sa mu zdalo, že najviac ho dráždila
         možnosť dostať ju naspäť. Poráta sa sám so sebou, umrela preňho, niet jej, a bude mať
         pokoj. A ak by i nemal pokoja, pretrpí to bez omamovania sa. Veď to je jednako najväčšia
         slabosť. Hodno je získať si prítulnosť a úctu svojich spoluobčanov, skorej ako lásku
         ľahkomyseľnej ženy. Keď utratil jedno, nesmie zahodiť i druhé, cennejšie. Zaľahlo mu na
         duši, ako starého priateľa urazil. Ako príde domov, odpíše mu a odprosí ho, sľubujúc mu, že
         sa dá zas na dobrú cestu, už i len preto, aby svoju urážku odčinil.
   </p>
   <p>
    Vstal, zaplatil a dal sa pešo, ako bol prišiel, cez vrchy, do Hornej Dubovej. Keď išiel
         hájom, bolo mu tak ľahko, že si zas zaspieval, čo už dávno nebol urobil. Cítil veľké
         uspokojenie so sebou; myslel v tú chvíľu, že jeho celá láska vošla do novej fázy, zdalo sa
         mu, že to už bolo veľmi dávno, keď poznal dievča, ktoré sa mu zdalo jediným na svete.
   </p>
   <p>
    Ale večer zas nemohol spať. I cvičil do úmoru a čítal Rómea a Júliu,
    <sup>
     [
     <a class="footnote" href="#ftn.id2504709" name="id2504709">
      15
     </a>
     ]
    </sup>
    čím zas vzbudil celú bolestnú túžbu za Darinou. Pozeral Othella,
    <sup>
     [
     <a class="footnote" href="#ftn.id2504726" name="id2504726">
      16
     </a>
     ]
    </sup>
    a nechápal žiarlivosť. Čo môže človek za to, keď niekoho nemiluje, lásku
         nemožno vynútiť od nikoho. Keby ho Darina bola milovala, nebola by ho opustila za nijaký
         poklad tohto sveta. On aspoň tak cítil, že by mu nebola pre ňu ťažká nijaká obeť.
   </p>
   <p>
    Už minuli dva týždne od odchodu Darininho do Pešti, keď neskoro okolo polnoci, zas
         sediac vo svojej malej komôrke pri skromnej lampe, čítal Misantropa.
    <sup>
     [
     <a class="footnote" href="#ftn.id2580398" name="id2580398">
      17
     </a>
     ]
    </sup>
    I Moliere skúsil trpkosti opovrhovanej lásky, i on sa presvedčil, aká je to
         pravda, nad ktorou už pred stá rokmi žialil germánsky bard v Niebelungoch,
    <sup>
     [
     <a class="footnote" href="#ftn.id2580423" name="id2580423">
      18
     </a>
     ]
    </sup>
    že láska je bôľna: Weil die Liebe nur mit Leide zuletzt belohnen kann.
    <sup>
     [
     <a class="footnote" href="#ftn.id2580446" name="id2580446">
      19
     </a>
     ]
    </sup>
    Oprel hlavu o dlaň a naplnený žiaľnym tušením bied života hľadel do temného
         kúta svojej malej, nízkej komôrky, keď počul tiché zaklopanie na jej drobnom oblôčiku.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504415" name="ftn.id2504415">
        14
       </a>
       ]
      </sup>
      <span class="emphasis">
       <em>
        Vasari,
       </em>
      </span>
      Giorgio (1511 — 1574) taliansky maliar, staviteľ a
               spisovateľ, žiak Michelangela
     </p>
    </div>
    <div class="footnote">
     <p>
      <sup>
       [
       <a class="para" href="#id2504709" name="ftn.id2504709">
        15
       </a>
       ]
      </sup>
      <span class="emphasis">
       <em>
        Romeo a Júlia,
       </em>
      </span>
      dráma Williama Shakespeara (1564 — 1616);
               opisuje tragickú lásku Romea a Júlie, ktorá sa stala symbolom mileneckej
            vernosti
     </p>
    </div>
    <div class="footnote">
     <p>
      <sup>
       [
       <a class="para" href="#id2504726" name="ftn.id2504726">
        16
       </a>
       ]
      </sup>
      <span class="emphasis">
       <em>
        Othello,
       </em>
      </span>
      tiež Shakespearova dráma, v ktorej zachytil tragickú
               žiarlivosť hlavnej postavy Othella, takže sa stala symbolom mileneckej
            žiarlivosti
     </p>
    </div>
    <div class="footnote">
     <p>
      <sup>
       [
       <a class="para" href="#id2580398" name="ftn.id2580398">
        17
       </a>
       ]
      </sup>
      <span class="emphasis">
       <em>
        Misanthrop,
       </em>
      </span>
      správne Misanthrope, komédia známeho francúzskeho
               dramatika Moliera (1622 — 1673) zameraná na ostrú kritiku vtedajšej spoločnosti, v
               ktorej niet miesta pre úprimnosť. Autor však túto spoločnosť odmieta; stupeň jeho
               mizantropie predstavuje stupeň odporu k vtedajšej spoločnosti.
     </p>
    </div>
    <div class="footnote">
     <p>
      <sup>
       [
       <a class="para" href="#id2580423" name="ftn.id2580423">
        18
       </a>
       ]
      </sup>
      <span class="emphasis">
       <em>
        germánsky bard v Niebelungoch,
       </em>
      </span>
      germánsky potulný spevák v
               staronemeckom epose Niebelungen. Nibelungovia sú bájoslovné bytosti, ktoré strážili
               veľký poklad a kráľoviča Sigfrieda po mnohých dobrodružstvách a získaní pokladu
               Nibelungov dá z pomsty zákerne zavraždiť Brunhilda. Potom nasleduje pomsta za
               pomstou, vražda za vraždou. V epose vystupuje i Etzel — Atila, húnsky kráľ, a s jeho
               smrťou (453) je spojená strata pokladu Nibelungov vo vlnách Rýna.
     </p>
    </div>
    <div class="footnote">
     <p>
      <sup>
       [
       <a class="para" href="#id2580446" name="ftn.id2580446">
        19
       </a>
       ]
      </sup>
      <span class="emphasis">
       <em>
        Weil die Liebe nur mit Leide zuletzt belohnen kann.
       </em>
      </span>
      (nem.)
               Lebo láska sa napokon vedela odmeniť iba utrpením.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580469">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    Darina mala toľko dobrého vkusu, že sa na cestu do Pešti nevyobliekala do svojej
         chudobnej parády, ale že si vzala už obnosenejší sivý kostýmček, v ktorom sa tak znamenite
         uplatnila jej vysoká, ale plná postava, že Forrayčka so závistlivou žiarlivosťou hľadela na
         krásne dievča. Myslela si, že jej brat si mohol i horšie vybrať.
   </p>
   <p>
    Blanka sa Darine len teraz začala ukazovať vo svojej pravej podobe. Bola to plnokrvná
         Peštianka; hľadela zo života vybrať, čo mohla. Bola tiež šumná, asi tridsaťročná, trochu
         pričervenej tváre, dosť vysoká, ale trochu pritučná. Robila dojem džentrydámy, čo bol i jej
         úmysel. Rečou i držaním správala sa veľmi nenútene, hovorila vždy pomaly a veľmi hlasno v
         hocijakom okolí, ako keby nebolo nikoho v blízkosti, čím chcela preukázať, že vôbec
         nijakého cudzieho nemá za nič, ako keby ani v miestnosti nebol. Ruky a nohy mala nepekné,
         kostnaté. Bola ukrutne a schválne prostoreká, vykričala každú tajnosť, namýšľajúc si, že v
         tom je charakter.
   </p>
   <p>
    Darina sa jej pýtala, čo si má vziať so sebou do Pešti.
   </p>
   <p>
    — Nič, duša moja. Čo by si si ty mohla vziať, čo by si mohla v Pešti obliecť? Tvoje
         vechtíky ty len nechaj tu. V Pešti ti kúpime všetko potrebné. Brat mi dal na to potrebnú
         sumu. Veď ťa neberie pre tvoje bohatstvo, ale pre tvoje telo, — pritom ju so smiechom
         uštipla do plného ramena.
   </p>
   <p>
    Darina sa zapálila, poznámka o tele jej veľmi zle padla; pripadala si, ako keby ju
         niekto kupoval podľa váhy.
   </p>
   <p>
    — Tak nevezmem si nič, ani bielizeň.
   </p>
   <p>
    — Tvoja bielizeň! — smiala sa Blanka, vyškerujúc silné biele zuby. — Veď nemáš ani
         tušenia, čo sa teraz nosí!
   </p>
   <p>
    — Myslím, že mám niekoľko pekných kúskov, čo som si sama vyšila, — bránila sa Darina.
   </p>
   <p>
    — Tak máš? Veď uvidíš v Pešti, čo je to hodno. Čo ty môžeš v zapadnutej dedine
         vyšpekulovať z niekoľkoročných módnych žurnálov!
   </p>
   <p>
    Cestovali prvou triedou a boli samotné v celom oddelení vozňa. Keď sa pohodlne
         pousádzali, Blanka sa pýtala:
   </p>
   <p>
    — Rina, bola si už niekedy v Pešti, alebo v inom veľkom meste?
   </p>
   <p>
    — Bola som v Bratislave dva-tri razy.
   </p>
   <p>
    — Tak, to je tiež veľké mesto! Nevedela som to. Akiste podľa toho chápeš veľkomestský
         život. Bola si už zamilovaná, mala si milého, vieš, čo je láska? — vyzvedala sa Forrayčka s
         tým väčšou úľubou, čím väčšmi pozorovala na Darine, že sú jej takéto otázky nemilé!
   </p>
   <p>
    Darina, premáhajúc sa, usmiala sa.
   </p>
   <p>
    — No, čo je láska, to asi viem; veď mám už dvadsaťdva rokov. Ako žiačka som bola
         zamilovaná do učiteľa.
   </p>
   <p>
    — Ach, ach, to je nebezpečné! Nakoniec to bol katechéta?
   </p>
   <p>
    — Nie práve. Veľmi som bola zamilovaná celý týždeň do profesora prírodných vied. Mal
         také pekné fúziky!
   </p>
   <p>
    — Sapristi!
    <sup>
     [
     <a class="footnote" href="#ftn.id2580624" name="id2580624">
      20
     </a>
     ]
    </sup>
    Nuž to sú detinstvá. A nemala si viac s nikým pomer?
   </p>
   <p>
    Darina pokrútila hlavou, že nie, nedalo jej hovoriť pre nevoľnosť.
   </p>
   <p>
    — Duša moja, ty ma klameš. Mne môžeš všetko povedať, neboj sa. Viem, že si môjho brata
         neberieš z lásky, na to je ten chlapík prišpatný. Chceš prísť do lepších pomerov, a máš
         pravdu.
   </p>
   <p>
    — Mne sa tvoj brat páči (chcela povedať Géza, ale jej to nedalo), mám ho rada, je
         nekonečne dobrý a pozorný ku mne, — odvrávala jej Darina. — Keby mi nebol sympatický, nešla
         by som za neho, ani keby mal omnoho viac majetku, — odpovedala Darina nie bez rozčúlenia.
   </p>
   <p>
    — Ta-ák? Ale ten vysoký, mocný notár, bože môj, aký je to chlapík! Ten sa ti jednako
         lepšie ľúbi. Je to ozaj krásny chlap. Môžem povedať, zriedkavý chlap. Videla som ho dva
         razy na ceste. Pravda, na lásku zdá sa byť trochu prienergický. Ale, duša moja, takí mužskí
         milujú veľmi, keď sa raz zaľúbia! — Ach, — vzdychla, nespúšťajúc z Dariny oči, — škoda, že
         to pre mňa nenarástlo!
   </p>
   <p>
    Darina zbledla a s roztvorenými očami hľadela meravo na Blanku, chcejúc jej tým pohľadom
         dokázať, že nemusí sklopiť pred ňou oči. To bol Forrayčkin starý fígeľ, i smiala sa.
   </p>
   <p>
    — Hahaha, hahaha, ty nevinnosť, ty máš s tým pánom pomer! Páni nenosia kytky cudzím
         dievčencom, do ktorých ich nič.
   </p>
   <p>
    Darine vyskočili slzy do očí. Jednako sa nemohla priznať, že by milovala Prusa; veď aké
         by to bolo podlé, keby povedala, že áno, má ho rada, ale ho kvôli peniazom opúšťa! Vlastne
         len teraz pocítila jasne, aký by to bol špatný skutok, keby ho naozaj milovala. Navrávala
         si, že ho vôbec neľúbi, najmä teraz sa jej zdalo, že ho nenávidí, keď má pre neho takéto
         nepríjemné chvíle.
   </p>
   <p>
    — Prisahám ti, že nemám rada Prusa a že ho len celkom povrchne poznám, ako sa ľudia na
         dedine poznajú! — skríkla rozčúlene, ba nahnevane.
   </p>
   <p>
    Forrayčka len kývla hlavou.
   </p>
   <p>
    — Nedbám. Lenže, qui se fache, n’a pas raison, kto sa hnevá, nemáva pravdu. A duša moja,
         ty sa hneváš. Preto — poznám trochu život — bolo by to divné, keby sa práve na dedine na
         seba odkázaní takí ľudia, ako ste vy dvaja, nemali radi. Chudák brat!
   </p>
   <p>
    I smiala sa.
   </p>
   <p>
    Darina nahliadla, že s Blankou nevyjde, keď ju bude brať vážne, i presedlala razom a
         smiala sa tiež.
   </p>
   <p>
    — Keď myslíš, možno. Neviem, čo sa môže stať, — riekla zdanlivo ľahkomyseľne.
   </p>
   <p>
    Ďalšou cestou sa zhovárali o peštianskom živote, a o tom Blanka nemohla dosť
         narozprávať. Vidiac počudovania a prekvapenie Darinino, hľadela čím krikľavejšie maľovať
         zábavy a vôbec celý veľkomestský život. Darina nie bez obavy, ako obstojí medzi takými
         pomermi, počúvala Blanku. Vyšla na chodbu a hľadela oblokom na rýchlo sa odvíjajúcu
         krajinu; cítila sa nedobre, smutne, želela za svojou izbičkou a v úzadí jej duše bol stále
         a bolestne Prus. Čo len robí a či myslí na ňu? Aká bola šťastná, keď jej povedal, že ju
         chce za ženu. Keby bola zostala doma a bola šla za neho, ach, aká by bola šťastná! Teraz
         ide s bezohľadnou cudzou ženou, medzi cudzí, jej zmýšľania nemajúci alebo ním iste
         opovrhujúci svet, ktorý bude na ňu hľadieť ako na votrelkyňu, predávajúcu sa za prepychový
         život. Že sú oni všetci nie lepší, nerobí nič, oni to priznajú cynicky, ale ona stojí na
         šikmejšej ploche, keď nahliada mrzkosť svojho pokračovania, a jednako sa ho pridŕža.
         Pomyslela i na to, že bude musieť Turnera rada mať, bozkávať ho! Videla jeho hrubú,
         naprostriedku trochu preseknutú peru a striasla sa. Hneď zatým jej prišlo na um, aká rozkoš
         prechádzala jej celým čuvstvom, keď len pomyslela, že ju Prus privinie k sebe!
   </p>
   <p>
    V Pešti u Forrayovcov jej tieto myšlienky aspoň chvíľami prešli. Pán Forray bol veselý,
         vtipný, asi štyridsaťročný človek, ktorý Darine pred ženou celkom otvorene dvoril, z čoho
         si ona zdanlivo celkom nič nerobila. Prvé dni chodili po obchodoch nakupovať šatstvo a
         bielizeň. Darina chytro pobadala, že Blanka hľadela jej nahovoriť veci, nešatiace ju
         najlepšie s výhovorkou, že by to, čo Darina chcela, bolo prikrikľavé. Preto si Darina
         umienila, že si teraz kúpi len najpotrebnejšie veci, ostatok si kúpi sama.
   </p>
   <p>
    Medzi chodením po sklepoch ju zaviedla Blanka i ku niekoľkým priateľkám, všetko veľmi
         zámožným dámam. Darina videla, že všetci tí boháči majú temer rovnako zariadené byty. Bolo
         to s malými premenami ako u Turnera, všade najmodernejšie náradie, tie isté koberce,
         obrazy, farebné škvrny. Bolo vidieť, že všetci títo ľudia berú celý svoj vkus len z módy.
         Keď bola prvý raz Turnerovým bohatstvom a krásou jeho zariadenia prekvapená, tak teraz
         všetko sa jej zdalo takým jednotvárnym a zunovaným, ani keby vo fabrike prezerala tuctový
         tovar.
   </p>
   <p>
    I Blankine priateľky si boli veľmi podobné. Hovorili veľmi otvorene o najtajnejších
         úkonoch a nemali podľa chápania Darininho ani stopy nejakej mravnosti. O klamaní mužov a o
         svojich ľúbostných pomeroch sa zhovárali ako o niečom, čo sa rozumie samo sebou a ani
         nemôže byť inakšie. Na Darinu hľadeli všetky zhora, bolo to blahovoľné, ale i pohrdlivé
         potľapkávame pleca. Ich správanie bolo strojene príjemné správanie sa osôb, ktoré chcú
         ukázať, že vedia, ako sa majú držať; každé druhé slovo bolo „duša moja, srdce moje“, ale
         kde a kedy mohli, poukázali na jej neskúsenosť, nevzdelanosť, slovom, pichli ju. Všetky tie
         dámy hľadeli so zatajenou závisťou a žiarlivosťou na jej krásu, čo cítila veľmi dobre, a
         preto jej ani jedna nebola sympatická. Cítila sa vôbec cudzou medzi nimi a ešte cudzejšou
         medzi dievčatami, s ktorými sa zoznámila. Tieto sa pred ňou vôbec nepretvarovali, nemajúc
         ešte toľko výchovy ako ich matky. Robili poznámky, ktorým len ony rozumeli, týkajúce sa len
         im známych okolností a ktoré urážali Darinu, lebo si mohla myslieť, že sa i jej týkajú,
         alebo že ju celkom ignorujú.
   </p>
   <p>
    Darina si každý večer umienila, keď si ľahla a mala pokoj, že zajtrajší deň pôjde domov
         pod nejakou zámienkou. Začal sa jej celý ten život v Pešti nepozdávať. Veď nerobia nič,
         zhola nič, len klebetia a lámu si hlavy na zábavkách a kadejakých dobrodružstvách.
         Manželstvo im je iba formou spolužitia bez vnútorného obsahu. Majú toľko možnosti sa klamať
         a tak málo je toho, čo ich drží spolu, že formalitu manželského spojenia neberú vážne, a je
         zriedkavosť, keď sa nájde medzi nimi poctivá žena alebo poctivý manžel. Ani o rodinu sa
         nestarajú, s deťmi sa trápia bony a vychovávateľky. Po krátkom rozmýšľaní nahliadla pravdu
         Prusovho tvrdenia, že je bohatstvo práve takým nepriateľom mravnosti, ako veľká chudoba a
         núdza.
   </p>
   <p>
    Nemožno pochybovať, že keby bola bývala Darina zamilovaná do Turnera, bola by nachádzala
         v spôsobe života bohatých mnohé pôvabnosti, takto hľadala a videla len jeho úplnú prázdnotu
         zblízka, a túžiac, hoci si to i vyhovárala, za Prusom, zdalo sa jej, že je jej bývalý život
         omnoho milší a rozmanitejší. Veď koľko ručnej práce mala doma, záhrada, výšivky, domácnosť,
         návštevy matiek! Sotva stihla tu i tu ktorúsi tú knihu prečítať. Deň sa minul, ani keby
         bičom praskol.
   </p>
   <p>
    Turner a Forrayčka si mysleli, aký obratný ťah urobia, keď dajú Darine príležitosť
         poznať veľkomestský život bohatých ľudí. Nerátali však s jej túžbou za domovom, ktorá
         musela prísť u dievčaťa, čo ešte nebolo dlhšie von z domu — zo školy behala každý týždeň i
         dva-tri razy k rodičom — a čo prišlo do cudzej spoločnosti, ktorej spôsob života a
         zmýšľanie jej boli úplne cudzie. Darina si namýšľala, že pozná názory a život bohatých z
         kníh, a jednako sa celá jej výchova a cítenie vzopreli proti tomu. Presvedčila sa, že v
         skromných pomeroch žijúci ľudia majú omnoho viac súcitu s biedou svojich blížnych a že zo
         svojich skromnučkých prostriedkov omnoho viac obetujú na jej uľavenie ako boháči. Už i len
         preto, lebo bohatí nemajú ani príležitosti tak hľadieť biede do očí ako chudobnejší.
         Boháčka v aute vidí tu i tu pri ceste najmizernejšiu mať so strašne ubiedeným dieťaťom.
         Možno sa pohne jej súcit, ale v nasledujúcej chvíli zazrie nejakú krajšie vyparádenú
         sokyňu, a jej myšlienky sa dajú celkom iným smerom. Umienila si, že pošle tisíc korún
         chudobným; to zabudne, ale nezabudne si kúpiť za mnohé tisíce šperk alebo kožušinu, aby
         predstihla pani X alebo Y.
   </p>
   <p>
    Skoro každý večer chodili do divadla, do kina, na nejaký kabaret a po predstavení
         obyčajne na večeru do elegantných reštaurácií. Raz-dva razy sa uzhovorila väčšia spoločnosť
         a šli do záhradných hostincov na večeru.
   </p>
   <p>
    Posledne — bol krásny večer — zašli do Zugligetu. Spoločnosť pozostávala zo štyroch dám
         a piatich pánov. Dve dámy, Forrayčka a Gärtnerová, pani bohatého fabrikanta, mali so sebou
         i manželov. Pani Biróová bola sama, jej gavalier bol husársky nadporučík. Okrem neho bol
         tam i mladý lekár a vyšší úradník z ministerstva vnútra. Zaujali v záhrade veľký stôl a
         zabávali sa hlučne, ako keby boli v hostinci sami, v čom nasledovali len príklad iných
         spoločností. Pilo a jedlo sa mnoho, a Darina videla, že dámy nepili menej ako páni. Hneď po
         večeri prešli na šampanské a dobrá vôľa sa premenila na samopašnosť. Najvoľnejšie vtipy a
         poznámky, ktorými sa domŕzali, vyvolávali stále červeň na Darininej tvári. Pri nej sedel
         mladý lekár, ktorý ju zabával rozličnými príhodami z nemocnice. Sprvu sa držal v istých
         medziach slušnosti, keď sa podnapil, stával sa i on podľa chápania Darininho neslušným.
         Nebola nijakou svätuškárkou, zniesla i istú dávku pikantnosti, ale spoločnosť prechádzala
         do oplzlostí, a tomu sa priečil jej dosiaľ neskazený vkus, a preto sa prestala zaujímať i o
         rozprávky lekárove, čo mu dala na vedomie úplnou nevšímavosťou. Začal nariekať, že ním
         opovrhuje, a že on si ju nekonečne váži, ba nezabudne cez celý život ako na najskvostnejšiu
         ženskú, ktorú kedy poznal. Sľúbil, že sa bude tak držať, ako sa jej páči, a začal rozprávať
         slušne o divadle. Prestal piť a držal sa úctivo. Darina si sprvu nevšimla, že často
         odchádzajú prejsť sa pán s dámou do záhrady. Pravda, nikdy nešiel pán so svojou ženou. Iba
         keď prechádzka trvala dlhšie, i hodinu, začala sa spoločnosť o neprítomných zaujímať,
         robiac na nich naj cynickejšie poznámky.
   </p>
   <p>
    Bolo po polnoci, keď odišli. Museli ísť niekoľko sto krokov hustými alejami, kým prišli
         k svojim autám. Páry sa trochu roztratili a Darina zazrela, že Forray oblapil Gärtnerovú a
         bozkával jej holý krk a plecia, čo ona trpela nielen bez odporu, ale otrčila mu ešte ústa.
   </p>
   <p>
    Mladý lekár odprevádzal Darinu, ktorej sa nemilo dotýkalo, že ju zdržiaval, aby zostali
         pozadu. Hoci zrýchľovala krok, jednako zostali za zákrutou stromoradia sami. Túto
         príležitosť využil lekár a zrazu oblapil Darinu a bozkával jej tvár a hlavu. V prvom
         prekvapení sa nebránila, ale zakrátko sa zobrala a sotila lekára do pŕs tak, že sa
         podnapitý potočil a odletel od nej na niekoľko krokov. Darina utekala a zdivený mladý
         mužský za ňou, nadávajúc jej ako nejakej pobehlici. Na šťastie dobehla úradníka, ktorý bol
         v celej spoločnosti jediný slušný človek a ten sa jej zastal, napomenúc lekára, aby sa
         nezabúdal, z čoho mal na tretí deň s ním súboj, v ktorom mu žičilo šťastie a rozťal mladému
         pochábľovi šľachy na pravej ruke, urobiac ho žobrákom na celý život.
   </p>
   <p>
    Blanka, ktorá bola išla najprvšia, nezbadala nič z celej príhody, a Darina nedržala za
         potrebné ju o tom uvedomiť, lebo sa bála, že by ju alebo vysmievala, alebo jej robila
         výčitky pre naivné správanie sa; umienila si však, že viac večer nepôjde nikam pod
         zámienkou, že ju bolí hlava. Bolo jej to ľahko vykonať, keď už po dvoch dňoch mala ísť
         domov.
   </p>
   <p>
    Táto príhoda a vôbec celé — podľa jej mienky — škandalózne správanie sa spoločnosti jej
         už celkom odobralo chuť od vydaja za Turnera. Vedela, že môže i bohatý človek byť mravný,
         ale pri boku sebeckého a požívačného Turnera by to bolo ťažko. A na darebáčenie človek
         chytro privykne; dobré zásady oblednú a zakrátko by bola i ona taká ako dámy, ktoré videla
         tak podarene hrať bakchantky v parku.
   </p>
   <p>
    Keď odchádzala z Pešti, bola rozhodnutá, že sa vráti k Prusovi. Možno jej odpustí,
         poníži sa pred ním, a možno i porozumie jej poblúdeniu a nebude súdiť pritvrdo. Už samo
         toto rozhodnutie, nádej, že môže byť Prusova, tak účinkovala na ňu, že Blanka pozorovala na
         nej premenu.
   </p>
   <p>
    — Čo sa stalo s tebou? Od dvoch dní si celkom iná. Bolí ťa hlava, a oči ti len tak
         žiaria spokojnosťou. Tešíš sa na svojho milého? — spýtala sa jej uštipačne.
   </p>
   <p>
    Darina bola už natoľko ostrieľaná, že neprišla do rozpakov. Vedela veľmi dobre, že pod
         milým mieni Prusa, i odvetila jej veselo:
   </p>
   <p>
    — No, a ty by si sa v podobnom prípade netešila na schôdzku s milým?
   </p>
   <p>
    Keby som rozprával vybájený román, alebo zostavoval drámu, mal by som príležitosť podať
         efektný dialóg medzi Blankou a Darinou, ktorá by, ako dramatická heroína, mala príležitosť
         ukázať Blanke šľachetnosť svojej povahy, zrieknuc sa Turnera, keď poznala zmýšľanie a pustý
         život ľudí jeho triedy. Lenže, rozprávajúc udalosti, ako sa stali, musím uznať, že v Darine
         bolo omnoho viac opatrnosti a povedzme, i zbabelosti, než aby sa bola chcela vystaviť
         výčitkám Blankiným, keďže táto ináč o jej osude nerozhodovala. A tak Darina hrala zástoj
         spokojnej snúbenice Turnerovej pred Blankou do konca. No jednako obidve sa tešili, keď sa
         mohli rozísť. Blanke to dedinské dievča pri všetkej inteligencii jednako v mnohom
         zavadzalo, jej stále čudovanie sa, jej — ako si myslela Blanka — predstieraná naivnosť a
         nevinnosť dráždili jej nervy. Nemohla si predstaviť, že by niekto bol taký nerozumný zriecť
         sa rozličných pôžitkov len — ako hovorila Blanka — pre kadejaké bájky a kňazské výmysly.
   </p>
   <p>
    Čím väčšmi sa blížila Darina k domovu, tým ťažšie jej zapadalo na dušu, ako sa a či sa
         vôbec pomerí s Prusom. Je to tvrdý človek, zaťatá hlava, čo si do nej naberie, ťažko mu z
         nej vybiť. Môže sa stať, že oboch svojich ženíchov stratí naraz. Chvíľu myslela, že by bolo
         treba zísť sa s Prusom prv, ako by si skazila všetko s lekárnikom. Keď trochu porozmýšľala,
         cítila, že či jej Prus odpustí, či nie, s láskou v srdci k nemu by nemohla ísť za Turnera.
         Teraz si uvedomila, že by jej s Prusom bol milý hocijaký život a bez neho nijaký.
   </p>
   <p>
    Keď si sadla po peštianskej sláve a paráde na konečnej stanici na veľmi skromný dedinský
         vozík s jedným koníkom, cítila sa omnoho lepšie, ako keď odchádzala na skvelom aute. Celý
         jej pomer s Turnerom jej prichodil ako nejaká bájka nie z tohto sveta, ktorá sa jej vlastne
         len prisnila. Len drahý veľký kožený kufor, ktorý tiež v Pešti kúpila, vyrušoval ju z
         nálady vžiť sa do svojho života a vytrieť z neho epizódu turnerovskú.
   </p>
   <p>
    Cestou jej tlačilo dušu vedomie, že musí rodičom povedať svoje rozhodnutie, že sa s
         Turnerom rozíde. Vedela, že sa vystaví — najmä zo strany matkinej — najtrpkejším výčitkám a
         nárekom. Pokladala za veľmi pravdepodobné, že si rodičia i peňazí vypožičali od Turnera,
         ktorý im ich iste veľmi vďačne dal. Za šatstvo, ktoré jej kúpil, bude tiež treba zaplatiť,
         a to veru bola značná suma. Prsteň mu vráti bez všetkého, veď ho už ani teraz nemá na
         prste. To všetko sa musí stať chytro, lebo veď zasnúbenie má už byť pozajtre, a to v
         najprvšom hoteli okresného mesta. Tak si to žiadal Turner, chcejúc sa popýšiť pred
         priateľmi svojou mladuchou.
   </p>
   <p>
    Keď Darina prišla domov a videla blaženosť rodičov a s akým obdivom obzerá matka kufor a
         šaty, nemala to srdce, aby jej povedala, že je to všetko daromné, že z jej sobáša s
         apatekárom nebude nič. Rodičia sa vyzradili, že im Turner požičal desaťtisíc korún, z
         ktorých značná suma šla za liečenie matkino. Ťažko jej padli na dušu všetky tieto
         okolnosti, i strávila v dome rodičovskom noc, ktorej podobne ťažkej ešte nezažila. Bola
         istá, že ak sa s Prusom zmieri, on poplatí všetko bez slova, bez najmenšej poznámky. Ale ak
         sa nezmieria? Predá všetko, čo má, jej pekná izbička je hodna niekoľko tisíc korún,
         vypožičia si peniaze, ale povypláca všetko. Bude pracovať s celou dušou, hoci i v
         nedostatku, ale bude iste šťastnejšia, ako keby sa brodila v duševnej špine a v telesnom
         blahobyte.
   </p>
   <p>
    I naplakala sa v úzkosti srdca svojho, ale nad ránom zaspala spokojne, keď sa ustálila
         na svojom rozhodnutí.
   </p>
   <p>
    Ráno sa rozhodla, že ani teraz nepovie rodičom nič o svojom rozhodnutí, ale večer sa
         jednoducho zoberie a prebehne do Hornej Dubovej k Prusovi a povie mu všetko. Rozpovie mu o
         svojom pokušení, o svojom úpadku, ale i to, ako sa pozdvihla z neho. Vloží svoj osud s
         dôverou a láskou do jeho rúk, prijme výrok, aký vynesie nad ňou bez reptania. Všetko si
         dobre rozmyslela, najmä reč, ktorú mu povie. Bola taká dojemná a pokorná, že plakala nad
         ňou. Veď nad sebou sa uľútostiť je tak ľahko, ako smädnému vypiť pohár vody.
   </p>
   <p>
    Hneď, ako ráno zazrela matku, dala jej prsteň schovať pod zámienkou, že jej je priveľký
         a padá jej z prsta. Matka ho vďačne vzala už i preto, že ho každú chvíľu mohla vyberať zo
         svojej skrine, obzerať a stýkať na svoje kostnaté prsty.
   </p>
   <p>
    Deň sa Darine míňal pomaly, lebo sa stále obávala, že sa môže niečo prihodiť, čo by
         prekrižovalo jej úmysel. Neprihodilo sa nič, len jeden ťažký otras utrpela, keď jej matka
         povedala, že Prus lumpuje noc po noc. Cítila, že príčinou jeho výstupnosti je jej nevera,
         ale jej jednako zaťažilo na duši, či je nie náchylný k ľahkomyseľnému životu.
   </p>
   <p>
    Ako to býva, stalo sa i teraz. Iný raz jej rodičia išli spať o deviatej, teraz prišiel
         na návštevu sused Rázvora a zahovorili sa, a už bolo okolo desiatej, keď odišiel.
   </p>
   <p>
    Darina celý čas sedela ako na tŕní, bola nervózna a nepokojná, čo rodičia privlastňovali
         zajtrajšiemu zasnúbeniu. Pravda, celý večerný rozhovor krútil sa len okolo sobáša Darininho
         a ako sa ukrutne bohato vydáva. Najmä matka nemohla dosť nachváliť bohatstvo budúceho zaťa.
         Darina sa nemohla natoľko opanovať, aby svojimi poznámkami nekazila matkinu radosť.
   </p>
   <p>
    Napokon mohla odísť do svojej izby. Povyberala si svoje najlepšie hábky a bielizeň a
         vložila všetko do ľahkého cestovného košíka; mnoho toho nebolo, na čom viselo jej srdce.
         Peštianske háby uložila do prázdneho kufra, ktorý zamkla a položila kľúčik na stôl, na
         ktorom nechala i lístok, ktorý ešte cez deň bola napísala; uvedomovala v ňom rodičov, že za
         Turnera nejde za nijakú cenu, a keďže v dome im nechce zostať na ťarchu, ide si hľadať iné
         možnosti ako vyžiť.
   </p>
   <p>
    Keď všetko usporiadala, vyzerala, či sa v izbe rodičov ešte svieti; bolo všade tma a
         ticho. Prehodila si na hlavu odievačku, ktorá splývajúc kryla jej postavu, vzala košík a
         vyšla z domu, nezavrúc ho, lebo sa bála štrknutia kľúča.
   </p>
   <p>
    Noc bola dosť tmavá, lebo bola posledná štvrť a bolo oblačno, ale hviezdy jednako
         prebleskúvali, a Darina, bojaca sa iný raz potme vyjsť i do záhrady, išla teraz, poháňaná
         celou záplavou najrozličnejších pocitov, pričom zabudla i na strach, smelo do úzkej,
         miestami horou zarastenej, miestami potokmi a močiarmi popretrhovanej doliny, vedúcej do
         Hornej Dubovej.
   </p>
   <p>
    Bola zdravá a silná a rýchla chôdza jej nerobila ťažkosti. Znala cestu ako naspamäť, ale
         v tmavom háji padla dva razy na rozkoľajenej zlej ceste a cez močiar sa jej tiež stalo dva
         razy, že do pol lýtka vkročila, na šťastie vždy len jednou nohou, do bahna. Z toho všetkého
         si mnoho nerobila, to len povzbudilo jej energiu. Len pri Zapadnutých sosnách ju nadišla
         hrôza, lebo tam mátalo. Darina sa nebála strašidiel vo dne v spoločnosti, teraz v noci sama
         nemala odvahy ísť tadiaľ. Zastala pred nimi a rozmýšľala, čo robiť. Prišiel na ňu taký
         strach, že sa skoro behom pustila naspäť. Ale zozbierala sa a rozmyslela si všetko ešte
         raz, od Dubovej už bola len na kilometer, naspäť ísť močiarom a ísť zajtra na zasnúbenie!
         Nie! Sosnami ísť nechcela, radšej ich obišla, vylezúc na dosť vysoký kopec. Prišla do
         Dubovej. Tu ju teraz nadišiel strach, či je Prus vôbec doma, a ak áno, či sú dvere na jeho
         vrátach otvorené. Vôbec teraz ju nadišlo toľko pochybností, že zastala pod prístreším
         pastierne a rozmýšľala, či sa nemá vrátiť. Veď, bože môj, nočným časom ide k mladému
         mužskému na byt!…
   </p>
   <p>
    Zobrala sa, že ide naspäť domov. I išla odhodlane zo dvesto krokov, kým nezazrela zas
         Zapadnuté sosny. Naraz sa jej zazdalo, že je taká ustatá, že nevládze ďalej ísť, bála sa
         sosien a košík sa jej zdal ťažký ako centy. I obrátila sa a šla pomaly do dediny, ledva
         vlečúc nohy. Bude, ako bude. Ak ju Prus chce, tak si z toho nebude nič robiť, keď i v noci
         prišla k nemu, a ak ju nechce, tak jednako tam nezostane… Kde pôjde? Hruď sa jej zdvihla, i
         zavzlykala.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580624" name="ftn.id2580624">
        20
       </a>
       ]
      </sup>
      <span class="emphasis">
       <em>
        sapristi,
       </em>
      </span>
      (skom. asi z tal.) zahrešenie, asi ako naše
               „doparoma“
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2581435">
       </a>
       8
      </h2>
     </div>
    </div>
   </div>
   <p>
   </p>
   <p>
   </p>
   <p>
    Prus, počujúc zaklopanie na oblôčiku, vzal elektrický lampášik a vyšiel pred domové
         dvere. Videl vysokú, v odievačke zakrútenú postavu, i riekol ticho:
   </p>
   <p>
    — Kto ste a čo chcete?
   </p>
   <p>
    Darina sa obrátila, nepovedala reč, ktorú si bola umienila odrecitovať, trasúce sa jej
         pery len zašeptali:
   </p>
   <p>
    — Prišla som k vám naspäť.
   </p>
   <p>
    Prus zasvietil na jej tvár a videl ju takú bledú a utrápenú, že vydýchol zhlboka a
         stislo mu gágor od ľútosti. V prvom návale radostného prekvapenia ju chcel schytiť do
         náručia a odniesť do izby, ale sa opanoval. Neurobil to, riekol jej ticho a odmerane:
   </p>
   <p>
    — Poďte do izby, tu sa nemôžeme zhovárať.
   </p>
   <p>
    Darina vošla bez odporu do komôrky, kým Prus zostal v pitvore, kde zabúchal na dvere
         kuchyne a zavolal:
   </p>
   <p>
    — Katrena, vstaňte; hoďte nejaké háby na seba a choďte do izby k slečne!
   </p>
   <p>
    Zatým sa obrátil a utekal cestou ako šialený. Radoval sa ukrutne, že sa Darina vrátila k
         nemu, ale mu zas strach kalil všetko potešenie, čo sa s ňou stalo, keď takto nočným časom a
         sama prichádza.
   </p>
   <p>
    Prišiel pred školu a zaklopal na oblok svojho priateľa Jožka Jonáka. O chvíľu videl, že
         sa v izbe rozsvietilo a otvoril sa oblok. Jonák v košeli vytrčil hlavu; zazrúc Prusa,
         riekol:
   </p>
   <p>
    — Čo je, kamarát, čo mátaš po noci?
   </p>
   <p>
    — Jožko, nič sa ma teraz nevypytuj, buď spokojný s tým, čo ti poviem. Prišla v túto
         minútku ku mne slečna Darina Doliaková. Uznáš, že ju nemôžem u seba zadržať. Prenocujte ju,
         veď máte dosť miesta a postelí.
   </p>
   <p>
    — Doparoma! To je zaujímavé! Doveď ju, prenocujeme ju. Už naháňam Fanču, aby robila
         poriadok. Len ju doveď.
   </p>
   <p>
    Darina bola zostala v trápnych rozpakoch v izbe Prusovej. Obzrela si tú biedu ešte raz,
         videla skromnú železnú posteľ, malý stolík, lampu a roztvorenú knihu. Sprvu stála, ale
         pocítiac únavu, odložila košík a sadla si k stolu, skloniac hlavu. Myslela si: „Veľmi
         vrúcne ma neprivítal. Kde sa podel? Čo len zamýšľa so mnou? Iste mi neodpustí, čo som
         urobila. Čo si len počnem? Ale keď si ma i nebude chcieť vziať, azda ma neopustí bez
         pomoci.“
   </p>
   <p>
    Vtom vošla k nej staršia, ale čisto odetá žena, Katrena, Prusova gazdiná; zavinšovala
         jej dobrý večer a pýtala sa, odkiaľ tak neskoro ide pani kišasoňka.
   </p>
   <p>
    — Veru budú ustatá, možno i hladná. Keby chceli trochu mliečka a chlebíka, našlo by sa.
   </p>
   <p>
    Darina pokrútila hlavou a zaďakovala, že ona nepotrebuje ničoho, že sa jej nechce jesť.
         Či je ona gazdiná pána notára?
   </p>
   <p>
    Že áno. Že sa pán notár teraz za istý čas boli trochu pozabudli a potĺkali po nociach,
         ale od troch dní už zas neboli nikde. A že sú to veru ukrutne dobrý pán. Pravda, trochu po
         vojensky zaobchádzajúci so svetom, ale pomôžu každému. I tuto prišiel minule Juro Habánov,
         nariekajúc…
   </p>
   <p>
    Jej reč pretrhol príchod Prusov.
   </p>
   <p>
    — No, poďte, Darina. Tu nemôžete zostať. Prenocujete v škole u učiteľa Jonáka. To je môj
         dobrý priateľ, má pohodlný byt a jeho žena vás vďačne prijme.
   </p>
   <p>
    Darina vzala košík a šla za notárom, ktorý jej vzal košík z ruky.
   </p>
   <p>
    — Akéže to poklady nesiete so sebou? — žartoval Prus.
   </p>
   <p>
    — To je celý môj majetok, — riekla smutne Darina.
   </p>
   <p>
    — No, nebude to celkom tak. A vaše zlaté srdce, to je nič?
   </p>
   <p>
    Darina neodpovedala nič, ale kráčala v blate hradskej vychodeným chodníčkom za Prusom.
         Škola bola blízko, chytro ta došli.
   </p>
   <p>
    Jonákovci boli mladý párik; Fanča bola neveľká, obratná ženička, čiernych očí ani trnky
         a vždy milého úsmevu. Keď počula v pitvore kroky, otvorila izbu a vyšla prichádzajúcim s
         lampou oproti.
   </p>
   <p>
    — Sem sa, sem, ctené panstvo! Toto numero nášho grandhotelu sme vám otvorili.
   </p>
   <p>
    Vošli do vľúdnej, pekne a vkusne zariadenej izby. Zo všetkých parádnych izieb, v ktorých
         bola, ani jedna neurobila na Darinu taký milý dojem ako táto s milou osobou v nej. Vzdychla
         si:
   </p>
   <p>
    — Ako je tu milo a dobre!
   </p>
   <p>
    Jozef a Fanča odobrali šatku a košík milým hosťom a usadili ich do pohodlných, mäkkých,
         hoc i nie najmodernejších fotelov, v ktorých sa veľmi dobre sedelo.
   </p>
   <p>
    Fanča podskočila a pľasla malými, bucľatými rúčkami.
   </p>
   <p>
    — Tak! A teraz vám donesiem čaju, klobások, šunky, masla, a urobíme si slávny čajový
         večierok, že takého nemávajú ani najväčší páni, — švitorila a vybehla, chytiac Jozefa za
         kabát. — Poďže, Jožko, pomôžeš mi. Slúžku nebudeme budiť, ráno musí vstať zavčasu prať
         bielizeň.
   </p>
   <p>
    Keď Darina s Prusom zostali sami, obidvaja čakali chvíľočku. Napokon Prus povedal:
   </p>
   <p>
    — Máte tu peknú izbičku, bude sa vám tu dobre spať.
   </p>
   <p>
    Prus bol počul, čo mu bola zašepkala pod oblokom; bolo mu to tak dobre padlo, že to
         chcel počuť od nej ešte raz. Darina vstala nervózne z fotela.
   </p>
   <p>
    — Už mnoho nocí som nespala a bojím sa, že ani tejto nebudem. — Zložila ruky prosebne. —
         Netrápte ma! — Zrazu premenila výraz tváre, stala sa prosebnou, ale nie bez šelmovskej
         koketnosti. — K tebe som prišla, nechceš ma?
   </p>
   <p>
    Prus pozrel na ňu zamračene a zamrmlal, dívajúc sa na dlážku:
   </p>
   <p>
    — Dlhý to bol mesiac, bude mi pamätný, kým žiť budem!
   </p>
   <p>
    Darine vyskočili slzy a trhalo jej pery do plaču.
   </p>
   <p>
    — Zajtra som mala mať zasnúbenie, pred tým som utiekla, lebo by ma boli rodičia, najmä
         matka, prinútili, aby som sa vydala za toho-za toho… Domov sa viac nevrátim. Neviem ešte,
         kde sa podejem. Viem, že som sa veľmi previnila proti vám, ale nahliadla som sama, že ten
         život je nie pre mňa, a tak ma ťahalo sem ku tebe, a teraz…
   </p>
   <p>
    — Čo teraz? — zvolal Prus s tvárou, ako keby sa chcel biť a skočil na nohy, že sa ho
         zľakla.
   </p>
   <p>
    — Teraz som prišla o vašu príchylnosť a možno o vašu… — zakryla si rukami tvár.
   </p>
   <p>
    — A čo „a“? Hovorte! — riekol Prus.
   </p>
   <p>
    — A myslela som, že i lásku, — zašepkala Darina, skloniac hlavu.
   </p>
   <p>
    Prus vzal jej hlavu do oboch rúk a zdvihol ju, že sa mu musela dívať do očú.
   </p>
   <p>
    — Ty blázonko šialený, a ty si myslíš, že moja láska je z tých, ktoré každý vetrík
         odfúkne? Duša moja, keď som si ťa raz zaľúbil, tak je to na celý život. I z blata by som ťa
         zdvihol, a nie keď si sa takýmto odhodlaným a rozhodným krokom ešte väčšmi vryla do môjho
         srdca.
   </p>
   <p>
    — To ma rád, to ma ešte chceš? — skríkla so šialenou radosťou a objala ho obidvoma
         rukami okolo pŕs a pritisla sa k nemu celým telom.
   </p>
   <p>
    Prus bozkával jej oči, ústa, kde ju zastihol. Šepkal jej pritom:
   </p>
   <p>
    — Ty si moja naveky. Pôjdeme jednou cestou, ale nie tou, ktorá teba zviedla. Pôjdeš?
   </p>
   <p>
    — Kam ma povedieš, ta pôjdem s tebou; veď si ty moje všetko na svete!
   </p>
   <p>
    Počuli šuchot predo dvermi a Prus skočil k nim a otvoril ich. Fanča niesla tácňu so
         šunkou, maslom a chlebom a položila všetko na stôl, za ňou šiel Jozef so šálkami.
   </p>
   <p>
    — Tak, urobíme si veľkú traktu, — zvolala Fanča, prikrývajúc stôl. — Myslím, že teraz i
         Darinka bude môcť niečo zjesť, aspoň teraz sa mi tak zdá, že jej prišiel apetít. Hm?
   </p>
   <p>
    Darina sa hodila Fanči okolo krku a bozkávala ju vo svojom šťastí.
   </p>
   <p>
    — Vy dobrí, znamenití ľudia! — zvolal Prus. — Pred vami nebudeme tajiť, že sme sa teraz
         v túto chvíľu uzhovorili, že pôjdeme životom spolu. Však, Darina?
   </p>
   <p>
    — Nemal by si ma dovádzať do rozpakov, — riekla Darina, krútiac hlavou a hroziac Prusovi
         prstom, pričom ukazovala na Jonákovcov.
   </p>
   <p>
    Jonákovci sa smiali.
   </p>
   <p>
    — Hahaha, myslíte si, že to na vás nevidieť? Veď sa čudujem, že ste ešte tu, že vás ešte
         vidieť, lebo sa idete zjesť očami. Pre nás sa môžete i bozkávať. A aby sme vám urobili
         chuť, poď sem, Fanča, — zvolal Jonák a chytil svoju ženičku a oblápal a bozkával ju
         šialene, takže sa jej nočný čepček pokrivil na hlave.
   </p>
   <p>
    — Ty, haraburda, pustíš ma, hneď ti oči vyškriabem, — hrozila mu Fanča.
   </p>
   <p>
    Sedeli spolu, až slnce svojimi lúčmi zahanbilo slabé svetlo lampy. Veď Darina mala toho
         toľko čo rozprávať! I Prus sa priznal ku svojmu poklesku, ktorý mu v očiach Darininých
         nebol na škodu.
   </p>
   <p>
    — Martinko môj zlatý, môžeš si namýšľať o sebe, čo chceš, ale zo železa si ani ty nie.
         Darmo sa pechoríš, keď ťa prištipne, zvrieskneš i ty! — duplikoval mu so zadosťučinením
         Jozef.
   </p>
   <p>
    Fanča sa ozvala:
   </p>
   <p>
    — Ale ty pištíš i vtedy, keď sa ti nič nerobí. Ty šalamacha, ty!
   </p>
   <p>
    Hoc už bol deň, Darina zaspala ľahučko vo svojej bielej posteli. Na ústach jej sedel
         blažený úsmev; jej posledná myšlienka, s ktorou usnula, bola, že pôjdu s Prusom spolu
         cestou práce a služby úbohým a opusteným.
   </p>
  </div>
 </body>
</html>
