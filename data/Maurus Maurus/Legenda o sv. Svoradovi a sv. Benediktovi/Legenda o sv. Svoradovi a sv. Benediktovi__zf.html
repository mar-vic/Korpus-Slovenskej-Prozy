<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="d56e133">
       </a>
       Legenda o sv. Svoradovi a sv. Benediktovi
      </h2>
     </div>
    </div>
    <div>
    </div>
   </div>
   <p>
    V tom čase, keď sa pod vládou najkresťanskejšieho kráľa Štefana
    <sup>
     [
     <a class="footnote" href="#ftn.d56e138" name="d56e138">
      1
     </a>
     ]
    </sup>
    meno a náboženstvo božie v Panónii ešte len slabo ujímalo, začujúc o ňom povesť
         dobrého vládcu, k nemu ako k otcovi sa zbiehali mnohí kňazi a mnísi z iných krajín, nie
         síce nútení vonkajšími príčinami, ale aby v združení sa im vyplnila nová radosť zo svätého
         obcovania.
   </p>
   <p>
    Medzi nimi jeden, ktorý pochádzal zo sedliackeho rodu ako ruža z tŕnia, menom Svorad
    <sup>
     [
     <a class="footnote" href="#ftn.d56e144" name="d56e144">
      2
     </a>
     ]
    </sup>
    , zasväteného blaženému biskupovi Martinovi, často bol prišiel, mne, čo
         nasleduje, o jeho ctihodnom živote rozprával.
   </p>
   <p>
    Keď sa tento ctihodný muž Andrej utiahol do pustovníckej samoty
    <sup>
     [
     <a class="footnote" href="#ftn.d56e150" name="d56e150">
      3
     </a>
     ]
    </sup>
    , síce na veľké oslabenie tela, ale na posilnenie duchovného života vždy
         zachovával pôst. 0d všetkého, čo možno jesť, sa po tri dni zdržoval kvôli milosti toho,
         ktorý pre ľudí stanúc sa človekom postil sa štyridsať dní. Keď však nadišiel čas
         štyridsaťdenného pôstu, podľa rehoľného poriadku, ktorého sa držal opát Zozimas, čo
         štyridsať denný pôst odbavoval so štyridsaťpäť datlami, od otca Filipa, od ktorého bol
         prijal rehoľné rúcho, dostal štyridsať orechov a uspokojac sa s touto potravou radostne
         očakával deň svätého Vzkriesenia. V tieto — ale aj v iné — dni, hoci jedlo nielen nestačilo
         na posilnenie tela, ale viedlo aj k oslabeniu samého ducha, vyjmúc čas modlitby pracovať
         nikdy neprestal, ale vezmúc sekeru chodil pracovať do samoty lesnej. Keď tam jedného dňa
         prílišnou robotou a prísnym pôstom oslabený na tele i na duchu zmorený ležal, prišiel k
         nemu nejaký prekrásny mladík anjelského vzhľadu a naložiac ho na vozík zaviezol ho do jeho
         cely; no keď z pominuvšieho vytrženia prišiel k sebe, poznal, čo s ním učinilo
         milosrdenstvo božie, priznal sa spomenutému učeníkovi svojmu Benediktovi — ktorý mi toto
         rozprával — a — prísahou ho zaviazal, aby o tom do jeho smrti nikomu nič nepovedal. Po
         dennej práci doprial telu taký odpočinok, že ho skôr možno nazvať trýznením a trápením ako
         odpočinkom. Haluzí zbavený dubový klát totiž ohradil plotom a cez tento plot zo všetkých
         strán povrážal ostré tŕstie. Sám sediac na kláte ako na sedadle na osvieženie tela užil
         takú polohu, že keď jeho telo, premožené spánkom, sa naklonilo na ktorúkoľvek stranu,
         ostrým tŕstím poranené bolestivo precitlo. Okrem toho kládol si na hlavu drevenú korunu, na
         ktorú zo štyroch strán vešal štyri kamene, aby keď sa ospalá hlava naklonila na ktorúkoľvek
         stranu, udrela sa o kameň.
   </p>
   <p>
    Ó, odmena blahoslaveného muža Andreja! Ako blažený a večný život sto rázy korunou
         ozdobený, ktorý v nebesiach nahradí to, čo bolo na zemi draho kúpené! Ó, neslýchaný spôsob
         vyznania, ktorý len vzácnejším robí zasľúbené kráľovstvo! Ani pokrm ani pohodlie svojou
         prázdnou príjemnosťou nemohli uchvátiť život vo večnosti a zlý duch nemohol nájsť prístup
         ku lži.
   </p>
   <p>
    To, čo je tu povedané, dozvedel som sa od spomenutého učeníka jeho, Benedikta, ktorý po
         smrti svojho otca (Andreja) si zaumienil tiež bývať na tom istom mieste. Keď podľa príkladu
         svojho učiteľa tri roky žil v prísnosti, prišli zbojníci a v nádeji, že má veľa peňazí,
         privliekli ho na breh Váhu, zabili a hodili do vody. Kým jeho telo dlho hľadali a
         nenachádzali, po celý rok vídali orla sedávať na brehu rieky Váh, akoby niečo pozoroval.
         Ním upozornení na telo, dali sa jednému človeku ponoriť do vody, i našli ho tak
         zachovalého, ako by bol krátko predtým umrel. Benedikt bol potom pochovaný tiež tam v
         chráme blahoslaveného Emeráma mučeníka
    <sup>
     [
     <a class="footnote" href="#ftn.d56e158" name="d56e158">
      4
     </a>
     ]
    </sup>
    .
   </p>
   <p>
    Keď sa mu teda blížila posledná hodinka, prikázal tým, ktorí boli prítomní, aby ho
         nevyzliekali zo žiadnej šaty jeho rúcha, kým nepríde opát Filip, po ktorého poslal. Otec
         prišiel, keď ctihodné telo ležalo už mŕtve, a vyzlečúc ho, aby ho umyl, našiel kovovú
         reťaz, ktorá sa už vnútorností dotýkala. Ó, podivná a neslýchaná vec! Reťaz, ktorá zvnútra
         mäso v hnilobu obracala, zvonka bola kožou obtiahnutá, ale neboli by zbadali tento spôsob
         mučeníctva, keby nad pupkom neboli zazreli uzol zviazaného kovu. Keď však rozviazanú reťaz
         ťahali z tela, silne bolo počuť zvuk chrastiacich rebier. Polovicu reťaze, ktorú som od
         tohto opáta vypýtal a dosiaľ opatroval, dal som najkresťanskejšiemu vojvodovi Gejzovi
    <sup>
     [
     <a class="footnote" href="#ftn.d56e164" name="d56e164">
      5
     </a>
     ]
    </sup>
    , ktorého želaniu, keď ju túžobne odo mňa žiadal, odoprieť som nemohol.
         Zaznamenal som aj to, čo som sa po pochovaní tela blahoslaveného muža dozvedel z
         rozprávania opáta Filipa a zdalo sa mi hodné, aby sa to vedelo a pamätalo.
   </p>
   <p>
    Jedného času zbojníci, ktorých tlupy zväčša samoty obývajú, stretli sa v hore. Keď došlo
         medzi nimi k bitke, jedného z nich veľmi poranili. Po skončení ruvačky, pretože druhovia
         raneného nijako nechceli v hore zanechať, poradiac sa rozhodli, že ho zanesú do cely
         spomenutého muža Andreja, ktorého chýr bol známy široko ďaleko. Ale keď od miesta boli ešte
         ďaleko, zbojník na ceste umrel. Priniesli ho však do pustovne — bola už polnoc — a zložili
         ho v nej. Keď ho chceli pochovať, mŕtvy zrazu začal dýchať a vstávať. Keď však tí, čo tam
         boli, veľmi naľakaní zo strachu utekali, vzkriesený volal ich naspäť hovoriac. Nebojte sa,
         bratia, a neutekajte! Svätý Svorad ma totiž vzkriesil k životu. Keď však oni od radosti
         plakali a prosili aby s nimi odišiel, povedal, že nikdy z tej cely neodíde, ale navždy tam
         Bohu a svätému Svoradovi slúžiť bude. I učinil teda, čo sľúbil, a ostal tam až do svojej
         smrti
   </p>
   <p>
    Nijako som nechcel zamlčať ani iný zázrak, o ktorom som sa dozvedel z rozprávania toho
         istého opáta Filipa. V meste Nitre obesili jedného odsúdeného zločinca. On potom milosťou
         božou odviazaný prišiel k opátovi Filipovi a rozprával, ako bol zásluhou blahoslaveného
         muža Andreja vyslobodený. Povedal totiž, že keď bol odsúdený, vždycky vzýval jeho meno, a
         keď ho dvíhali na šibenicu, blahoslavený muž Andrej ho hneď svojimi rukami pridržal. Keď
         však všetci v domnienke, že je mŕtvy, vrátili sa domov, ten ho svojou rukou odviazal a
         nechal odísť. Ó, aké zásluhy má pred Bohom muž, ktorý sa viditeľne ukazuje ľuďom i
         oslobodzuje ich, hoci neviditeľný zaujíma miesto v zboroch anjelských.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e138" name="ftn.d56e138">
        1
       </a>
       ]
      </sup>
      Kráľ Štefan vládol v rokoch 997—1038
     </p>
    </div>
    <div class="footnote">
     <p>
      <sup>
       [
       <a class="para" href="#d56e144" name="ftn.d56e144">
        2
       </a>
       ]
      </sup>
      Do nášho kláštora do benediktínskeho kláštora na Panónskej hore (dnešná
               Pannonhalma severozápadnom Maďarsku
     </p>
    </div>
    <div class="footnote">
     <p>
      <sup>
       [
       <a class="para" href="#d56e150" name="ftn.d56e150">
        3
       </a>
       ]
      </sup>
      Do pustovníckej samoty legenda síce neuvádza menovite miesto, o ktoré ide, ale
               podľa starej tradície sa všeobecne usudzuje na Skalku pri Trenčíne. Už okolo r. 1208
               sa tu totiž spomína kostol sv. Benedikta a nitriansky biskup r 1224 založil tu
               opátstvo sv. Benedikta „ku cti blahoslaveného Benedikta mučeníka v jaskyni rečenej
               Skalka“
     </p>
    </div>
    <div class="footnote">
     <p>
      <sup>
       [
       <a class="para" href="#d56e158" name="ftn.d56e158">
        4
       </a>
       ]
      </sup>
      Maurus sa stal opátom r. 1034; udalosti, o ktorých sa v legende hovorí sa teda
               stali za vlády kráľa Štefana, a to v rokoch 1002—1036
     </p>
    </div>
    <div class="footnote">
     <p>
      <sup>
       [
       <a class="para" href="#d56e164" name="ftn.d56e164">
        5
       </a>
       ]
      </sup>
      Gejza bol vojvodom od r. 1 064
     </p>
    </div>
   </div>
  </div>
 </body>
</html>
