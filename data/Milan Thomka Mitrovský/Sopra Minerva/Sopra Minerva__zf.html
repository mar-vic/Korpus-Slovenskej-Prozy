<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2540718">
       </a>
       Sopra Minerva
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na neúhľadom, hrboľatom námestí mesta Assisi stojí, akoby zázrakom zachovaný, antický
      chrám bohyne Minervy.
   </p>
   <p>
    Podivné! Dvadsať storočí kresťanského veku len akoby prešumelo ponad túto svätyňu, a živá
      pamiatka vždy víťaznej Pallas Atény stavia sa nám do cesty a budí zmätok v mysli serafínskych
      pútnikov. Kdeže by i nie? Už niekoľko dní zbožne chodíme so zástupom a kľakáme pred
      pamätnosťami a hrobmi svätcov a patrónov kresťanstva, a hľa, v takejto nálade chodiac, na
      námestí tohto stredovekého mesta, medzi staviskami z hrubo tesaných kvádrov, zacviknutá stojí
      krásna fasáda z antického mramoru a privoláva nám živo svoje memento: Tu som!
   </p>
   <p>
    Fatálny kontrast! Askéza, penitencia, kríž a vykúpenie — všetko sa to razom, akoby hmlou,
      zastiera, oči naše lipnú len za krásou starého tympanónu na šiestich stĺpoch ušľachtilého
      korintského slohu.
   </p>
   <p>
    Kde si sa tu tak nečakane vzala medzi legendami kríža, ó, nesmrteľná Pallas Aténa? Akiste
      v tých dávnych dobách chaosu, keď nad antikou začalo sa zmrákať, keď Olymp padol a nové vinety
      kresťanstva začali na všetko priliepať, i assiskú svätyňu bohyne zrekvirovali pre nový rítus a
      posvätné jej paladium vyhodili do smetí. Vonkajšok chrámu nemýlil nikoho, ešte i všade
      zvyčajný symbol kríža pozabudli do štíta osadiť, len dnu to zariadili po kresťansky: nastavali
      oltárov a spovedelníc, začali zvoniť a kadiť, krstiť a kázať, a všetko to dedikovali Márii.
   </p>
   <p>
    Ale pamiatka v potomkoch starých Rimanov nevymizla: obecne ešte i dnes sa kostol tento
      menuje Maria Sopra Minerva.
   </p>
   <p>
    A tak i my, zlákaní takýmto intermezzom našej púte, radi sadáme pri mesačnom svetle za
      stolík kaviarne naproti Sopra Minerve a oči nám zavše blúdia mramorovým stĺporadím: čo keby
      ozaj tá nádherná pani tak, ako ju Feidias v slonovej kosti a v zlate zvečnil, sa zjavila?
      Minerva, Pallas Aténa, bohyňa múdro vedeného boja — nie surového, slepého zabíjania — stelesni
      sa! Zázračná postava oblých tvarov, múdrych, veľkých očí, zlatovlasá, v majestátnom postoji.
      Hlavu ti prečnieva vysoký chochol pozlátenej prilbice, na prsiach máš pripätú hrôzu budiacu
      hlavu Gorgony, v pravici držíš Niké, okrídlené víťazstvo, a ľavá ruka, držiac zlatými klincami
      vybíjanú dlhočiznú kopiju ľahko sa opiera o reliéfmi okrášlený, umeleckou rukou spracovaný
      štít.
   </p>
   <p>
    Dlhé roky po víťazstve Danaov musel ešte veľký trpiteľ Odyseus blúdiť, jednako si jeho
      návrat uskutočnila a pomocou tvojou stal sa zas pánom v dome otcov svojich. My s novým
      nadšením chceli by sme ťa adorovať, buď paladiom i nám, vždy víťazná bohyňa múdro vedeného
      boja!
   </p>
   <p>
    Ale magické svetlo mesiaca zašlo, pouličné svetlá zhasínali, víno bolo dopité, treba bolo
      ísť vyspať sa, včas vstať a putovať ďalej od kaplnky ku kaplnke, od hrobu k hrobu. Tam nám
      ukážu spodnú čeľusť martýra, tu zasa kus klinca, ktorý bol niekomu do živého vrazený, a
      napokon uvidíme i kus plášťa Eliášovho, ktorý spadol z neho, keď sa vznášal k nebesám.
   </p>
   <p>
    Všetko mŕtve lístie, na čo sa živé slovo Pána nedá aplikovať…
   </p>
   <p>
   </p>
  </div>
 </body>
</html>
