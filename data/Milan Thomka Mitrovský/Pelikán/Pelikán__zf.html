<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="d56e76">
       </a>
       Pelikán
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    — Čože ste mali dnes v škole? — pýtam sa raz svojho decka, sadajúc s ním za stôl k
         obedu.
   </p>
   <p>
    — Prírodopis, o vodnom vtáctve, — bola roztržitá odpoveď, lebo dobré jedlo lákave sa už
         parilo pred nami na stole.
   </p>
   <p>
    — O vodnom vtáctve? A ktoréže ste dnes preberali? — vyzvedám sa ďalej, aby som ukázal
         záujem o učenie dcérkino.
   </p>
   <p>
    — Nuž o pelikánovi sme sa učili, potom…
   </p>
   <p>
    — O pelikánovi? — nadväzujem živo. — No, Sulinka, to je zaujímavý vtáčik, čo?
   </p>
   <p>
    — Ach, veru, jest mi tu, — opačí žiačka, — je taký nekaľavný, s mrzkým zobákom; iné
         vtáky sú veru tisíckráť krajšie.
   </p>
   <p>
    — Dobre, dobre, Sulinka, ale ja myslím na to, čo pekného vám pán učiteľ o ňom povedal,
         hm?
   </p>
   <p>
    — Čo? Nič zvláštneho, len že je ešte väčší, ako labuď, že sa živí rybami a že má rád len
         plytkú vodu…
   </p>
   <p>
    — Nuž ale predsa či si nepočula niečo o jeho krásnej vlastnosti?
   </p>
   <p>
    — Nič.
   </p>
   <p>
    — No, vidíš, Sulinka, tento vták, pelikán, je najkrajším symbolom žertvy a
         sebaobetivosti, lebo rozpráva sa o ňom, že si rozzobe hruď, keď nemá čím nachovať svoje
         mláďatá, a že vlastnou krvou ich kŕmieva. Starí kresťania na príklad videli v ňom vhodný
         odznak nášho Pána, ktorý tiež vlastnú krv vylieval, aby nám pripravil život večný. Prizri
         sa dobre, keď pôjdeme raz do horného kostola, tam to máš na oltári na dvierkach tabernákula
         vymaľované.
   </p>
   <p>
    — Ach, veru, otecko, to je nie tak, — vpadá mi malá žiačka so svojou múdrosťou do reči,
         — to si len starí ľudia tak vymysleli. Pelikán trhá si len páperie, ktorého má moc na
         prsiach, a ním vystiela si potom hniezdo. My sme sa to tak učili, kdeže krv… Môžem si vziať
         ešte kúštiček mäska?
   </p>
   <p>
    — Počkaj, počkaj, — hovorím celý zarazený, — dám ti. Ale keď si sa to tak učila, nuž,
         moja drahá, ja to zo starej školy krajšie viem. Prírodovedci vravia len o vystielaní
         hniezda páperím, dobre, ale zato zapamätaj si, dieťa moje, i to, čo som ti ja teraz o
         pelikánovi rozprával. Možno, že je to len vybásnené a že sa vec podľa pozorovania vedy nemá
         tak, ale, Sulinka, skutočnosť máš všade a vždy tak, akoby na dlani, tú môže poznať každý,
         ale krásu… Povedz, dieťa, nie je tá rozprávka o krvi pelikánovej sto ráz krajšia, ako
         skutočnosť s tým páperím? Povedz… No, vidíš, máš slzičky v očiach.
   </p>
   <p>
    Chytil som ju a pretiahol si na lono.
   </p>
   <p>
    — Ja som už dávno pozabúdal, čo som sa o vtákoch kedysi v škole učil, ale toho pelikána
         nezabudnem nikdy, lebo to, čo mi bolo o ňom povedané, prijal som do seba nie rozumom, lež
         srdcom. Čo je skutočná mašineria sveta, toho sa naučíš v potu tvári viac, ako ti treba, ale
         len v kráse najdeš plný život, ktorý vysoko-vysoko stojí nad suchou, holou pravdou. No, o
         tom potom, keď budeš väčšia.
   </p>
   <p>
    Bozkal som ju na zamyslené čielko a vstal som od stola. A dlho som ešte hútal o tom, čo
         je lepšie vedieť svetu a čo vy bolo osožnejšie pre dorastajúce nám pokolenie.
   </p>
   <p>
   </p>
  </div>
 </body>
</html>
